<h2>

<h4>Левіт 1 
<p>1 ГОСПОДЬ покликав Мойсея і промовив до нього з Намету Свідчення. 
<p>2 Звернись до Ізраїлевих нащадків і скажи їм: Коли хтось з-поміж вас приноситиме ГОСПОДУ жертву з тварин, то приносьте ваш дар з великої чи дрібної худоби. 
<p>3 Якщо його жертва всепалення з великої худоби, то він приведе самця без вади. Приведе його до входу в Намет Свідчення, щоб він був прийнятним перед ГОСПОДОМ. 
<p>4 Нехай покладе свою руку на голову жертви всепалення, аби вона була прийнята від нього для звершення за нього викуплення, тобто прощення його гріхів. 
<p>5 І заріжуть того тельця перед ГОСПОДОМ, а сини Аарона, священики, візьмуть його кров і покроплять кров’ю жертовник довкола, що при вході в Намет Свідчення. 
<p>6 Тоді він зніме шкуру з жертви всепалення й розітне її на частини, 
<p>7 а сини Аарона, священики, покладуть на жертовник вогонь і розкладуть на вогні дрова. 
<p>8 Потім сини Аарона, священики, розкладуть розчленовані частини, голову і жир на дровах, що на вогні жертовника. 
<p>9 Його нутрощі та його ноги вимиють водою, а священик спалить усе це на жертовнику. Це і є всепалення, вогняна жертва, приємні пахощі для ГОСПОДА. 
<p>10 Якщо ж його дар на всепалення з дрібної худоби, тобто з овець чи кіз, то приведе так само самця без вади. 
<p>11 Його заріжуть перед ГОСПОДОМ з північного боку жертовника, а сини Аарона, священики, покроплять його кров’ю жертовник довкола. 
<p>12 Потім він розітне його на частини і разом з його головою і його жиром, священик розкладе все на дровах, що на вогні жертовника. 
<p>13 Нутрощі й ноги жертви він вимиє водою, а священик візьме все це й спалить на жертовнику. Це всепалення, вогняна жертва, приємні пахощі для ГОСПОДА. 
<p>14 Якщо ж його жертва всепалення ГОСПОДУ з птахів, то він принесе свій дар з горлиць або з голубенят. 
<p>15 Священик принесе їх до жертовника, скрутить птаху голівку і спалить її на жертовнику, а його кров вицідить до стінки жертовника. 
<p>16 Потім він відокремить його воло з пір’ям і викине ці частини на попелище зі східної сторони жертовника. 
<p>17 Тоді надірве його біля крил, не відокремлюючи їх, і спалить його священик на дровах, що на вогні жертовника. Це всепалення, вогняна жертва, приємні пахощі для ГОСПОДА. 

<h4>Левіт 2 
<p>1 Коли хтось принесе в дар ГОСПОДУ хлібну жертву, то його даром нехай буде питльоване борошно. Він поллє на нього олію, покладе на нього ладан 
<p>2 і принесе все це до синів Аарона, священиків. Священик набере звідти повну свою жменю питльованого борошна з його олією та усім ладаном, і спалить це священик на жертовнику, як її пам’ятну частку жертви. Це вогняне приношення, приємні пахощі для ГОСПОДА. 
<p>3 А те, що залишиться з хлібної жертви, буде для Аарона та його синів. Це є святе святих із ГОСПОДНІХ вогняних жертв. 
<p>4 Коли ж ти приносиш у дар хлібну жертву, спечену в печі, то нехай це будуть прісні хлібини з питльованого борошна, замішеного на олії, чи прісні коржі, змащені олією. 
<p>5 Якщо ж твій дар хлібної жертви, приготований на сковороді, то він буде прісним, з питльованого борошна, замішеного на олії. 
<p>6 Розламаєш його на шматки та поллєш на нього олію. Це хлібна жертва. 
<p>7 Якщо ж твій дар хлібної жертви, приготований на вогнищі, то і він буде з питльованого борошна на олії. 
<p>8 Тож приноситимеш ГОСПОДУ хлібну жертву, що приготована із вказаних складників. Людина дасть жертву священику, який принесе її до жертовника. 
<p>9 Священик надбере дещо з хлібної жертви, як її пам’ятну частку, і спалить на жертовнику. Це вогняна жертва, приємні пахощі для ГОСПОДА. 
<p>10 А те, що залишиться з хлібної жертви, буде для Аарона та його синів. Це є святе святих із ГОСПОДНІХ вогняних приношень. 
<p>11 Жодна хлібна жертва, яку ви приносите ГОСПОДУ, не повинна бути приготована зі закваскою. Адже ніякої закваски й жодного меду не спалюватимеш як вогняну жертву ГОСПОДУ. 
<p>12 Ви можете це приносити як дар первоплоду ГОСПОДУ, але на жертовник, як приємні пахощі, вони не покладатимуться. 
<p>13 Кожен дар твоєї хлібної жертви посолиш сіллю. Не допускай, щоб у твоїй хлібній жертві забракло солі ГОСПОДНЬОГО Заповіту. З кожним твоїм даром приноситимеш і сіль. 
<p>14 Якщо ти приноситимеш ГОСПОДУ хлібну жертву з перших плодів, то принось у дар від перших твоїх плодів свіжі колоски, прожарені на вогні, або потовчене зерно з твого поля. 
<p>15 Поллєш на неї олії й покладеш на неї ладан. Це хлібна жертва. 
<p>16 А священик спалить дещо з її товченого зерна та її олії з усім ладаном, як її пам’ятну частку. Це вогняна жертва ГОСПОДУ. 

<h4>Левіт 3 
<p>1 Коли ж чийсь дар – мирна жертва і він приноситиме з великої худоби, то нехай він приведе самця чи самицю перед ГОСПОДНЄ лице без жодної вади. 
<p>2 Він покладе свою руку на голову жертви й заріже її біля входу в Намет Свідчення. Сини ж Аарона, священики, покроплять її кров’ю жертовник довкола. 
<p>3 Після цього з мирної жертви священик принесе вогняне приношення ГОСПОДУ, зокрема жир, який покриває нутрощі, й увесь жир, що на нутрощах, 
<p>4 обидві нирки й жир, що на них, над стегнами, і сальник, що над печінкою, – нехай відокремить його разом з нирками. 
<p>5 Сини Аарона спалять усе це на жертовнику, як всепалення, на дровах, що на вогні. Це вогняна жертва, приємні пахощі для ГОСПОДА. 
<p>6 Якщо ж його дар мирної жертви для ГОСПОДА з дрібної худоби, то нехай він також приведе самця або самицю без вади. 
<p>7 Якщо він приноситиме у жертву вівцю, то нехай приведе її перед ГОСПОДНЄ лице, 
<p>8 покладе свою руку на голову свого дару й заріже його перед Наметом Свідчення. А сини Аарона покроплять його кров’ю жертовник довкола. 
<p>9 Тоді він принесе з дару мирної жертви вогняне приношення ГОСПОДУ, зокрема його жир та весь курдюк (жирний хвіст), – який відокремить від самого хребта, та жир, який покриває нутрощі, й весь жир, що на нутрощах, 
<p>10 обидві нирки й жир, що на них та над стегнами, і сальник, що над печінкою. Усе це нехай відділить разом із нирками, 
<p>11 а священик спалить це на жертовнику, як поживу вогняної жертви для ГОСПОДА. 
<p>12 Якщо ж його дар із кіз, то приведе його перед лице ГОСПОДНЄ. 
<p>13 Потім покладе свою руку на голову жертви й заріже її перед Наметом Свідчення, а сини Аарона покроплять її кров’ю жертовник довкола. 
<p>14 Після цього він принесе з неї дар у вогняну жертву ГОСПОДУ, зокрема, жир, який покриває нутрощі, й увесь жир, що на нутрощах, 
<p>15 обидві нирки й жир, що на них та над стегнами, і сальник печінки відділить разом із нирками, 
<p>16 а священик спалить їх на жертовнику, як поживу вогняної жертви, приємні пахощі. Весь жир буде для ГОСПОДА. 
<p>17 Це вічна Постанова для ваших поколінь у всіх ваших поселеннях. Не будете споживати ніякого жиру й жодної крові. 

<h4>Левіт 4 
<p>1 Розмовляючи з Мойсеєм далі, ГОСПОДЬ сказав: 
<p>2 Звернись до Ізраїлевих нащадків і скажи: Якщо хтось ненавмисне згрішить проти якоїсь із заповідей ГОСПОДНІХ і учинить щось таке, що суперечило б одній із них, 
<p>3 і якщо згрішить помазаний священик, навівши провину на народ, то нехай він принесе за свій гріх, який учинив, безвадне теля з великої худоби в жертву за гріх ГОСПОДУ. 
<p>4 Він приведе теля до входу в Намет Свідчення перед ГОСПОДОМ, покладе свою руку на голову теляти й заріже те теля перед ГОСПОДОМ. 
<p>5 Помазаний священик візьме частку з крові теляти і внесе її в Намет Свідчення. 
<p>6 Священик вмочить свій палець у кров і сім разів покропить кров’ю перед ГОСПОДОМ, навпроти завіси Святині. 
<p>7 Потім священик нанесе кров на роги жертовника кадильного ладану, що перед ГОСПОДОМ у Наметі Свідчення. Решту крові теляти він виллє до підніжжя жертовника всепалення, що при вході в Намет Свідчення. 
<p>8 А весь жир теляти, жертви за гріх, він відокремить від неї, зокрема, це жир, який покриває нутрощі, й увесь жир, що на нутрощах, 
<p>9 обидві нирки й жир, що на них, жир над стегнами і сальник, що над печінкою, – відділить його разом із нирками, 
<p>10 як відділяється в теляти мирної жертви. Усе це священик спалить на жертовнику всепалення. 
<p>11 А шкуру теляти та всю його тушу разом із його головою, з його кінцівками, його нутрощами та його фекаліями – загалом 
<p>12 усе теля винесе за табір на чисте місце, де висипають попіл, і спалить його на дровах у вогні. На попелищі воно буде спалене. 
<p>13 Якщо ж ненароком схибить уся Ізраїлева громада, і ця справа утаїться від відома громади, і таким чином буде порушена одна із заповідей ГОСПОДА, чого не можна було чинити, і вони допустяться провини, 
<p>14 то, коли гріх, який вони учинили, буде усвідомлений, то нехай громада принесе в жертву за гріх тельця з великої худоби. Вони приведуть його до Намету Свідчення, 
<p>15 а старійшини громади покладуть свої руки на голову тельця перед ГОСПОДОМ, після чого тельця заріжуть перед ГОСПОДОМ. 
<p>16 Помазаний священик внесе частку з крові тельця в Намет Свідчення. 
<p>17 Священик вмочить у кров свій палець і сім разів покропить перед ГОСПОДОМ біля завіси Святині. 
<p>18 Відтак він нанесе кров на роги жертовника, що перед ГОСПОДОМ у Наметі Свідчення. Решту крові він виллє до підніжжя жертовника всепалення, що при вході в Намет Свідчення, 
<p>19 а весь його жир він від нього відокремить і спалить на жертовнику. 
<p>20 Тож учинить з цим тельцем так само, як учинив із тельцем жертви за гріх. Саме так нехай зробить. Так священик здійснить за них викуплення, і їм буде прощено. 
<p>21 Всього тельця він винесе за табір і спалить його так само, як спалив попереднього тельця. Це жертва за гріх громади. 
<p>22 Якщо згрішить начальник і ненароком порушить одну з усіх заповідей ГОСПОДА, Бога його, чого не можна робити, і таким чином стане винуватим, 
<p>23 то, коли його гріх, що він учинив, буде ним усвідомлений, нехай він принесе у жертву козла, самця без вади. 
<p>24 Він покладе свою руку на голову козла і заріже його там, де ріжуть жертви всепалення перед ГОСПОДОМ. Це жертва за гріх. 
<p>25 Священик візьме на палець кров жертві за гріх і нанесе її на роги жертовника всепалення. Решту його крові виллє до підніжжя жертовника всепалення. 
<p>26 Після того весь його жир спалить на жертовнику так само, як жир мирної жертви. Таким чином священик звершить за нього викуплення від його гріха, і йому буде прощено. 
<p>27 Якщо ненароком згрішить хтось з народу землі, порушивши одну зі Заповідей ГОСПОДА, яких не можна порушувати, і стягне на себе провину, 
<p>28 то коли його гріх, який він учинив, буде ним усвідомлений, то він принесе у жертву за свій гріх, який учинив, козу – самичку без вади. 
<p>29 Він покладе свою руку на голову жертви за гріх і заріже ту жертву за гріх на місці всепалення. 
<p>30 Священик візьме своїм пальцем з її крові та помаже роги жертовника всепалення. Решту крові виллє до підніжжя жертовника. 
<p>31 Потім відокремить весь його жир, так само як відокремлюється жир із мирної жертви. Священик спалить його на жертовнику як приємні пахощі для ГОСПОДА. Так священик звершить за людину викуплення, і їй буде прощено. 
<p>32 А якщо вона захоче принести як дар у жертву за гріх вівцю, то приведе самицю без вади. 
<p>33 Грішник покладе свою руку на голову жертви за гріх і заріже ту жертву за гріх на місці, де приносять жертву всепалення. 
<p>34 Священик візьме своїм пальцем з крові жертви за гріх і помаже роги жертовника всепалення. Решту її крові виллє до підніжжя жертовника. 
<p>35 Після цього відділить весь її жир, так само як відділяється жир з вівці мирної жертви. Священик спалить його на жертовнику для ГОСПОДНІХ всепалень. Так священик звершить за людину викуплення за її гріх, який вона учинила, і їй буде прощено. 

<h4>Левіт 5 
<p>1 Коли хтось згрішить тим, що почує слова присяги, і стане свідком чогось, або бачив чи знав, але не розповів про це, то візьме на себе гріх. 
<p>2 Або якщо хтось доторкнеться до будь-якої нечистої речі – чи то до мертвечини нечистого звіра, чи до мертвечини нечистої худоби, або до мертвечини нечистого плазуна, не відаючи, що воно нечисте, то він все ж таки винуватий і стає нечистим. 
<p>3 Або якщо хтось доторкнеться до нечистоти людини, – до будь-якої її нечистоти, через яку може осквернитися, – і він не знатиме про це, але згодом усвідомить, що допустився провини. 
<p>4 Або коли хтось нерозважливо в розмові присягнеться зробити щось погане, або учинити добре стосовно того, в чому людина присягається, хоч не надає цьому значення, але згодом вона усвідомить це, то вона стане винуватою в якомусь з тих випадків. 
<p>5 Отже, коли станеться таке, що людина усвідомить, що вона провинилася в одному із тих випадків, то нехай вона визнає, у чому згрішила. 
<p>6 Після того вона принесе ГОСПОДУ жертву за свою провину, тобто за свій гріх, який учинила, самку-ягничку з овець, або козеня із кіз у жертву за гріх. Священик звершить за неї викуплення від її гріха. 
<p>7 Якщо ж вона не спроможеться на вівцю, то принесе ГОСПОДУ в жертву за ту провину, якою вона згрішила, дві горлиці або двох голубенят: одне в жертву за гріх, а друге – на всепалення. 
<p>8 Принесе їх до священика, а той візьме спочатку те, що в жертву за гріх, скрутить йому голівку від його шиї, але не відокремить її. 
<p>9 Потім він покропить кров’ю жертви за гріх стінку жертовника. Решту крові вицідить до підніжжя жертовника. Це жертва за гріх. 
<p>10 Іншого він принесе у всепалення за встановленим приписом. Так священик звершить за людину викуплення від її гріха, який вона учинила, і їй буде прощено. 
<p>11 Якщо ж вона не спроможеться й на двох горлиць чи на двох голубенят, то принесе у свій дар, через те що згрішила, десяту частину ефи питльованого борошна в жертву за гріх. Не поллє на нього олії і не покладе на нього ладану, бо це жертва за гріх. 
<p>12 Вона принесе борошно до священика, а священик, набравши з нього повну жменю, як його пам’ятну частку, спалить на жертовнику як вогняну жертву для ГОСПОДА. Це жертва за гріх. 
<p>13 Так священик звершить викуплення за гріх людини, який вона скоїла в одному зі згаданих вище випадків, і їй буде прощено. Те, що залишиться, буде для священика, як і хлібна жертва. 
<p>14 Промовляючи далі, ГОСПОДЬ сказав Мойсею: 
<p>15 Коли хтось допустить невірність і ненавмисно згрішить відносно ГОСПОДНІХ святих речей, то за свою провину принесе в жертву ГОСПОДУ з дрібної худоби барана без вади вартістю срібла в шеклях, за шеклем Святині в жертву за провину. 
<p>16 А те, чим він згрішив, проти чогось із святих речей, має відшкодувати. Крім того, надбавить до того ще його п’яту частину й дасть усе священикові. Священик звершить за людину викуплення жертвою барана за провину, і буде їй прощено. 
<p>17 Якщо хтось згрішить, порушивши якусь з усіх ГОСПОДНІХ Заповідей, чого не можна чинити, але він не знав цього, то такий все ж провинився і має принести жертву за свій гріх. 
<p>18 Він приведе до священика з дрібної худоби барана без вади за його вартістю в жертву за провину. Священик звершить за нього викуплення за провину, яку він несвідомо вчинив, і буде він прощений. 
<p>19 Це жертва за провину, адже він таки згрішив перед ГОСПОДОМ. 
<p>20 ГОСПОДЬ і далі промовляв до Мойсея, кажучи: 
<p>21 Якщо хтось згрішить і вчинить злочин проти ГОСПОДА і введе свого ближнього в оману відносно отриманого на зберігання, чи під заставу, займатиметься злочинним вимаганням чи грабунком; 
<p>22 а може, знайшовши загублене, скаже про це неправду й неправдиво присягнеться про щось з усього того, що людина може вчинити, згрішивши таким чином; 
<p>23 тож, коли вона згрішить, учинивши злочин, то нехай поверне пограбоване або насильно вилучене, чи те, що було дане на зберігання, або те, що було загублене, а вона знайшла. 
<p>24 Може бути і щось інше, про що людина неправдиво присягнулася. Того дня, коли вона буде викрита, хай відшкодує усе сповна, та надбавить до цього ще п’яту частину його вартості й віддасть тому, чиє воно є. 
<p>25 Крім того, за свою провину вона приведе до священика у жертву ГОСПОДУ з дрібної худоби барана без вади, відповідно до твоєї оцінки. 
<p>26 Священик звершить за цю людину викуплення перед ГОСПОДОМ, і їй буде прощено, що б з усього того вона не скоїла і у чому б не провинилась. 

<h4>Левіт 6 
<p>1 Далі ГОСПОДЬ промовляв до Мойсея, говорячи: 
<p>2 Звернись до Аарона та до його синів і скажи: Ось закон про всепалення. Жертва всепалення має горіти на жертовнику всю ніч. До самого ранку на жертовнику буде підтримуватися жертовний вогонь. 
<p>3 А вранці священик одягне свій лляний хітон, а на своє тіло вдягне лляні штани, збере попіл, який залишився від спаленої вогнем жертви всепалення й покладе його біля жертовника. 
<p>4 Відтак він здійме свій хітон і вдягне інший одяг. Після цього винесе попіл за табір, на чисте місце. 
<p>5 Вогонь на жертовнику має постійно підтримуватись і не гаситиметься. Священик щоранку розпалюватиме на ньому дрова, розкладатиме на них жертву всепалення і спалюватиме на ньому жир мирних жертов. 
<p>6 Вогонь на жертовнику повинен постійно підтримуватися й не гаситиметься. 
<p>7 А ось закон про хлібну жертву. Приноситимуть її перед обличчя ГОСПОДНЄ сини Аарона до жертовника спереду. 
<p>8 У свою жменю священик надбере з нього частину питльованого борошна хлібної жертви та її олії й увесь ладан, що на хлібній жертві, і спалить на жертовнику її пам’ятну частку, як приємні пахощі ГОСПОДУ. 
<p>9 А те, що від неї залишиться, їстимуть Аарон та його сини. Вона споживатиметься священиками прісною на святому місці у дворі Намету Свідчення. Там вони їстимуть її. 
<p>10 Не можна її пекти заквашеною. Я віддав її священикам, як частку з Моїх вогняних приношень. Вона є святою святих, так само як жертва за гріх і як жертва за провину. 
<p>11 Кожен нащадок чоловічої статі з-поміж синів Аарона її може їсти. Це вічна постанова щодо ГОСПОДНІХ вогняних приношень для ваших поколінь. Кожен, хто доторкнеться до них, буде освячений. 
<p>12 Далі в розмові з Мойсеєм ГОСПОДЬ сказав: 
<p>13 Таким має бути дар Аарона та його синів, який вони принесуть ГОСПОДУ в день, коли ти їх помажеш: десята частина ефи питльованого борошна, як постійна хлібна жертва, – половина з цього вранці, а друга половина з цього ввечері. 
<p>14 Вона буде приготована на сковороді з олією, добре вимішеною. Принесеш його кружальцями як жертву зі шматків на приємні пахощі для ГОСПОДА. 
<p>15 Усе це приготує священик, який буде помазаний замість нього (Аарона) з його нащадків. Це вічна ГОСПОДНЯ постанова. Ця жертва буде повністю спалена. 
<p>16 Кожна хлібна жертва священика буде повністю спалена й не буде споживатись. 
<p>17 ГОСПОДЬ промовив до Мойсея, кажучи: 
<p>18 Звернись до Аарона та до його синів з такими словами: Ось закон про жертву за гріх. Жертва за гріх має бути зарізана на місці, де ріжуть жертву всепалення, перед ГОСПОДОМ. Це святе святих. 
<p>19 Спожити її має священик, який приносить жертву за гріх. Вона має бути спожита на святому місці у дворі Намету Свідчення. 
<p>20 Кожен, хто доторкнеться до м’яса жертви, освятиться. А якщо її кров бризне на одяг, то те, на що вона бризне, випереш на святому місці. 
<p>21 Глиняний посуд, в якому вона варитиметься, буде розбитий. Якщо ж вона варилася в мідному посуді, то нехай він буде вичищений і виполосканий водою. 
<p>22 Споживати її може будь-хто чоловічої статі з-поміж священиків. Це святе святих. 
<p>23 А кожна жертва за гріх, кров якої буде внесена в Намет Свідчення, щоби звершити викуплення у Святому, не буде споживатися. Вона буде спалена у вогні. 

<h4>Левіт 7 
<p>1 А ось закон про жертву за злочин. Вона – святе святих. 
<p>2 Жертву за злочин заріжуть на тому місці, де ріжуть жертву всепалення. Священик покропить її кров’ю жертовник довкола. 
<p>3 Відтак він принесе з неї весь її жир, у тому числі й жир курдюка, та жир, який покриває нутрощі, 
<p>4 обидві нирки й жир, що на них та над стегнами, а також сальник, що над печінкою, відокремить його разом з нирками. 
<p>5 Усе це священик спалить на жертовнику як вогняне приношення ГОСПОДУ. Це жертва за злочин. 
<p>6 Споживатиме її будь-хто чоловічої статі з-поміж священиків. Їсти її потрібно на святому місці. Це святе святих. 
<p>7 Щодо жертви за гріх, як і жертви за злочин, – закон для них один. Вона належить священикові, який звершуватиме нею викуплення. 
<p>8 Священикові, котрий приносить від когось жертву всепалення, належить і шкура жертви всепалення, яку він приносить. Вона буде священикові. 
<p>9 Так само кожна хлібна жертва, яка буде спечена в печі, а також кожна, що буде приготована на вогнищі чи на сковороді, буде священикові, котрий її приносить. Вона належить йому. 
<p>10 А кожна хлібна жертва, приготована на олії чи без неї, буде всім Аароновим нащадкам – кожному порівну. 
<p>11 А ось закон про мирну жертву, яку приноситимуть ГОСПОДУ. 
<p>12 Якщо хтось приноситиме її як подяку, то з жертвою подяки слід принести й прісні хлібці, замішані на олії, або прісні коржі, змащені олією, чи печені коржі з питльованого борошна, замішані на олії. 
<p>13 Разом зі своїм даром жертви подяки, тобто з мирною жертвою, він приноситиме із коржами і заквашені хліби. 
<p>14 Щось одне з усіх дарів він принесе у жертвоприношення ГОСПОДУ. Воно належатиме священикові, який кропить на жертовник кров’ю мирної жертви. 
<p>15 М’ясо його подячної мирної жертви має бути спожите в день її принесення. Нічого з неї не повинно бути залишене до ранку. 
<p>16 А якщо чийсь дар – жертва обітниці або добровільна жертва, то вона має споживатись у той день, коли людина принесла свою жертву, а що з неї залишиться, можна споживати й наступного дня. 
<p>17 Але те, що залишиться з м’яса жертви на третій день, має бути спалене у вогні. 
<p>18 Коли щось із м’яса мирної жертви таки буде спожите на третій день, то той, хто її приніс, не знайде уподобання. Вона не буде йому зарахована. Це осквернення. Той, хто з’їсть щось із неї, візьме на себе гріх. 
<p>19 М’ясо, до якого доторкнеться будь-що нечисте, не буде споживатися. Воно буде спалене у вогні. Що ж до іншого м’яса, то кожний чистий може його їсти. 
<p>20 Той, хто з’їсть м’ясо мирної жертви, принесеної ГОСПОДУ, в той час коли на ньому нечистота, той буде викоренений з-поміж свого народу. 
<p>21 І якщо хтось доторкнеться до будь-чого нечистого – до нечистоти людини, до нечистої тварини, чи взагалі до будь-якої нечистої гидоти – і споживе м’ясо мирної жертви, принесеної ГОСПОДУ, то такий буде викоренений зі свого народу. 
<p>22 І знову ГОСПОДЬ промовив до Мойсея, кажучи: 
<p>23 Звернись до Ізраїлевих нащадків з такими словами: Не споживайте жодного жиру ні з великої худоби, ні з овець та кіз. 
<p>24 Жир із мертвечини та жир з розтерзаного хижаком може використовуватися для будь-якого діла, але не вживайте його в їжу. 
<p>25 Кожний, хто їстиме жир із тварини, з якої приносить вогняну жертву ГОСПОДУ, то хто їстиме його, буде викоренений зі свого народу. 
<p>26 Не споживатимете жодної крові ні з птахів, ні з тварин в усіх ваших поселеннях. 
<p>27 Кожний, хто споживає будь-яку кров, той буде викоренений зі свого народу. 
<p>28 ГОСПОДЬ промовив до Мойсея, такі слова: 
<p>29 Звернись до Ізраїлевих нащадків і скажи їм: Хто приносить ГОСПОДУ свою мирну жертву, той зі своєї мирної жертви нехай принесе ГОСПОДУ свій дар. 
<p>30 Своїми власними руками він подасть вогняні приношення ГОСПОДУ, зокрема, його жир разом із грудинкою, яку він принесе, щоб виконати обряд коливання перед ГОСПОДОМ. 
<p>31 Священик спалить жир на жертовнику, а грудинка належатиме Ааронові та його синам. 
<p>32 Крім того, як жертву підношення з ваших мирних жертов, віддасте священикові праву лопатку. 
<p>33 Права лопатка, як його частка, належатиме тому з Ааронових синів, хто приноситиме кров мирної жертви та жир. 
<p>34 Тому що Я взяв у Ізраїлевих нащадків, із їхніх мирних жертов, грудинку жертви коливання та лопатку жертви підношення й віддав їх священикові Ааронові та його синам як вічну належність від Ізраїлевих нащадків. 
<p>35 Це частка помазання Аарона і помазання його синів від ГОСПОДНІХ вогняних приношень з того дня, коли Він доручив їм здійснювати священицьке служіння ГОСПОДУ. 
<p>36 Того дня, коли вони отримали помазання, ГОСПОДЬ звелів Ізраїлевим нащадкам віддавати їм цю частку. Це вічна постанова для їхніх поколінь. 
<p>37 Такий закон про всепалення, про хлібну жертву, про жертву за гріх, про жертву за злочин, про посвячення і про мирну жертву. 
<p>38 ГОСПОДЬ усе це сказав Мойсеєві на Сінайській горі того дня, коли заповів Ізраїлевим нащадкам у Сінайській пустелі приносити свої дари перед ГОСПОДОМ. 

<h4>Левіт 8 
<p>1 ГОСПОДЬ знову промовив до Мойсея, кажучи: 
<p>2 Візьми Аарона та його синів з ним, одяг та єлей помазання, тельця на жертву за гріх, два барани та кошик опрісноків 
<p>3 і збери всю громаду біля входу в Намет Свідчення. 
<p>4 Мойсей учинив так, як звелів йому ГОСПОДЬ, – було зібрано громаду при вході в Намет Свідчення. 
<p>5 Тоді Мойсей сказав громаді: Ось що ГОСПОДЬ звелів зробити. 
<p>6 Мойсей привів Аарона та його синів й обмив їх водою. 
<p>7 Він зодягнув Аарона в хітон, підперезав його поясом, одягнув на нього верхню ризу, поклав на нього ефод, підперезав його мистецьки виготовленим поясом ефоду і закріпив на ньому. 
<p>8 Потім він поклав на нього нагрудник, а на нагруднику помістив Урім та Туммім. 
<p>9 На його голову він поклав митру, а спереду митри в нього помістив золоту діадему – святий вінець, – як ГОСПОДЬ і звелів Мойсеєві. 
<p>10 Далі Мойсей взяв єлей помазання й помазав Намет та все, що в ньому, освятивши їх. 
<p>11 Сім разів він покропив жертовник. Так він помазав жертовник та все його спорядження, а також умивальницю та її підставку, освятивши їх. 
<p>12 Після цього Мойсей полив єлею помазання на голову Аарона, помазав його, щоб його освятити. 
<p>13 Відтак Мойсей привів синів Аарона, зодягнув їх у хітони, підперезав їх поясами й надів їм клобуки-завої, як і звелів ГОСПОДЬ Мойсеєві. 
<p>14 Тоді він привів тельця для жертви за гріх. Аарон та його сини поклали свої руки на голову тельця – жертви за гріх. 
<p>15 Мойсей зарізав тельця, взяв крові та наніс своїм пальцем довкола на роги жертовника, очистивши таким чином жертовник. Решта крові він вилив до підніжжя жертовника. Він освятив жертовник, аби звершувати на ньому викуплення. 
<p>16 Мойсей взяв увесь жир, що на нутрощах, сальник печінки, обидві нирки та їхній жир і спалив усе це на жертовнику. 
<p>17 А тельця, його шкуру, його м’ясо та його фекалії він спалив у вогні поза табором, як ГОСПОДЬ і звелів Мойсеєві. 
<p>18 Тоді він привів барана для всепалення. Аарон та його сини поклали свої руки на голову барана. 
<p>19 Мойсей зарізав барана і покропив кров’ю жертовник довкола. 
<p>20 Самого ж барана Мойсей розділив на його частини і спалив голову, частини та жир. 
<p>21 Виполоскавши нутрощі й ноги у воді, Мойсей спалив усього барана на жертовнику у всепалення, приємні пахощі. Це і є вогняна жертва ГОСПОДУ, як ГОСПОДЬ і звелів Мойсеєві. 
<p>22 Відтак він привів іншого барана – барана посвячення. Аарон та його сини поклали свої руки на голову барана. 
<p>23 Після цього Мойсей зарізав його, взяв його крові й наніс на мочку правого вуха Аарона, на великий палець його правої руки й на великий палець його правої ноги. 
<p>24 Привів Мойсей і Ааронових синів, наніс кров кожному на мочку правого вуха, на великий палець правої руки і кожному на великий палець правої ноги. Далі Мойсей покропив кров’ю жертовник довкола. 
<p>25 Тоді він узяв жир і курдюк, увесь жир, що на нутрощах, і сальник печінки, обидві нирки та їхній жир і праву лопатку. 
<p>26 З кошика опрісноків, який перед ГОСПОДОМ, Мойсей узяв один прісний хлібець, один хлібець на олії та один корж і поклав на жир та на праву лопатку. 
<p>27 Усе це він поклав на руки Аарона й на руки його синів, відділивши це як коливальну жертву перед ГОСПОДОМ. 
<p>28 Потім Мойсей узяв це з їхніх рук і спалив на жертовнику як всепалення. Це жертва посвячення, на приємні пахощі, вогняне приношення ГОСПОДУ. 
<p>29 Після цього Мойсей узяв грудинку барана й підняв її як коливальну жертву перед ГОСПОДОМ. Вона була часткою для Мойсея, як ГОСПОДЬ і говорив Мойсеєві. 
<p>30 Тоді Мойсей узяв єлею помазання і крові, що на жертовнику, покропив Аарона та його одяг, а з ним і його синів та одяг його синів. Так був освячений Аарон, його одяг, а з ним його сини і одяг його синів. 
<p>31 Далі Мойсей сказав Ааронові та його синам: Зваріть м’ясо біля входу в Намет Свідчення і там будете їсти його та хліби, що в кошику посвячення, як я звелів, кажучи: Аарон та його сини їстимуть його. 
<p>32 А те, що залишиться з м’яса та з хліба, спалите у вогні. 
<p>33 Від входу в Намет Свідчення не будете відходити сім днів, аж поки не завершиться час вашого посвячення. Ваше посвячення триватиме сім днів. 
<p>34 Як було вчинено в цей день, так ГОСПОДЬ звелів чинити й надалі, щоби звершувати за вас викуплення. 
<p>35 Будете перебувати сім днів при вході в Намет Свідчення вдень і вночі. Будете також дотримуватись ГОСПОДНІХ Заповідей, щоб вам не померти. Так мені наказано. 
<p>36 Аарон та його сини виконали все, що ГОСПОДЬ сказав через Мойсея. 

<h4>Левіт 9 
<p>1 Так сталося, що на восьмий день Мойсей покликав Аарона, його синів та ізраїльських старійшин. 
<p>2 Він промовив до Аарона: Візьми собі з великої худоби тельця для жертви за гріх та барана на всепалення. Вони мають бути без вади, і приведи їх перед лице ГОСПОДА. 
<p>3 Звернись до Ізраїлевих нащадків з такими словами: Візьміть одне козеня із кіз для жертви за гріх, а на всепалення теля та однолітнє ягня без вади. 
<p>4 Візьми також теля та барана для мирної жертви перед ГОСПОДОМ, а ще візьми хлібну жертву, замішену на олії, тому що сьогодні вам з’явиться ГОСПОДЬ. 
<p>5 Тож вони привели все, що звелів Мойсей, перед Намет Свідчення. Прийшла й уся громада. Всі стали перед ГОСПОДОМ. 
<p>6 Тоді Мойсей сказав: Це і є те, що звелів ГОСПОДЬ : зроби щоб вам з’явилася ГОСПОДНЯ слава. 
<p>7 Потім Мойсей сказав Ааронові: Підійди до жертовника, принеси свою жертву за гріх та своє всепалення і зверши викуплення за себе та за народ. Відтак принеси жертву за народ і зверши викуплення за них, як звелів ГОСПОДЬ. 
<p>8 Отже, Аарон підійшов до жертовника й зарізав теля – свою жертву за гріх. 
<p>9 Сини Аарона піднесли йому кров, і він, вмочивши у кров свій палець, наніс її на роги жертовника. Решту крові він вилив до підніжжя жертовника. 
<p>10 Після цього він спалив на жертовнику жир, нирки й сальник печінки жертви за гріх, як ГОСПОДЬ і звелів Мойсеєві. 
<p>11 А м’ясо та шкуру він спалив у вогні поза табором. 
<p>12 Тоді він зарізав жертву всепалення. Сини Аарона піднесли йому кров, і він покропив нею жертовник довкола. 
<p>13 Тоді принесли йому жертву всепалення, розшматовану на частини і голову. Він спалив усе на жертовнику. 
<p>14 Він вимив також нутрощі й ноги і спалив їх разом з їхнім всепаленням на жертовнику. 
<p>15 Після цього він приніс жертву від народу: узяв козла жертви за гріх народу, зарізав його і приніс його в жертву за гріх, як і попереднього. 
<p>16 Далі приніс всепалення й учинив із ним, за приписом. 
<p>17 Тоді приніс він хлібну жертву. Взяв з неї повну жменю й спалив на жертовнику на додаток до ранішнього всепалення. 
<p>18 Нарешті зарізав бика та барана як мирну жертву за народ. Сини Аарона подали йому кров, і він покропив нею жертовник довкола. 
<p>19 А весь жир із теляти та барана, курдюк і жир, що покриває нутрощі, нирки й сальник печінки, 
<p>20 тобто весь жир, вони поклали на обидві грудинки, і він спалив цей жир на жертовнику. 
<p>21 А грудинку та праву лопатку Аарон відділив як коливальну жертву перед ГОСПОДОМ, як Він звелів Мойсею. 
<p>22 Тоді Аарон підняв свої руки до людей, і поблагословив їх. Звершивши жертви за гріх, всепалення та мирні жертви, він зійшов униз. 
<p>23 Відтак Мойсей та Аарон увійшли в Намет Свідчення. Вийшовши звідти, вони поблагословили народ. Тоді ГОСПОДНЯ слава з’явилась усьому народові. 
<p>24 Від ГОСПОДА вийшов вогонь і поглинув всепалення і жир, що були на жертовнику. Побачивши усе це, люди закричали від радості й попадали долілиць. 

<h4>Левіт 10 
<p>1 Ааронові сини, Надав та Авігу, взяли кожен свою кадильницю, поклали в них вогню, насипали на нього ладану і принесли перед ГОСПОДОМ сторонній вогонь, якого Він не велів їм приносити. 
<p>2 Тож вийшов від ГОСПОДА вогонь та поглинув їх, так що вони померли перед ГОСПОДОМ. 
<p>3 Мойсей сказав Ааронові: Це те, про що говорив ГОСПОДЬ кажучи: Серед тих, що близькі до Мене, виявиться святість Моя, і перед усією громадою Я прославлюся. Аарон же мовчав. 
<p>4 Тоді Мойсей покликав Мішаїла та Елцафана, синів Уззіїла, Ааронового дядька, і сказав їм: Підійдіть і винесіть ваших братів геть зі Святині за табір. 
<p>5 Ті підійшли й забрали їх у їхніх хітонах й винесли за табір, як сказав Мойсей. 
<p>6 Після цього Мойсей сказав Ааронові та його синам, Елеазарові й Ітамарові: Не відкривайте своїх голів і не роздирайте свого одягу, щоб ви не померли, і щоб ГОСПОДЬ не розгнівався на всю громаду. Проте ваші брати, увесь дім Ізраїля, нехай оплакують спалення, яке здійснив ГОСПОДЬ. 
<p>7 Ви ж не залишайте входу в Намет Свідчення, щоб вам не померти, бо на вас єлей ГОСПОДНЬОГО помазання. Вони учинили так, як сказав їм Мойсей. 
<p>8 ГОСПОДЬ звернувся до Аарона з такими словами: 
<p>9 Коли будете входити в Намет Свідчення, то не питимете вина ні міцного напою ні ти, ні твої сини з тобою, бо помрете. Це вічна постанова для вас і ваших поколінь. 
<p>10 Ви повинні вміти розрізняти між святим і несвятим, між нечистим і між чистим. 
<p>11 Навчайте Ізраїлевих нащадків усіх законів, які ГОСПОДЬ переказав їм через Мойсея. 
<p>12 Мойсей сказав Ааронові та його синам, які залишилися, Елеазарові й Ітамарові: Візьміть хлібну жертву, що залишилася з ГОСПОДНІХ вогняних приношень, і їжте її, як опрісноки, біля жертовника, бо вона є святою святих. 
<p>13 Будете її споживати на святому місці, бо це частка твоя і частка твоїх синів із ГОСПОДНІХ вогняних приношень, адже так мені наказано. 
<p>14 Також і грудинку коливальної жертви та лопатку жертви відділення споживатимете на чистому місці, ти, твої сини і твої дочки з тобою, – це твоя частка і частка твоїх синів. Вони дані з мирних жертов Ізраїлевих нащадків. 
<p>15 Вони приноситимуть лопатку жертви відділення і грудинку як частку коливальної жертви разом з жиром вогняних жертов, аби виконати обряд коливання перед ГОСПОДОМ. Це буде тобі й твоїм нащадкам з тобою як вічна частка, як і звелів ГОСПОДЬ. 
<p>16 Коли Мойсей пильно розшукував козла жертви за гріх, то виявилось, що він був спалений! Тому Мойсей розгнівався на Елеазара й Ітамара, Ааронових синів, які залишилися, питаючи: 
<p>17 Чому ви не спожили жертви за гріх на святому місці? Адже це святе святих! ГОСПОДЬ дав її вам, щоб усунути гріх громади і звершити за неї викуплення перед ГОСПОДОМ ! 
<p>18 Адже кров жертви не була внесена всередину до Святині! Ви неодмінно мали її спожити на святому місці, як я звелів. 
<p>19 Тоді Аарон промовив до Мойсея: Ось вони сьогодні принесли свої жертви за гріх і свої всепалення перед ГОСПОДОМ, – таке трапилось мені! Тож коли б я спожив жертву за гріх сьогодні, то чи було б це добре в ГОСПОДНІХ очах ? 
<p>20 Коли Мойсей почув це, то визнав його правильним. 

<h4>Левіт 11 
<p>1 ГОСПОДЬ звернувся до Мойсея й Аарона з такими словами: 
<p>2 Скажіть Ізраїлевим нащадкам таке: З-поміж усіх тварин, що живуть на землі, є тварини, які ви можете їсти. 
<p>3 Кожна тварина, яка має роздвоєне копито, тобто розділені на дві частини ратиці, і яка відригує жуйку, ту можете їсти. 
<p>4 Лишень не їстимете з тих, які відригують жуйку, та з тих, які мають роздвоєні копита: верблюда, оскільки він відригує жуйку, але не має роздвоєного копита. Він для вас нечистий; 
<p>5 зайця, який відригує жуйку, але не має роздвоєного копита, – тож він для вас нечистий; 
<p>6 кроля, тому що він, хоч відригує жуйку, але не має роздвоєного копита. Він для вас нечистий; 
<p>1 
<p>7 свині, оскільки вона, хоч і має роздвоєне копито й розділені ратиці, але жуйки не відригує. Тому вона для вас нечиста. 
<p>8 Не будете їсти їхнього м’яса й не будете доторкатися до їхньої мертвечини, – вони для вас нечисті. 
<p>9 З усього, що живе у водах, можете їсти ось що. Усе те у водах, у морях та в річках, що має плавники і луску, те їжте. 
<p>10 Але все те в морях і річках, що не має плавників і луски, а також усе, що кишить у воді, з-поміж усіх живих істот, які знаходяться у воді, хай буде для вас гидотою. 
<p>11 Воно для вас – гидота, тому не їстимете їхнього м’яса, а його мертвечиною будете бридитися. 
<p>12 Усе живе у водах, що не має плавників та луски, є для вас гидотою. 
<p>13 Що ж до птахів, якими будете гидувати, не вживатимете їх у їжу, оскільки вони для їжі гидота, а саме: орла, грифа, морського орла, 
<p>14 коршака і сокола за його породою; 
<p>15 всяку ворону за її породою; 
<p>16 страуса, сови, чайки, яструба за його породою; 
<p>17 пугача, баклана, ібіса; 
<p>18 лебедя, пелікана, стерв’ятника; 
<p>19 лелеки, чаплі за її породою, одуда та кажана. 
<p>20 Усі крилаті комахи, що пересуваються на чотирьох, будуть для вас гидотою. 
<p>21 Але з плазуючих крилатих, що пересуваються на чотирьох, можете їсти тих, у яких є голінки над своїми лапами, щоб ними стрибати по землі. 
<p>22 Зокрема, можна споживати таке: всі види сарани, в тому числі пустинну сарану за її породою, цвіркуна за його породою та коника за його породою. 
<p>23 Все інше з плазуючих крилатих, що має чотири лапки, є для вас гидотою, 
<p>24 і ви можете від них осквернитись. Кожний, хто доторкнеться до їхньої мертвечини, буде нечистий до вечора. 
<p>25 А той, хто нестиме їхню мертвечину, повинен випрати свій одяг, і все ж буде нечистий до вечора. 
<p>26 Усяка тварина, яка має роздвоєні копита, але не має розділених ратиць і не відригує жуйки, буде для вас нечистою. Кожний, хто доторкнеться до неї, буде нечистим. 
<p>27 З-поміж усіх чотириногих звірів ті, що ходять на лапах, нечисті для вас. Кожний, хто доторкнеться до їхньої мертвечини, буде нечистим до вечора. 
<p>28 Хто ж нестиме їхню мертвечину, повинен випрати свій одяг, але буде нечистим до вечора. Вони для вас нечисті. 
<p>29 Серед плазунів, що повзають по землі, нечистими для вас, зокрема, будуть: ласка, миша, ящірка за її породою. 
<p>30 землерийка, хамелеон, слимак та кріт. 
<p>31 З усіх плазунів вони будуть для вас нечисті. Кожний, хто доторкнеться до них, коли вони мертві, буде нечистим до вечора. 
<p>32 Все, на що впаде якийсь із цих плазунів, коли вони мертві, буде нечистим. Будь-який виріб з дерева чи тканини, зі шкіри чи мішковини, кожен предмет, який служить для будь-якої справи, нехай будуть покладені у воду. Воно залишиться нечистим до вечора, після чого стане чистим. 
<p>33 Кожна глиняна посудина, в яку впав би якийсь із плазунів, та все, що було в цій посудині, буде нечистим, а її саму потрібно розбити. 
<p>34 Всяка їжа, яку мали би вживати, але на яку потрапила вода з такої посудини, буде нечистою. Всякий напій, який мав би вживатись з кожної такої посудини, буде нечистим. 
<p>35 Усе, на що впало би щось із їхньої мертвечини, буде нечистим. Піч чи припічок нехай будуть зруйновані. Вони нечисті й повинні залишатись нечистими для вас. 
<p>36 Тільки джерело, колодязь чи водоймище будуть чистими. Хто ж доторкнеться до їхньої мертвечини, буде нечистим. 
<p>37 Якщо щось із їхньої мертвечини впаде на будь-яке насіння, призначене для посіву на полі, то воно чисте. 
<p>38 Але, якщо на це насіння потрапить вода, а потім щось з їхньої мертвечини впаде на нього, то воно для вас нечисте. 
<p>39 Якщо помре щось із худоби, м’ясо якої можна вживати в їжу, то хто доторкнеться до її мертвечини, буде нечистим до вечора. 
<p>40 А хто з’їв щось з її мертвечини, то нехай випере свій одяг, і буде нечистим до вечора. Хто нестиме таку мертвечину, нехай випере свій одяг, і буде нечистим до вечора. 
<p>41 Усе плазуюче створіння, що повзає по землі, це гидота, не будете їсти його. 
<p>42 Не будете їсти нічого, що пересувається на череві, ні того, що переміщається на чотирьох, а також усього того, що має багато ніг. Усе плазуюче, що повзає по землі створіння – гидота для вас. 
<p>43 Не робіть своїх душ огидними через будь-яких плазуючих і повзаючих, не оскверняйтесь через них, аби не стати через них нечистими. 
<p>44 Адже Я ГОСПОДЬ, ваш Бог. Тож і ви будете освячуватися й станете святими, бо Я святий. Не будете осквернювати ваших душ жодним плазуном, що плазує по землі. 
<p>45 Я ГОСПОДЬ, Який вивів вас із Єгипетського краю, аби бути для вас Богом. Тому і ви будете святими, бо Я святий. 
<p>46 Ось такий закон про худобу, про птахів, про всяку живу душу, що рухається у воді, та всяку душу, що роїться на землі. 
<p>47 Розрізняйте між нечистим і між чистим, між тваринами, які можна їсти, та тваринами, яких їсти не можна. 

<h4>Левіт 12 
<p>1 ГОСПОДЬ промовив до Мойсея, кажучи: 
<p>2 Звернись до Ізраїлевих нащадків і скажи: Жінка, яка завагітніє й народить хлопчика, буде сім днів нечистою, так само буде нечистою, як і в дні відлучення її місячних. 
<p>3 А восьмого дня буде обрізана його крайня плоть. 
<p>4 Після цього вона пробуде ще тридцять три дні в стані нечистоти крововиділення. Нехай вона не доторкається ні до чого святого й не входить до Святині, доки не завершаться дні її очищення. 
<p>5 Якщо ж вона народить дівчинку, то буде нечистою два тижні, як у період її місячних. Відтак пробуде в стані нечистоти крововиділення ще шістдесят шість днів. 
<p>6 А коли завершаться дні її очищення за сина чи за доньку, вона принесе священикові, до входу в Намет Свідчення, однолітнє ягня на всепалення та голубеня або горлицю для жертви за гріх. 
<p>7 Священик принесе все це перед ГОСПОДОМ та звершить за неї викуплення. Таким чином вона очиститься від свого крововиділення. Такий закон щодо жінки, котра народить хлопчика або дівчинку. 
<p>8 Якщо вона не зможе принести ягня, то візьме дві горлиці або двох голубенят: одне на всепалення, а друге на жертву за гріх. Священик звершить за неї викуплення, й вона стане чистою. 

<h4>Левіт 13 
<p>1 ГОСПОДЬ звернувся до Мойсея й Аарона з наступними словами: 
<p>2 Якщо в якоїсь людини на шкірі її тіла виявиться пухлина, рубець чи пляма і буде підозра на ураження шкіри тіла проказою, то ця людина буде приведена до священика Аарона чи до одного з його синів, священиків. 
<p>3 Священик огляне ураження на шкірі її тіла. Якщо волоски на ураженні стали білими й ураження виглядає глибшим від поверхні шкіри його тіла, то це і є ураження проказою. Священик, який оглядав людину, оголосить її нечистою. 
<p>4 Якщо ж це буде біла пляма на шкірі її тіла, але її вигляд не буде глибший від поверхні шкіри, а її волоски не стали білими, то священик ізолює уражену особу на сім днів. 
<p>5 Сьомого дня священик знову огляне цю людину. Якщо ураження залишилося таким, як було, і не поширилося по шкірі, то священик ще раз ізолює її на сім днів. 
<p>6 Сьомого дня священик ще раз огляне її. Якщо ураження потьмяніло й не поширилося по шкірі, то священик оголосить людину чистою, бо це звичайна пляма. Вона випере свій одяг і буде чистою. 
<p>7 Якщо ж після того як особа показувалась священикові і була оголошена чистою, пляма почала поширюватися по шкірі, то нехай вона знову покажеться священикові. 
<p>8 Священик учинить огляд. Якщо пляма поширилася по шкірі, то священик оголосить людину нечистою. Це проказа. 
<p>9 Якщо в людини з’явиться ураження проказою, то вона має прийти до священика. 
<p>10 Священик огляне її. Якщо на шкірі біла припухлість і на ній побіліли волоски, а на припухлості з’являється живе м’ясо, 
<p>11 то це означає, що на шкірі тіла людини задавнена проказа. Священик вже не ізолюватиме її, оскільки вона нечиста. Він оголосить її нечистою. 
<p>12 Коли ж проказа пошириться по тілу так, що покриє всю шкіру хворої від її голови до ступнів ніг, куди лишень сягає зір священика, 
<p>13 то священик зробить огляд. Якщо проказа покрила все її тіло, то він оголосить уражену особу чистою. Вона вся стала білою, а тому чистою. 
<p>14 А того дня, коли на тілі з’явиться живе м’ясо, людина буде оголошена нечистою. 
<p>15 Священик огляне на тілі живе м’ясо й оголосить її нечистою, бо живе м’ясо людини нечисте. Це проказа. 
<p>16 Якщо живе м’ясо відновиться і побіліє, то нехай вона знову прийде до священика. 
<p>17 Священик огляне її, і побачивши, що ураження стало білим, священик оголосить уражену особу чистою. Вона чиста. 
<p>18 А якщо на шкірі тіла з’явиться нарив, і він загоїться, 
<p>19 але на місці нариву з’явиться біла припухлість, або біло-червонява пляма, то така особа покажеться священикові. 
<p>20 Священик огляне її. Якщо її вигляд глибший від загальної поверхні шкіри, а волоски стали білими, то священик оголосить її нечистою. Це проказа, яка виявилась у нариві. 
<p>21 Коли ж священик під час огляду не побачить білих волосків і ураження не глибше від поверхні шкіри й воно тьмяне, то священик ізолює таку людину на сім днів. 
<p>22 Якщо воно таки поширюватиметься по шкірі, то священик оголосить її нечистою. Це проказа. 
<p>23 Якщо ж блискуча пляма залишається в попередніх межах й не поширюватиметься, то це рубець від нариву. Священик оголосить його чистим. 
<p>24 У випадку коли на шкірі тіла людини станеться опік від вогню, а місце опіку стане білою чи біло-червоною плямою, 
<p>25 то священик огляне цю людину. Якщо волоски на плямі стали білими, а її контури виглядають глибшими від загальної поверхні шкіри, то це проказа, що проявилась через опік. Тож священик оголосить людину нечистою, бо це ураження проказою. 
<p>26 Якщо під час огляду священик на блискучій плямі не побачить білих волосків, а обриси плями не глибші від поверхні шкіри й вона тьмяна, то священик ізолює її на сім днів. 
<p>27 Сьомого дня священик огляне людину знову. Якщо пляма таки поширилася по шкірі, то священик оголосить її нечистою. Це ураження проказою. 
<p>28 Якщо пляма залишається у попередніх межах, не поширюється по шкірі і вона тьмяна, то це рубець від опіку. Тож священик оголосить особу чистою, оскільки це слід від опіку. 
<p>29 Коли в чоловіка чи жінки з’явиться ураження на голові чи на бороді, 
<p>30 то священик огляне те ураження. Якщо його обриси глибші від поверхні шкіри, а волоски на ньому жовтуваті й тонкі, то священик оголосить його нечистим. Це парші прокази голови чи бороди. 
<p>31 Якщо під час огляду священиком ураження паршами виявиться, що місце ураження не глибше від поверхні шкіри й на ньому немає чорних волосків, то священик ізолює ураженого паршами на сім днів. 
<p>32 Сьомого дня священик знову огляне ураження. Якщо парші не поширилися, а волоски на них не стали жовтуваті, а місце паршів не поглиблене відносно поверхні шкіри, 
<p>33 то нехай він поголиться, але паршів не голить. Священик ізолює хворого на парші ще раз на сім днів. 
<p>34 На сьомий день священик повторно огляне парші. Якщо парші не поширилися по шкірі, і їхня ділянка не стала глибшою відносно поверхні шкіри, то священик оголосить його чистим. Він, виправши свій одяг, буде чистим. 
<p>35 Якщо після оголошення його чистим, парші таки почнуть поширюватися по шкірі, 
<p>36 то священик знову огляне його. Якщо парші поширилися по шкірі, то священику вже не треба шукати жовтих волосків. Він нечистий. 
<p>37 А якщо, на його погляд, парші залишилися в колишніх межах і на них виросли чорні волоски, то парші вилікувані. Він чистий, і священик оголосить його чистим. 
<p>38 А якщо в чоловіка або жінки на шкірі їхнього тіла з’явиться багато білих плям, 
<p>39 то священик огляне їх. Якщо на їхній шкірі тіла блідо-білясті плями, то він чистий; це лишай, що розвивається на шкірі. 
<p>40 Коли в якогось чоловіка облисіє голова, то він є лисий, але він чистий. 
<p>41 І якщо голова в нього облисіє спереду, то він лисий спереду. Він чистий. 
<p>42 Коли ж на лисині ззаду чи на лисині спереду з’явиться біло-червонувата пляма, то це проказа, яка розвивається на його лисині ззаду чи на його лисині спереду. 
<p>43 Священик огляне його. Якщо біло-червонувата припухлість ураження на його лисині ззаду чи на його лисині спереду з вигляду схожа на проказу на шкірі тіла, 
<p>44 то цей чоловік прокажений. Він нечистий. Священик неодмінно оголосить його нечистим. На його голові – ураження проказою. 
<p>45 Прокажений, в якого виявилось таке захворювання, повинен ходити в розірваному одязі з непокритою головою. Закривши до вуст підборіддя, він має вигукувати: Нечистий! Нечистий! 
<p>46 Протягом усього часу, доки триватиме це захворювання, він буде нечистим, бо він і справді нечистий. Він житиме окремо. Місце його перебування поза табором. 
<p>47 Якщо ураження проказою з’явиться на одязі, вовняний це одяг чи одяг льняний, 
<p>48 на повздовжніх чи на поперечних нитках прядива з льону чи з вовни, на шкірі чи на будь-якому виробі зі шкіри. 
<p>49 Зеленувате або червонувате ураження може з’явитись на одязі або на шкірі, на повздовжніх чи на поперечних нитках прядива, на будь-якому виробі зі шкіри. Це ураження проказою. Таку річ слід показати священикові. 
<p>50 Священик огляне ураження й ізолює уражену річ на сім днів. 
<p>51 Сьомого дня він знову огляне ураження. Якщо ураження поширилося на одязі, на повздовжніх чи на поперечних нитках тканини, на шкірі чи на будь-якому виробі зі шкіри, то те ураження – злоякісна проказа. Така річ нечиста. 
<p>52 Він спалить одяг, повздовжні нитки основи тканини чи горизонтальні нитки з вовни чи з льону, або будь-який виріб зі шкіри, на якому буде те ураження. Це злоякісна проказа і має бути спалена у вогні. 
<p>53 Коли священик, зробивши огляд, вирішить, що ураження не поширилося ні на одязі, ні на повздовжніх ні на горизонтальних нитках тканини, ні на будь-якому виробі зі шкіри, 
<p>54 то священик накаже випрати ту річ, на якій є ураження. Він ізолює її ще на сім днів. 
<p>55 Якщо після прання священик огляне уражену річ і побачить, що ураження не змінило своєї форми, але й не поширилося, то та річ все ж залишається нечистою, і її потрібно спалити у вогні; воно (ураження) розточує річ чи то з лицьової чи виворотної сторони. 
<p>56 Коли ж священик, зробивши огляд, побачить, що уражене місце після того, як його випрали, потьмяніло, то він вирве його чи то з одягу, чи зі шкіри, чи з повздовжніх ниток основи чи поперечного прядива. 
<p>57 Якщо ж воно знову з’явиться на одязі, на повздовжніх чи на поперечних нитках прядива, чи то на якомусь шкіряному виробі, то це прогресуюче ураження. Ту річ, на якій це ураження, слід спалити у вогні. 
<p>58 Що ж до одягу, повздовжніх чи поперечних ниток тканини, чи будь-якого виробу зі шкіри, з яких після прання ураження зникне, то їх виперуть ще раз, і вони будуть чисті. 
<p>59 Такий закон щодо ураження проказою вовняного чи лляного одягу, повздовжніх чи поперечних (горизонтальних) ниток прядива, або будь-якого виробу зі шкіри, для того, щоб визначити їх чистими або визначити їх нечистими. 

<h4>Левіт 14 
<p>1 ГОСПОДЬ промовив до Мойсея, кажучи: 
<p>2 Таким є закон щодо прокаженого в день його очищення. Його приведуть до священика. 
<p>3 Священик вийде за табір. Там священик учинить огляд. Якщо прокажений виздоровів від хвороби прокази, 
<p>4 то священик накаже, аби для того, хто має очиститися, було взято двох живих чистих птахів, шматок кедрового дерева, кармазинові нитки та гісоп. 
<p>5 Потім, за наказом священика, одного птаха нехай заріжуть над глиняною посудиною із джерельною водою. 
<p>6 Далі він візьме живого птаха разом з кедровим деревом, кармазиновими нитками та гісопом і вмочить усе це разом із живим птахом у кров птаха, зарізаного над джерельною водою. 
<p>7 Після цього він сім разів окропить того, хто очищується від прокази й оголосить його чистим. А живого птаха відпустить на волю у поле. 
<p>8 Тоді той, хто очищується, випере свій одяг, зголить усе своє волосся, помиється у воді й буде чистий. Після цього він увійде до табору, але сім днів перебуватиме поза своїм наметом. 
<p>9 Сьомого дня він ще раз зголить усе своє волосся, тобто свою голову, свою бороду і брови над своїми очима. Він має зголити все своє волосся, випрати свій одяг та помити водою своє тіло. Тільки тоді він буде чистий. 
<p>10 А на восьмий день він візьме двох ягнят без вади, одну однолітню вівцю без вади, три десятих частини ефи питльованого борошна, замішеного на олії для хлібної жертви, й один лог олії. 
<p>11 Усе це і людину, що очищується, священик, який звершує обряд очищення, поставить перед ГОСПОДОМ біля входу в Намет Свідчення. 
<p>12 Після цього священик візьме одне ягня і принесе його як жертву за провину разом із логом олії, й відділить їх як коливальну жертву перед ГОСПОДОМ. 
<p>13 Тоді він заріже ягня на місці, де ріжуть жертви за гріх та всепалення, тобто на святому місці. Тому що жертва за гріх, як і жертва за провину, належить священикові. Це є святе святих. 
<p>14 Відтак священик візьме крові жертви за провину і нанесе її священик на мочку правого вуха того, хто очищується, а також на великий палець його правої руки й на великий палець його правої ноги. 
<p>15 Потім священик візьме з лога олію і, наливши на свою ліву долоню, 
<p>16 вмочить священик свій палець правої руки в олію, що на його лівій долоні, і своїм пальцем сім разів покропить олією перед ГОСПОДОМ. 
<p>17 А з решти олії, що на його долоні, священик нанесе на мочку правого вуха того, хто очищується, на великий палець його правої руки й на великий палець його правої ноги – поверх крові жертви за провину. 
<p>18 Олію, яка ще залишиться на долоні священика, він виллє на голову того, хто очищується. Так священик звершить за нього викуплення перед ГОСПОДОМ. 
<p>19 Після цього священик принесе жертву за гріх і звершить очищення за того, хто очищується від своєї нечистоти. Нарешті він заріже жертву всепалення. 
<p>20 Принісши жертву всепалення та хлібну жертву, священик звершить за нього викуплення, і той стане чистим. 
<p>21 Якщо ж він бідний і не спроможний принести усе це, то він візьме одне ягня на жертву за провину, як коливальну жертву, щоб звершити за нього викуплення, десяту частину ефи питльованого борошна, замішеного на олії, як хлібну жертву, а також один лог олії 
<p>22 і дві горлиці або двох голубенят, на які він буде спроможний. Одне з них буде на жертву за гріх, а друге на всепалення. 
<p>23 Тож восьмого дня він принесе це для свого очищення священикові, до входу в Намет Свідчення перед ГОСПОДОМ. 
<p>24 Священик візьме ягня жертви за провину та лог олії й принесе їх як коливальну жертву перед ГОСПОДОМ. 
<p>25 Тоді він заріже ягня жертви за провину. І візьме священик крові жертви за провину, й нанесе на мочку правого вуха того, хто очищується, на великий палець його правої руки й на великий палець його правої ноги. 
<p>26 Відтак священик наллє на свою ліву долоню олії 
<p>27 і пальцем своєї правої руки священик покропить сім разів перед ГОСПОДОМ олією, що на його лівій долоні. 
<p>28 Після цього священик нанесе олію, що на його долоні, на мочку правого вуха того, хто очищується, на великий палець його правої руки й на великий палець його правої ноги – поверх крові жертви за провину. 
<p>29 А ту олію, яка ще залишиться на долоні священика, він виллє на голову того, хто очищується, і звершить за нього викуплення перед ГОСПОДОМ. 
<p>30 Тоді він принесе одну з горлиць чи з голубенят, в залежності від того, на що він буде спроможний. 
<p>31 Одне з того, на що він спроможний, принесе на жертву за гріх, а друге на всепалення разом з хлібною жертвою. Таким чином священик звершить за того, хто очищується, викуплення перед ГОСПОДОМ. 
<p>32 Такий закон відносно ураженого проказою, який не спроможний забезпечити все необхідне для свого очищення. 
<p>33 Промовляючи до Мойсея та Аарона, ГОСПОДЬ сказав: 
<p>34 Коли увійдете в Ханаанську землю, яку Я даю вам у володіння, і Я пошлю ураження проказою в якийсь дім у землі вашої власності, 
<p>35 то нехай господар того дому, прийде та сповістить священикові, говорячи: Щось схоже на ураження з’явилося в моїм домі. 
<p>36 Перед тим як священик увійде оглянути ураження, священик звелить повиносити з дому речі, аби все, що є у домі, не стало нечистим. Після цього священик увійде, щоб оглянути дім. 
<p>37 Якщо, оглядаючи ураження, він побачить на стінах дому зеленуваті або червонуваті заглиблення, так що з вигляду вони будуть глибшими від загальної поверхні стіни, 
<p>38 то священик, виходячи з дверей дому, накаже замкнути дім на сім днів. 
<p>39 Сьомого дня священик повернеться і знову огляне. Якщо ураження поширилося по стінах дому, 
<p>40 то священик накаже, щоб камені, на яких є ураження, вийняли і викинули їх на нечисте місце поза містом. 
<p>41 А всі стіни дому нехай обшкребуть зсередини і ззовні. Штукатурку, яку зішкребуть, нехай висиплють на нечисте місце поза містом. 
<p>42 Тоді візьмуть інші камені і поставлять їх замість каменів, які викинули. Візьмуть також іншу штукатурку та оштукатурять дім. 
<p>43 Якщо ж і після того, як були замінені камені, а весь дім був обшкрябаний і знову оштукатурений, ураження повернеться і знову з’явиться в тому домі, 
<p>44 то священик прийде і знову вчинить огляд. Коли ураження поширюється по дому, то це злоякісна проказа в домі, і він нечистий. 
<p>45 Такий дім слід зруйнувати, а каміння з нього, а також дерево з нього та всю глину з того дому нехай винесуть на нечисте місце поза містом. 
<p>46 Хто ввійде до того дому впродовж усього часу, коли він замкнений, буде нечистим до вечора. 
<p>47 А хто спатиме у тому домі, нехай випере свій одяг; а хто споживатиме у домі їжу, повинен випрати свій одяг. 
<p>48 Якщо ж священик, прийшовши і оглянувши дім, побачить, що після того як дім був оштукатурений, ураження не поширюється по домі, то священик оголосить той дім чистим, бо ураження вилікувано. 
<p>49 Тоді він візьме двох птахів, кедрове дерево, кармазинові нитки та гісоп, щоб дім очистити. 
<p>50 Він заріже одного птаха над глиняною посудиною із джерельною водою. 
<p>51 Тоді візьме кедрове дерево, гісоп, кармазинові нитки та живого птаха, вмочить їх у кров птаха, зарізаного над джерельною водою, і сім разів окропить дім. 
<p>52 Так буде очищений той дім кров’ю птаха джерельною водою, живим птахом, кедровим деревом, гісопом та кармазиновими нитками. 
<p>53 А живого птаха відпустить на волю поза містом у полі. Так буде звершене за дім викуплення, і він стане чистим. 
<p>54 Такий закон про будь-яке ураження проказою та про парші, зокрема, 
<p>55 про проказу на одязі та в домі; 
<p>56 про нарости, про прищі та про білі плями, 
<p>57 а також як дізнатись, коли вони нечисті і як стають чистими. Такий закон щодо прокази. 

<h4>Левіт 15 
<p>1 ГОСПОДЬ промовив до Мойсея та Аарона такі слова: 
<p>2 Зверніться до Ізраїлевих нащадків і скажіть їм: Якщо у якогось чоловіка будуть виділення з його тіла, то через це виділення він нечистий. 
<p>3 Ось у чому суть його нечистоти стосовно його виділень: чи випускає його тіло певне виділення, чи в його тілі закупорилося його виділення, він перебуває у стані нечистоти. 
<p>4 Кожне ліжко, на яке ляже той, хто має виділення, буде нечистим, і кожна річ, на яку він сяде, буде нечиста. 
<p>5 Людина, яка доторкнеться до його ліжка, нехай випере свій одяг та помиється водою, і буде нечистою до вечора. 
<p>6 І хто сяде на якусь річ, на якій сидів той, хто має виділення, нехай випере свій одяг та помиється водою, і буде нечистим до вечора. 
<p>7 І хто доторкнеться до тіла того, хто має виділення, нехай випере свій одяг та помиється водою, і буде нечистим до вечора. 
<p>8 А якщо той, хто має виділення, плюне на чистого, то нехай той випере свій одяг та помиється водою, і буде нечистим до вечора. 
<p>9 Кожне сідло, на якому їде той, хто має виділення, буде нечистим. 
<p>10 Кожний, хто доторкнеться до будь-чого, що побувало під ним, той буде нечистим до вечора. І хто нестиме ці речі, той випере свій одяг та помиється водою, і буде нечистим до вечора. 
<p>11 Кожен, до кого доторкнеться той, хто має виділення, а після того він не помив своїх рук водою, нехай випере свій одяг та помиється водою, і буде нечистим до вечора. 
<p>12 Глиняний посуд, до якого доторкнеться той, хто має виділення, буде розбитий. А кожен дерев’яний посуд нехай буде помитий водою. 
<p>13 Коли ж той, хто має виділення, очиститься від своїх виділень, він відлічить собі сім днів від свого очищення, після чого випере свій одяг та помиє джерельною водою своє тіло, і буде чистим. 
<p>14 А восьмого дня він візьме собі дві горлиці або двох голубенят, прийде перед лице ГОСПОДНЄ до входу в Намет Свідчення і дасть їх священикові. 
<p>15 Священик принесе одне з них у жертву за гріх, а друге у всепалення. Тоді звершить священик за нього викуплення перед ГОСПОДОМ від його виділень. 
<p>16 Чоловік, у якого станеться виверження сімені, помиє водою усе своє тіло, і буде нечистим до вечора. 
<p>17 Будь-який одяг чи будь-яка шкіра, на що потрапить виверження сімені, все те має бути випране у воді, і буде нечистим до вечора. 
<p>18 Якщо чоловік спатиме з жінкою і станеться виверження сімені, то нехай вони обмиються водою, і будуть нечистими до вечора. 
<p>19 Коли жінка матиме звичайні кров’яні виділення, тобто місячну кровотечу, то її місячні будуть тривати сім днів. Кожний, хто доторкнеться до неї, буде нечистим до вечора. 
<p>20 Усе, на чому вона лежатиме під час своїх місячних, буде нечистим. Так само й усе, на що вона сяде, буде нечистим. 
<p>21 Кожний, хто доторкнеться до її ліжка, нехай випере свій одяг та обмиється водою, і буде нечистим до вечора. 
<p>22 Так само кожний, хто доторкнеться до будь-якої речі, на яку вона сяде, то нехай випере свій одяг і обмиється водою, і буде нечистим до вечора. 
<p>23 Коли щось трапиться на ліжку або на речі, на якій вона сидітиме, і якщо хтось доторкнеться до того, то буде нечистим до вечора. 
<p>24 Якщо ж хтось взагалі спатиме з нею, то її нечистота буде й на ньому. Він також буде нечистим сім днів. Кожне ліжко, на якому після цього він спатиме, буде нечистим. 
<p>25 Коли у жінки триватимуть кров’яні виділення більше днів ніж зазвичай і не в період своїх місячних, або якщо у неї будуть продовжуватись виділення після її місячних, то в усі дні виділень її нечистоти вона буде нечистою, як і у період своїх звичайних місячних. 
<p>26 Кожне ліжко, на якому вона спатиме впродовж усіх днів її виділень, буде для неї як ліжко її місячних. Тому кожна річ, на яку вона сяде, буде нечистою як під час нечистоти її місячних. 
<p>27 Кожний, хто доторкнеться до тих речей, буде нечистим. Він має випрати свій одяг та обмитися водою, і залишиться нечистим до вечора. 
<p>28 Коли ж закінчаться її місячні виділення, то нехай вона відлічить собі сім днів, і після того стане чистою. 
<p>29 А восьмого дня візьме собі дві горлиці або двох голубенят і принесе їх священикові, до входу в Намет Свідчення. 
<p>30 Священик принесе одне з них у жертву за гріх, а друге – у всепалення. Так священик звершить за неї перед ГОСПОДОМ викуплення відносно її нечистих виділень. 
<p>31 Таким чином ви оберігатимете Ізраїлевих нащадків від їхніх нечистот, щоб вони не повмирали через свою нечистоту, оскверняючи Мій Намет, що посеред них. 
<p>32 Ось такий закон стосовно тих, хто має виділення, і тих, у кого станеться виверження сімені, що робить їх нечистими; 
<p>33 про недужу на кровотечу під час її місячних, а також про чоловіка чи жінку, що мають виділення під час своєї хвороби, та про чоловіка, який спілкуватиметься з нечистою. 

<h4>Левіт 16 
<p>1 ГОСПОДЬ розмовляв з Мойсеєм після смерті двох Ааронових синів, коли вони наблизились до ГОСПОДА і померли. 
<p>2 Отже, ГОСПОДЬ промовив до Мойсея: Скажи своєму братові Ааронові, аби він не входив у будь-який час у Святе, тобто всередину за завісу, перед віко, що на Ковчезі, щоб йому не померти, тому що Я з’являтимусь над віком Ковчега у хмарі. 
<p>3 Ось як Аарон входитиме до Святині: з тельцем з великої худоби для жертви за гріх та бараном на всепалення. 
<p>4 Він одягне священний лляний хітон, а на його тілі будуть лляні штани, підпережеться лляним поясом і завине лляний кидар. Це священні шати, і він їх одягатиме, спочатку обмивши своє тіло водою. 
<p>5 Від громади Ізраїлевих нащадків він візьме із кіз на жертву двох козлів за гріх та одного барана на всепалення. 
<p>6 Тож Аарон спочатку приведе тельця в жертву за свій гріх і звершить викуплення за себе та за свій дім. 
<p>7 Тоді візьме двох козлів і поставить їх перед ГОСПОДОМ біля входу в Намет Свідчення. 
<p>8 Потім Аарон кине щодо обох козлів жеребки: один жереб для ГОСПОДА, а другий жереб для вигнання (Азазела). 
<p>9 Після того Аарон приведе козла, на якого випав жереб для ГОСПОДА, щоб принести його в жертву за гріх. 
<p>10 А козла, на якого випав жереб для вигнання, поставить живим перед ГОСПОДОМ, щоб звершити над ним викуплення і відіслати його як козла вигнання в пустелю. 
<p>11 Таким чином Аарон приведе тельця жертви за свій власний гріх, і звершить викуплення за себе й за свій дім, і заріже тельця жертви за свій гріх. 
<p>12 Тоді візьме кадильницю, повну жевріючого вугілля з жертовника, що перед ГОСПОДОМ, і повні свої пригорщі дрібної кадильної суміші та внесе всередину за завісу. 
<p>13 Він покладе ладан на вогонь перед ГОСПОДОМ, і дим з ладану покриє віко, що над Свідоцтвом Ковчега, і він не помре. 
<p>14 Далі візьме крові тельця й покропить своїм пальцем віко Ковчега, з боку сходу, а також перед віком Ковчега він покропить своїм пальцем кров’ю сім разів. 
<p>15 Після цього заріже козла жертви за гріх, що за народ, внесе частину його крові всередину за завісу, і вчинить з його кров’ю так само, як він зробив з кров’ю тельця, й покропить нею на віко й спереду віка Ковчега. 
<p>16 Так буде звершене викуплення Святині від нечистот Ізраїлевих нащадків та від їхніх злочинів у всіх їхніх гріхах. Те саме буде вчинене з Наметом Свідчення, що споруджений у них, серед їхніх нечистот. 
<p>17 Коли Аарон входитиме у Святиню, щоб звершити викуплення, в Наметі Свідчення не повинно бути жодної людини, аж доки він не вийде. Так він звершить викуплення за себе, за свій дім, та за всю Ізраїлеву громаду. 
<p>18 Відтак він вийде до жертовника, що перед ГОСПОДОМ, та звершить викуплення над ним. Він візьме крові тельця та крові козла, й нанесе на роги жертовника довкола. 
<p>19 Тоді сім разів покропить на нього кров’ю своїм пальцем, очистить його та освятить його від нечистот Ізраїлевих нащадків. 
<p>20 Закінчивши викуплення Святині й Намету Свідчення та жертовника, він приведе живого козла. 
<p>21 Поклавши обидві свої руки на голову живого козла, Аарон визнає над ним усі беззаконня Ізраїлевих нащадків, всі їхні злочини і всі їхні гріхи. Таким чином він покладе все це на голову живого козла і, за допомогою призначеної на цю справу людини, відішле в пустелю. 
<p>22 Тож козел відпущення понесе на собі всі їхні беззаконня у відлюдну землю. Там, в пустелі козла відпустять. 
<p>23 Тоді Аарон увійде в Намет Свідчення, здійме лляний одяг, який одягнув, коли входив до Святого, й покладе його там. 
<p>24 Він обмиє на святому місці своє тіло водою, й одягне свій одяг. Після цього вийде і звершить всепалення за себе та всепалення за народ. Так само звершить викуплення за себе і за народ. 
<p>25 Жир жертви за гріхи він спалить на жертовнику. 
<p>26 Той, хто відводитиме козла відпущення, випере свій одяг і обмиє своє тіло водою. Тільки після цього він може увійти в табір. 
<p>27 Що ж до тельця жертви за гріх та козла жертви за гріх, кров яких була внесена у Святиню для звершення викуплення, то їх винесуть поза табір і спалять їхні шкури, їхнє м’ясо та їхні фекалії у вогні. 
<p>28 А той, хто спалюватиме їх, випере свій одяг і обмиє своє тіло водою. Тільки після цього він увійде до табору. 
<p>29 Це буде для вас вічним законом: сьомого місяця, десятого дня місяця смирятимете ваші душі й не займатиметесь жодною справою, як корінний житель, так і приходець, який проживає серед вас. 
<p>30 Бо в цей день звершуватиметься за вас викуплення, щоб вас очистити. Від усіх ваших гріхів ви будете очищені перед ГОСПОДОМ. 
<p>31 Це для вас субота відпочинку. Тому смирятимете ваші душі. Це вічний закон. 
<p>32 Викуплення звершуватиме священик, якого помажуть і якого посвятять, щоб здійснювати священиче служіння замість його батька. Він одягатиме лляний одяг, священні шати. 
<p>33 Таким чином він звершить викуплення Святого Святих, звершить викуплення Намету Свідчення та жертовника, а також звершить викуплення за священиків та за весь народ громади. 
<p>34 Це буде для вас вічним законом: раз у рік звершувати викуплення за Ізраїлевих нащадків від усіх їхніх гріхів. Все було зроблено так, як ГОСПОДЬ заповів Мойсеєві. 

<h4>Левіт 17 
<p>1 ГОСПОДЬ промовив до Мойсея, кажучи: 
<p>2 Скажи Ааронові, його синам та всім Ізраїлевим нащадкам такі слова: Ось що ГОСПОДЬ заповів, говорячи: 
<p>3 Якщо якийсь чоловік з Ізраїлевого дому заріже вола, вівцю чи козу в таборі, чи заріже їх поза табором, 
<p>4 а не приведе їх до входу в Намет Свідчення, щоб принести у всепалення ГОСПОДУ перед ГОСПОДНІМ Наметом, то такому чоловікові це зарахується як кровопролиття. Він пролив кров, через що така людина буде знищена з-посеред свого народу. 
<p>5 Це для того, щоб Ізраїлеві нащадки приносили свої жертви, які вони різатимуть у полях. Вони мають приносити їх ГОСПОДУ до входу в Намет Свідчення, до священика, і жертвувати їх ГОСПОДУ як мирні жертви. 
<p>6 А священик нехай покропить кров’ю на ГОСПОДНІЙ жертовник, що при вході в Намет Свідчення, і спалить жир на приємні пахощі ГОСПОДУ. 
<p>7 Вони не повинні більше приносити свої жертви козлам-ідолам, бо таким чином вони вчиняють з ними розпусту. Це має бути для них вічним законом в їхніх поколіннях. 
<p>8 Скажи їм: Кожна людина з Ізраїлевого дому чи з приходців, які проживають серед них, яка звершуватиме всепалення чи жертву, 
<p>9 і не принесе її до входу в Намет Свідчення, щоб там пожертвувати її ГОСПОДУ, то така людина буде знищена зі свого народу. 
<p>10 Кожна людина з Ізраїлевого дому чи з-поміж приходців, що проживають серед них, яка вживатиме в їжу якусь кров, нехай пам’ятає: Я зверну Своє обличчя проти всякої душі, що вживає в їжу кров, і знищу її з-посеред її народу. 
<p>11 Адже душа тіла в крові, тому Я дав її вам, аби на жертовнику звершувати викуплення за ваші душі. Бо та кров є викупленням за душу. 
<p>12 Тому Я сказав Ізраїлевим нащадкам: Жодна людина з-поміж вас не вживатиме в їжу кров, як і приходець, який проживає серед вас, не вживатиме в їжу кров. 
<p>13 Кожна людина з Ізраїлевих нащадків чи з-поміж приходців, що проживають серед них, яка вполює дичину, – звіра чи птаха, якого можна їсти, – нехай випустить з нього кров і засипле її землею. 
<p>14 Бо життя кожного тіла в його крові, вона – його душа. Тому Я сказав Ізраїлевим нащадкам: Не вживайте в їжу кров із жодного тіла, бо життя кожного тіла – це його кров. Кожний, хто її споживає, буде знищений. 
<p>15 Кожний з корінних жителів чи з приходців, хто їстиме мертвечину чи розтерзане хижаком, нехай випере свій одяг і обмиється водою. До вечора такий буде нечистим, а потім стане чистим. 
<p>16 Якщо ж не випере одягу й не обмиє тіла водою, то візьме на себе гріх. 

<h4>Левіт 18 
<p>1 ГОСПОДЬ промовив до Мойсея, кажучи: 
<p>2 Звернись до Ізраїлевих нащадків і скажи їм: Я – ГОСПОДЬ, ваш Бог. 
<p>3 Не чиніть за звичаями Єгипетського краю, в якому ви жили. Не чиніть також і за звичаями Ханаанського краю, до якого Я вас проваджу й не живіть за їхніми законами. 
<p>4 Виконуйте Мої закони та дотримуйтесь Моїх Заповідей, поводячись згідно з ними. Я – ГОСПОДЬ, ваш Бог. 
<p>5 Дотримуйтесь Моїх Заповідей та Моїх постанов! Виконуючи їх, людина ними житиме. Я – ГОСПОДЬ. 
<p>6 Жодна людина не наближатиметься ні до кого зі своїх родичів за тілом, щоб відкрити наготу. Я – ГОСПОДЬ. 
<p>7 Наготи свого батька та наготи своєї матері не відкривай. Вона твоя мати, не відкривай її наготи. 
<p>8 Наготи дружини свого батька не відкривай, адже це нагота твого батька. 
<p>9 Наготи своєї сестри – дочки свого батька чи дочки своєї матері – народженої вдома чи народженої поза домом – не відкривай їхньої наготи. 
<p>10 Не відкривай наготи ні дочки свого сина, ні дочки своєї дочки, бо це вважатиметься як твоя нагота. 
<p>11 Не відкривай наготи дочки дружини свого батька, народженої від твого батька. Вона твоя сестра, не відкривай її наготи. 
<p>12 Наготи сестри свого батька не відкривай, бо вона родичка твого батька. 
<p>13 Не відкривай і наготи сестри своєї матері, адже вона родичка твоєї матері. 
<p>14 Наготи брата свого батька не відкривай і не входь до його дружини, бо вона тобі тітка. 
<p>15 Не відкривай наготи своєї невістки, адже вона дружина твого сина. Не відкривай її наготи. 
<p>16 Наготи дружини свого брата не відкривай, бо це сором твого брата. 
<p>17 Наготи жінки та її дочки не відкривай. Дочки її сина чи дочки її дочки не бери, щоб відкрити їх наготу. Вони єдинокровні й це безчестя. 
<p>18 Не бери собі жінчиної сестри за дружину, як суперницю, щоб із нею мати зносини за життя своєї дружини, відкриваючи її наготу на додаток до наготи дружини. 
<p>19 Не наближайся до дружини, щоб відкрити її наготу, під час нечистоти її місячних. 
<p>20 Не сходься з дружиною свого ближнього задля сімені, щоби не стати через неї нечистим. 
<p>21 Не давай своїх дітей на служіння Молохові. Не опоганюй імені твого Бога. Я – ГОСПОДЬ ! 
<p>22 Не спатимеш з чоловіком, як із жінкою, бо це гидота. 
<p>23 Не сходься з жодною твариною, щоб осквернитися нею. Також жінка нехай не стає перед твариною для спарування. Усе це мерзенно. 
<p>24 Цим опоганювалися народи, яких Я проганяю з-перед вас. Не осквернюйтеся тим самим і ви. 
<p>25 Осквернилася і земля. Тому Я покарав землю за її провину, і вона виблювала своїх мешканців. 
<p>26 Тож дотримуйтесь Моїх постанов та усіх Моїх законів і не чиніть усіх тих гидот як місцеві жителі, так і приходці, що проживають серед вас. 
<p>27 Усі ці гидоти чинили люди краю, що жили тут перед вами, тому й осквернилася земля. 
<p>28 Щоб ця земля не виблювала і вас, якщо будете її оскверняти, як вона виригнула зі себе народ, що був перед вами. 
<p>29 Тому кожний, хто вчинить щось з усіх вищезгаданих гидот – ті люди, які таке чинитимуть, будуть знищені зі свого народу. 
<p>30 Дотримуйтесь Моїх Заповідей, аби ви не повторювали жодного з тих огидних звичаїв, які тут творились перед вами. Не оскверняйтеся тим, бо Я – ГОСПОДЬ, ваш Бог. 

<h4>Левіт 19 
<p>1 Знову ГОСПОДЬ промовив до Мойсея і сказав: 
<p>2 Звернись до всієї громади Ізраїлевих нащадків і скажи їм: Будьте святими, бо Я, ГОСПОДЬ, ваш Бог, святий. 
<p>3 Кожний шануватиме свою матір та свого батька. Дотримуйтесь Моїх субот: Я – ГОСПОДЬ, ваш Бог. 
<p>4 Не повертайтеся до ідолів і не робіть собі вилитих богів: Я – ГОСПОДЬ, ваш Бог. 
<p>5 Коли будете приносити ГОСПОДУ мирну жертву, приносьте її так, щоб вона була прийнята з уподобанням. 
<p>6 Вона повинна бути спожита у той день, коли ви її принесете, і на наступний день. А те, що залишиться до третього дня, має бути спалене у вогні. 
<p>7 Якщо ж воно таки споживатиметься на третій день, то воно нечисте й не буде прийняте. 
<p>8 Хто це буде їсти, той візьме на себе гріх, оскільки він опоганив ГОСПОДНЮ Святиню. Він буде знищений зі свого народу. 
<p>9 Коли будеш збирати жниво своєї землі, не дожинай до краю свого поля, і вижинаючи його, повністю не визбируй того, що з твого жнива впаде на землю. 
<p>10 Так само не оббирай дочиста свого виноградника, а також ягід, що попадали в твоїм винограднику, не визбируй. Залиш їх убогому та приходцеві. Я – ГОСПОДЬ, ваш Бог. 
<p>11 Не крадіть, не обманюйте і не зводьте наклепів один на одного. 
<p>12 Не присягайтеся Моїм ім’ям у неправді, та не опоганюйте імені свого Бога. Я – ГОСПОДЬ. 
<p>13 Не будеш кривдити свого ближнього, не грабуватимеш, і нехай заробіток наймита не залишається у тебе до ранку. 
<p>14 Не згадуй лихим словом глухого і не клади спотикання перед сліпим. Бійся ГОСПОДА, свого Бога. Я – ГОСПОДЬ. 
<p>15 Не чиніть несправедливості на суді: не потурай бідному, але й не захоплюйся особою вельможі. Суди свого ближнього справедливо. 
<p>16 Не займайся серед свого народу пліткарством. Не чини замаху на життя свого ближнього. Я – ГОСПОДЬ. 
<p>17 Не носи у своєму серці ненависті на свого брата, натомість відверто докори своєму ближньому, щоб не бути винуватим у його гріхові. 
<p>18 Не будь мстивим і не носи образи на синів свого народу. Люби свого ближнього, як самого себе. Я – ГОСПОДЬ. 
<p>19 Дотримуйтесь Моїх постанов. Не спаровуй своєї худоби з іншою породою. Не засівай свого поля мішаним насінням. Не одягай на себе одягу, витканого з двох видів прядива. 
<p>20 Якщо якийсь чоловік спатиме з жінкою і станеться виверження сімені, а вона є невільницею, зарученою з іншим чоловіком, але вона ще не була викуплена, і їй не була дарована свобода, то обом слід визначити покарання, але не на смерть, тому що жінка не була звільнена. 
<p>21 Той чоловік за свою провину приведе ГОСПОДУ до входу в Намет Свідчення барана як жертву за провину. 
<p>22 Священик бараном жертви за провину нехай звершить за нього викуплення перед ГОСПОДОМ – за його гріх, який він учинив. Таким чином гріх, який він учинив, буде йому прощений. 
<p>23 Коли прийдете до краю й будете садити плодові дерева, то вважайте їхні плоди нечистими. Три роки ці плоди будуть для вас нечистими й непридатними для споживання. 
<p>24 А четвертого року всі їхні плоди будуть посвяченими на хвалу ГОСПОДУ. 
<p>25 П’ятого року можете їсти ці плоди. Ви отримаєте більший урожай. Я – ГОСПОДЬ, ваш Бог. 
<p>26 Не їжте м’яса з кров’ю. Не ворожіть і не чаклуйте. 
<p>27 Не підстригайте волосся довкола своєї голови і не підтинайте країв своєї бороди. 
<p>28 Не робіть на своєму тілі нарізів на знак жалоби за померлим і не наколюйте на своїй шкірі написів. Я – ГОСПОДЬ. 
<p>29 Не опоганюй своєї дочки, схиляючи її до розпусти, аби й ваша країна не віддалась розпусті та не наповнилась земля беззаконням. 
<p>30 Дотримуйтесь Моїх субот і благоговійте перед Моєю Святинею. Я – ГОСПОДЬ. 
<p>31 Не звертайтесь ні до тих, що викликають духів померлих, ані до ворожбитів, щоб осквернятись ними. Я – ГОСПОДЬ, ваш Бог. 
<p>32 Перед сивоголовим вставай і особу старого вшановуй. Бійся свого Бога. Я – ГОСПОДЬ. 
<p>33 Якщо у вашому краю проживатиме приходець, не пригноблюй його. 
<p>34 Приходець, який проживатиме з вами, буде як корінний житель. Любитимеш його, як самого себе, адже і ви були приходцями в Єгипетському краю. Я – ГОСПОДЬ, ваш Бог. 
<p>35 Не кривдіть нікого на суді, а також у мірі, в вазі і в мірі рідини. 
<p>36 Нехай у вас будуть вірні терези, правильні гирі, вірна мірка сипучих тіл і правильна міра рідини. Я – ГОСПОДЬ, ваш Бог, Який вивів вас із Єгипетського краю. 
<p>37 Тож дотримуйтесь усіх Моїх постанов та всіх Моїх Заповідей і виконуйте їх. Я – ГОСПОДЬ. 

<h4>Левіт 20 
<p>1 ГОСПОДЬ знову промовив до Мойсея, говорячи: 
<p>2 Оголоси Ізраїлевим нащадкам: Якщо хтось з Ізраїлевих нащадків чи з приходців, які проживають в Ізраїлі, дасть своїх дітей Молохові, неодмінно буде вбитий. Народ краю поб’є його камінням. 
<p>3 Я поверну Своє обличчя проти такого чоловіка й знищу його з-поміж його народу. Він дав своїх дітей Молохові, щоб осквернити Мою Святиню та опоганити Моє святе ім’я. 
<p>4 Якщо місцеві жителі краю таки закриють свої очі на того чоловіка, коли він віддаватиме своїх дітей Молохові, і не вб’ють його, 
<p>5 то Я зверну Своє обличчя проти того чоловіка та його роду й вигублю з-посеред їхнього народу його та всіх, хто його підтримує, віддаючи на розпусту для Молоха. 
<p>6 Хто звертатиметься до викликачів духів померлих та до чаклунів, чинячи розпусту за їхнім прикладом, то Я зверну Своє обличчя проти тієї людини й знищу її з-посеред її народу. 
<p>7 Ви ж освятіться і будьте святими, бо Я – ГОСПОДЬ, ваш Бог, святий. 
<p>8 Дотримуйтеся Моїх Заповідей і виконуйте їх. Я – ГОСПОДЬ, Який освячує вас. 
<p>9 Кожна людина, яка лихословитиме свого батька чи свою матір, буде неодмінно вбита. Вона лихословила свого батька або свою матір, тому кров на ній. 
<p>10 Чоловік, який вчинить перелюб з дружиною іншого чоловіка, або який вчинить перелюб з дружиною свого ближнього, будуть неодмінно покарані смертю – і перелюбник і перелюбниця. 
<p>11 Якщо чоловік переспить з дружиною свого батька, то він відкрив наготу свого батька, тому обоє будуть неодмінно покарані на смерть. Їхня кров на них. 
<p>12 Коли чоловік переспить зі своєю невісткою, то обоє будуть неодмінно вбиті, тому що вони вчинили гидоту. Їхня кров на них. 
<p>13 Чоловік, який переспить із чоловіком, як із жінкою, то вони обоє вчинили гидоту й неодмінно будуть покарані на смерть. Їхня кров на них. 
<p>14 Чоловік, який візьме жінку та її матір, – то це ганьба. Хай спалять у вогні і його, і їх, аби не було серед вас такого беззаконня. 
<p>15 Чоловік, який паруватиметься з твариною, повинен бути покараний на смерть. Вбийте і тварину. 
<p>16 Жінка, яка наблизиться до будь-якої тварини, щоб спаруватися з нею, мають бути покарані смертю. І жінка, і тварина повинні неодмінно померти. Їхня кров на них. 
<p>17 Чоловік, який візьме свою сестру, дочку свого батька чи дочку своєї матері, й побачить її наготу, а вона побачить його наготу, то це ганьба. Вони повинні бути знищені перед синами їхнього народу; він відкрив сором своєї сестри й взяв на себе гріх. 
<p>18 Чоловік, який переспить із жінкою під час її місячних, він відкриває її сором. Він відкрив джерело її крові, а вона відкрила виділення своєї крові, тому обоє повинні бути знищені з-посеред їхнього народу. 
<p>19 Не відкривай наготи сестри своєї матері й сестри свого батька, бо ти осоромиш родичку. Такі понесуть свій гріх. 
<p>20 Чоловік, який переспить зі своєю тіткою, він відкрив наготу свого дядька. Такі понесуть свій гріх – помруть бездітними. 
<p>21 Чоловік, який візьме дружину свого брата, то це ганебно. Він відкрив сором свого брата. Такі будуть бездітними. 
<p>22 Дотримуйтеся усіх Моїх Заповідей та всіх Моїх повелінь і виконуйте їх. Тільки так не виригне вас земля, до якої Я проваджу вас, щоб ви на ній жили. 
<p>23 Не наслідуйте звичаїв народу, який Я проганяю з-перед вас. Через те, що вони все це чинили, стали Мені гидкими. 
<p>24 Тому Я сказав вам: Ви успадкуєте їхню землю. Я дам її вам у власність –землю, яка тече молоком та медом. Я – ГОСПОДЬ, ваш Бог, який відокремив вас від інших народів. 
<p>25 Розрізняйте чистих тварин від нечистих і чистих птахів від нечистих. Не робіть себе огидними через тварин і птахів та через усе, що плазує по землі, що Я відділив як нечисте для вас. 
<p>26 Будьте Мені святими, бо Я, ГОСПОДЬ, святий. Я відділив вас від усіх народів, щоб ви були Моїми. 
<p>27 Чоловік це чи жінка – хто викликатиме духів померлих або ворожитиме, повинні бути покарані смертю. Побивайте таких камінням. Їхня кров на них. 

<h4>Левіт 21 
<p>1 Далі ГОСПОДЬ промовив до Мойсея: Звернись до священиків, синів Аарона і скажи їм: Нехай вони не оскверняються через доторкнення до померлих зі свого народу. 
<p>2 Хіба що до свого найближчого родича: до своєї матері, до свого батька, до свого сина, до своєї дочки, до свого брата 
<p>3 та до своєї незайманої, близької йому сестри, яка ще не була замужем. Доторкуючись до таких померлих, йому можна осквернитись через них. 
<p>4 Як громадський діяч у своєму народі, він не повинен осквернятися через померлого, щоб не опоганити себе. 
<p>5 Хай вони не виголюють на своїй голові лисини з приводу жалоби за померлим, не обтинають країв своєї бороди і не роблять на своїх тілах нарізів. 
<p>6 Вони мають бути святими для свого Бога і не опоганювати імені свого Бога, оскільки вони приносять ГОСПОДНІ вогняні жертви та хліби своєму Богові, тому хай будуть святими. 
<p>7 Вони не повинні брати собі за дружину блудниці, або чимось опоганеної. Нехай також не одружуються на жінці, відпущеній її чоловіком, бо священик є святим для свого Бога. 
<p>8 Вважай його святим і ти, бо він приносить хліб твого Бога. Він буде для тебе святим, бо Я святий, – ГОСПОДЬ, Який освячує вас. 
<p>9 Якщо дочка якогось священика опоганить себе, чинячи розпусту, то вона опоганює свого батька. Така має бути спалена у вогні. 
<p>10 Стосовно ж Вищого священика поміж своїми співслужителями, на голову якого був возлитий єлей помазання і який посвячений, щоб одягати священні ризи, він не повинен відкривати на своєї голови, ані роздирати свої шати. 
<p>11 Він не наближатиметься до жодної померлої людини і не повинен осквернятися навіть заради свого померлого батька чи своєї померлої матері. 
<p>12 Він не вийде зі Святилища і не опоганить Святині свого Бога, тому що на ньому священний єлей помазання його Бога. Я – ГОСПОДЬ. 
<p>13 Одружитись він може лише з незайманою дівчиною. 
<p>14 Вдови, відпущеної, опоганеної, блудниці – таких він не візьме, але візьме за дружину незайману дівчину зі свого народу. 
<p>15 Він не опоганить своїх нащадків у своєму народі, адже Я – ГОСПОДЬ, Який його освячує. 
<p>16 Далі ГОСПОДЬ промовив до Мойсея такі слова: 
<p>17 Скажи Ааронові наступне: Жоден чоловік із твоїх нащадків у їхніх поколіннях, у кого буде якась вада, не приходитиме, щоб приносити хліб свого Бога. 
<p>18 Не приступатиме до служіння жодний чоловік, у якого буде одна з таких вад: ані сліпий чоловік, ані кульгавий, ані зі знівеченим носом чи спотворений, 
<p>19 ні чоловік, у якого перелом ноги або перелом руки, 
<p>20 ні горбатий, ні висохлий, ні з більмом на його оці, ні хворий на коросту чи парші, ні з пошкодженими ядрами. 
<p>21 Жоден чоловік з нащадків священика Аарона, в якого буде хоча б якась вада, не наближатиметься, аби приносити ГОСПОДНІ жертви. У нього є вада, тому він не може приносити хліб свого Бога. 
<p>22 Хліб свого Бога, тобто святе святих зі Святилища, він буде їсти, 
<p>23 але через свою ваду не підходитиме до завіси й не буде наближатися до жертовника. Він не буде опоганювати Моїх святинь, бо Я – ГОСПОДЬ, Який їх освячує. 
<p>24 Так Мойсей промовляв до Аарона та його синів, а також до всіх нащадків Ізраїля. 

<h4>Левіт 22 
<p>1 Далі ГОСПОДЬ промовив до Мойсея такі слова: 
<p>2 Скажи Ааронові та його синам: Нехай вони будуть обережні щодо святих речей, які Ізраїлеві нащадки посвячують Мені, аби вони не опоганили Мого святого Імені. Я – ГОСПОДЬ. 
<p>3 Скажи їм: Хто б то не був з усіх ваших нащадків у ваших поколіннях, хто наблизиться до святих речей, що Ізраїлеві нащадки посвячують ГОСПОДУ, в той час як на ньому буде якась нечистота, той чоловік буде знищений з-перед обличчя Мого. Я – ГОСПОДЬ. 
<p>4 Жоден чоловік з нащадків Аарона, якщо він хворіє проказою або має виділення, не їстиме святих приношень, аж доки не очиститься. Так само й той, хто доторкнеться до нечистот від померлого, або спілкуючись з тим, у кого сталося виверження сімені, 
<p>5 або з тим, хто доторкався до будь-якого нечистого плазуна, і став нечистим, або до якоїсь людини, через яку став нечистим, якою б не була її нечистота, 
<p>6 той чоловік, хто доторкнеться до нього, буде нечистим до вечора й не їстиме зі святих приношень Святині, хіба що він обмиє своє тіло водою, 
<p>7 і після заходу сонця він стане чистим. В такому разі він може їсти святі речі Святині, оскільки це його хліб. 
<p>8 Він не їстиме мертвечини, ані розтерзаного хижаком, щоб цим себе не осквернити. Я – ГОСПОДЬ. 
<p>9 Вони повинні дотримуватись Моїх наказів, аби через їх порушення не взяли на себе гріха і не померли в зв’язку з опоганенням. Я – ГОСПОДЬ, Який їх освячує. 
<p>10 Святого не повинен їсти жоден сторонній. Навіть співмешканець священика чи наймит не повинен їсти святих приношень. 
<p>11 Якщо ж священик придбає когось у власність за свої гроші, то той може їсти його хліб. Усі ті, котрі народилися в його домі, – вони також можуть їсти його хліб. 
<p>12 Якщо дочка якогось священика вийде заміж за стороннього, вона не їстиме зі святих приношень. 
<p>13 А коли дочка священика овдовіє чи буде відпущена, а в неї немає дітей, і вона повернеться до свого батьківського дому, як за своєї юності, то їстиме хліб свого батька. А жодний сторонній не може його їсти. 
<p>14 Якщо ж якийсь чоловік випадково з’їсть щось святе, то повинен віддати святиню священикові і додати до того його п’яту частину. 
<p>15 Священики не повинні опоганювати святих речей Ізраїлевих нащадків, які ті приносять ГОСПОДУ, 
<p>16 і не накликають на себе гріх і провину, коли їстимуть святі приношення, бо Я – ГОСПОДЬ, Який їх освячує. 
<p>17 ГОСПОДЬ промовив до Мойсея, кажучи: 
<p>18 Скажи Ааронові, його синам та всім Ізраїлевим нащадкам такі слова: Якщо якийсь чоловік з дому Ізраїля чи з приходців в Ізраїлі, приноситиме свій дар чи-то у зв’язку з будь-якими своїми обітницями чи просто з доброї волі в жертву всепалення, що приносять ГОСПОДУ, 
<p>19 то щоб вони були прийняті, мають бути без вади, самець з великої худоби, або з овець чи з кіз. 
<p>20 Вони не повинні приносити нічого, що має в собі якусь ваду, оскільки воно не буде від вас прийняте з уподобанням. 
<p>21 І коли якийсь чоловік приноситиме мирну жертву ГОСПОДУ з великої худоби чи з овець, складаючи обітницю, чи як добровільну жертву, то, щоб воно було прийняте, має бути без вади, тобто у ньому не повинно бути жодної вади. 
<p>22 Сліпого чи травмованого, з якимись порізами чи з болячками, з коростою чи з паршами, – таких не приводьте ГОСПОДУ. Ви не повинні з таких приносити вогняні приношення на жертовник ГОСПОДУ. 
<p>23 Вола чи вівцю з надто довгими чи короткими кінцівками можеш приносити у добровільну жертву, але для твоєї жертви обітниці воно не буде прийняте. 
<p>24 Тварини зі сплющеними, розчавленими, відірваними чи відрізаними ядрами не слід приносити ГОСПОДУ. Таких приношень у вашому краю не чиніть. 
<p>25 Приношень вашому Богові як поживу не приймайте і з рук чужинців, коли у них є пошкодження і вади, тому що вони від вас не будуть прийняті. 
<p>26 ГОСПОДЬ промовив до Мойсея такі слова: 
<p>27 Коли народиться теля, ягня чи козеня, то воно сім днів має бути при своїй матері. Лише з восьмого дня й пізніше воно може бути прийняте в дар вогняної жертви ГОСПОДУ. 
<p>28 Не ріжте корову чи вівцю разом з її малям в один день. 
<p>29 Коли будеш приносити жертву подяки ГОСПОДУ, то принось її так, щоб вона була від тебе прийнята. 
<p>30 Вона повинна бути спожита того самого дня. Не залишайте з неї нічого до ранку. Я – ГОСПОДЬ. 
<p>31 Дотримуйтесь Моїх Заповідей і виконуйте їх. Я – ГОСПОДЬ. 
<p>32 Не опоганюйте Мого святого Імені, щоб Я був освячений серед Ізраїлевих нащадків. Я – ГОСПОДЬ, Який освячує вас. 
<p>33 Я вивів вас з Єгипетського краю, щоби бути вашим Богом. Я – ГОСПОДЬ. 

<h4>Левіт 23 
<p>1 Далі ГОСПОДЬ промовив до Мойсея, говорячи: 
<p>2 Скажи Ізраїлевим нащадкам такі слова: Ось установлені ГОСПОДОМ свята, в які ви скликатимете святі збори. Це Мої свята. 
<p>3 Шість днів займайтеся справами, а сьомого дня – субота відпочинку, святі збори. Жодної роботи не будете виконувати, бо це субота для ГОСПОДА в усіх ваших поселеннях. 
<p>4 А ось інші свята для ГОСПОДА, святі збори, які ви скликатимете в їхній визначений час. 
<p>5 Першого місяця, чотирнадцятого дня місяця, між двома вечорами, Пасха для ГОСПОДА. 
<p>6 П’ятнадцятого дня цього місяця – свято Опрісноків для ГОСПОДА. Сім днів будете їсти опрісноки. 
<p>7 Першого дня у вас будуть святі збори. Не займайтесь жодною робочою справою. 
<p>8 Сім днів будете приносити ГОСПОДУ всепалення, а сьомого дня будуть святі збори. Не займайтесь жодною робочою справою. 
<p>9 ГОСПОДЬ промовив до Мойсея, кажучи: 
<p>10 Звернись до Ізраїлевих нащадків та скажи їм: Коли ввійдете у край, який Я даю вам, і будете збирати з поля жниво, то приносьте сніп первоплоду з вашого жнива до священика. 
<p>11 Нехай священик піднесе цей сніп перед ГОСПОДОМ, аби він був прийнятий від вас. Священик піднесе його наступного дня після суботи. 
<p>12 Того ж дня, коли принесете сніп, принесіть у всепалення ГОСПОДУ однолітнє ягня без вади. 
<p>13 З ним хлібне приношення – дві десятих ефи питльованого борошна, замішеного на олії, в жертву ГОСПОДУ, приємні пахощі. А також його жертву возливання – четверту частину гіна вина. 
<p>14 Не їстимете ні хліба, ні прожареного зерна, ні сирих зерен аж до цього дня, коли ви принесете дар своєму Богові. Це вічний Закон для ваших поколінь в усіх ваших поселеннях. 
<p>15 Від наступного дня після суботи, тобто від дня, коли принесете сніп коливальної жертви, відлічіть собі сім повних тижнів. 
<p>16 До наступного дня після сьомого тижня відлічіть п’ятдесят днів і принесіть ГОСПОДУ нову хлібну жертву. 
<p>17 Принесете від ваших поселень хліби коливальної жертви – дві хлібини, кожна з яких буде з двох десятих частин ефи питльованого борошна. Вони будуть спечені заквашеними з перших плодів для ГОСПОДА. 
<p>18 А з хлібами принесіть сім однолітніх ягнят без вади, одне теля з великої худоби та два барани. Вони будуть всепаленням ГОСПОДУ разом з їхньою хлібною жертвою та жертвою возливання як приємні пахощі для ГОСПОДА. 
<p>19 Принесіть також одного козла із кіз у жертву за гріх та двох однолітніх ягнят у мирну жертву. 
<p>20 А священик піднесе їх з хлібами перших плодів як коливальну жертву перед ГОСПОДОМ разом з двома ягнятами. Вони посвячені для ГОСПОДА і належать священикові. 
<p>21 Того самого дня оголосите святі збори. Не займайтесь в цей день жодною робочою справою. Це – вічна постанова для ваших поколінь у всіх ваших поселеннях. 
<p>22 Коли будете збирати жниво своєї землі, не дожинайте до краю свого поля і не визбируйте колосків свого жнива, що попадали на землю. Залишіть їх убогому та приходцеві. Я – ГОСПОДЬ, ваш Бог. 
<p>23 Далі ГОСПОДЬ промовив до Мойсея, кажучи: 
<p>24 Звернись до Ізраїлевих нащадків з такими словами: Сьомого місяця, першого дня місяця, у вас буде відпочинок, день пам’яті сурмлення, святі збори. 
<p>25 Не займайтесь жодною робочою справою, а приносьте ГОСПОДУ вогняні жертви. 
<p>26 Далі ГОСПОДЬ промовив до Мойсея, кажучи: 
<p>27 Десятого дня цього ж сьомого місяця – день викуплення. У вас будуть святі збори. Ви будете смиряти ваші душі та приносити ГОСПОДУ вогняні жертви. 
<p>28 Не виконуйте цього дня жодної роботи, тому що це день покути, аби звершувати за вас викуплення перед ГОСПОДОМ, вашим Богом. 
<p>29 Кожна душа, яка не буде впокорюватись у цей день, буде знищена зі свого народу. 
<p>30 Так само кожну людину, котра займатиметься саме цього дня роботою, Я знищу того з-посеред свого народу. 
<p>31 Не робіть жодної праці. Це вічна постанова для ваших поколінь у всіх ваших поселеннях. 
<p>32 Він буде для вас суботою, відпочинком, тож упокорюйте ваші душі. Від вечора дев’ятого дня місяця і аж до наступного вечора святкуватимете вашу суботу. 
<p>33 ГОСПОДЬ промовив до Мойсея, кажучи: 
<p>34 Звернись до Ізраїлевих нащадків з такими словами: П’ятнадцятого дня цього ж сьомого місяця має початись сім днів Свята Наметів для ГОСПОДА. 
<p>35 Першого дня – святі збори. Не займайтесь жодною роботою. 
<p>36 Протягом семи днів будете приносити ГОСПОДУ вогняні жертви. Восьмого дня у вас також будуть святі збори, і ви принесете ГОСПОДУ вогняну жертву. Це день урочистих зборів, тому не робіть жодної роботи. 
<p>37 Ось такі ГОСПОДНІ свята, в які скликатимете святі збори, щоб приносити ГОСПОДУ вогняні жертви: всепалення, хлібні жертви та жертви возливання щодня – кожну в належний день. 
<p>38 Це, крім ГОСПОДНІХ субот, крім ваших дарів, крім усіх ваших обітниць та крім ваших добровільних жертв, які ви даватимете ГОСПОДУ. 
<p>39 Тож п’ятнадцятого дня сьомого місяця, коли закінчите збирати врожай землі, протягом семи днів відзначатимете ГОСПОДНЄ свято. Першого дня відпочинок і восьмого дня відпочинок. 
<p>40 Першого дня виберіть собі гарні плоди дерев, пальмове віття, галузки густолистих дерев та гілля верби з-над потоків і сім днів будете веселитися перед ГОСПОДОМ, вашим Богом. 
<p>41 Сім днів у році святкуйте це свято для ГОСПОДА. Це вічна постанова для ваших поколінь. Відзначайте його сьомого місяця. 
<p>42 Сім днів будете жити в наметах. Кожен корінний житель в Ізраїлі житиме в наметі, 
<p>43 аби ваші покоління знали, що, коли Я виводив Ізраїлевих нащадків з Єгипетського краю, то поселив їх у наметах. Я – ГОСПОДЬ, ваш Бог. 
<p>44 Мойсей оголосив Ізраїлевим нащадкам про ГОСПОДНІ свята. 

<h4>Левіт 24 
<p>1 ГОСПОДЬ промовив до Мойсея, говорячи: 
<p>2 Звели Ізраїлевим нащадкам, аби вони принесли для освітлення чисту, витовчену з оливок олію, щоб постійно підтримувати у світильнику світло 
<p>3 в Наметі Свідчення перед завісою. Аарон споряджатиме його постійно від вечора до ранку перед ГОСПОДОМ. Це вічна постанова для ваших поколінь. 
<p>4 Він завжди розставлятиме лампади на світильнику з чистого золота перед ГОСПОДОМ. 
<p>5 Візьми питльованого борошна і спечи з нього дванадцять хлібів. Кожен з хлібів має бути з двох десятих частин ефи. 
<p>6 І покладеш їх у два ряди, по шість в одному ряді, на чистому столі перед ГОСПОДОМ. 
<p>7 На кожен ряд покладеш чистий ладан, який буде на хлібі як пам’ятна частка вогняної жертва для ГОСПОДА. 
<p>8 Кожної суботи він постійно кластиме їх перед ГОСПОДОМ від Ізраїлевих нащадків, як вічний заповіт. 
<p>9 Ці хліби належатимуть Ааронові та його синам. Вони їх будуть їсти на святому місці, оскільки це святе святих, призначене для нього з ГОСПОДНІХ вогняних жертв. Це вічна постанова. 
<p>10 Син однієї жінки-ізраїльтянки, який був сином єгиптянина, перебуваючи між Ізраїлевими нащадками посварився в таборі з чоловіком-ізраїльтянином. 
<p>11 Син жінки-ізраїльтянки зневажав ГОСПОДНЄ Ім’я і проклинав Його. Тому його привели до Мойсея. Ім’я його матері Шеломіт, дочка Дібрі з племені Дана. 
<p>12 Його взяли під варту, поки справа не буде вирішена, згідно з ГОСПОДНІМ словом. 
<p>13 Тоді ГОСПОДЬ промовив до Мойсея і сказав: 
<p>14 Виведи того, хто проклинав, поза табір, і усі, хто це чув, покладуть свої руки на його голову. Після цього уся громада поб’є його камінням. 
<p>15 Звернись до Ізраїлевих нащадків і скажи: Кожна людина, яка проклинатиме свого Бога, понесе свій гріх. 
<p>16 Хто проклинатиме ГОСПОДНЄ Ім’я, буде приречений на смерть. Уся громада неодмінно поб’є його камінням, корінний він житель чи приходець. Коли він проклинає ГОСПОДНЄ Ім’я, то повинен померти. 
<p>17 Людина, яка вб’є людину, повинна неодмінно померти. 
<p>18 А хто вб’є тварину, повинен відшкодувати її – тварину за тварину. 
<p>19 Людина, яка завдасть своєму ближньому тілесного ушкодження, то йому потрібно вчинити те саме, що вчинив він. 
<p>20 Перелом за перелом, око за око, зуб за зуб. Яке пошкодження він завдасть людині, таке буде віддано йому. 
<p>21 Хто вб’є тварину, той повинен за неї заплатити, а хто причинить смерть людині, нехай понесе смерть сам. 
<p>22 Право у вас буде одне як для приходця, так і для місцевого жителя, бо Я – ГОСПОДЬ, ваш Бог. 
<p>23 Коли Мойсей оголосив про це Ізраїлевим нащадкам, вони вивели того, хто проклинав, поза табір, та й побили його камінням. Ізраїлеві нащадки зробили так, як звелів ГОСПОДЬ Мойсеєві. 

<h4>Левіт 25 
<p>1 ГОСПОДЬ промовив до Мойсея на Сінайській горі і сказав: 
<p>2 Оголоси Ізраїлевим нащадкам і скажи їм: Коли ви ввійдете у край, який Я даю вам, то земля відзначатиме свою суботу для ГОСПОДА. 
<p>3 Шість років засіватимеш своє поле і шість років обрізуватимеш свій виноградник та збиратимеш урожай. 
<p>4 А сьомого року буде субота, відпочинок для землі, субота для ГОСПОДА. Не засіватимеш свого поля і не обрізуватимеш свого виноградника. 
<p>5 Що саме по собі після останніх жнив виросте, не жатимеш і грон винограду зі свого необрізаного виноградника також не збиратимеш. Це буде рік відпочинку для землі. 
<p>6 Що вродить саме в суботу землі, вам нехай буде на їжу: тобі, твоєму слузі й твоїй служниці, твоєму наймитові та співмешканцеві, які проживають з тобою, 
<p>7 твоїй худобі та звірам, що на твоїй землі. Весь її урожай буде на їжу. 
<p>8 Відлічиш собі сім таких тижнів-років – сім разів по сім років. Період таких семи тижнів-років становитиме в тебе сорок дев’ять років. 
<p>9 Десятого дня сьомого місяця гучний звук сурми повідомить по всій вашій землі про день викуплення. 
<p>10 Освятіть п’ятдесятий рік і проголосіть у краю всім, хто живе в ньому, свободу. Цей рік буде для вас ювілеєм. Кожний повернеться до своєї власності й кожний повернеться до свого роду. 
<p>11 Роком ювілейним буде для вас цей п’ятдесятий рік. Не будете ані сіяти, ані жати того, що виросте на землі саме. Не збиратимете також винограду з необрізаної лози. 
<p>12 Це ювілей, він буде для вас святим. З полів будете їсти їх урожай. 
<p>13 У цьому ювілейному році кожен повернеться до своєї власності. 
<p>14 Коли продаватимеш щось своєму ближньому або купуватимеш у свого ближнього, не обманюйте один одного. 
<p>15 Відповідно до кількості років після ювілею купуватимеш у свого ближнього, і відповідно до кількості років користування врожаєм він продаватиме тобі. 
<p>16 Чим більше мине років, тим більшою буде його вартість, і чим менше пройде років, тим меншою буде вартість, адже він продаватиме тобі відповідно до кількості врожаїв. 
<p>17 Тож не обманюйте один одного. Бійтеся вашого Бога. Я – ГОСПОДЬ, ваш Бог. 
<p>18 Виконуйте Мої постанови та дотримуйтесь Моїх законів і виконуйте їх, тоді житимете на землі безпечно. 
<p>19 Земля даватиме свої плоди, ви їстимете досхочу й житимете на ній безпечно. 
<p>20 І коли ви скажете: Що ми будемо їсти сьомого року, якщо не посіємо і не зберемо свого урожаю? – 
<p>21 то Я пошлю вам Своє благословення шостого року, і земля дасть урожай на три роки. 
<p>22 Ви посієте тільки восьмого року, але будете їсти зі старого урожаю аж до дев’ятого року. Доки не зберете нового врожаю, – будете їсти старе. 
<p>23 Земля не буде продаватись назавжди, бо земля Моя, а ви приходці й поселенці для Мене. 
<p>24 В усім краю вашого володіння встановіть право на викуп землі. 
<p>25 Якщо твій брат зубожіє та продасть якусь частину своєї посілості, тоді виступить, як викупитель, його найближчий родич і викупить те, що продав його брат. 
<p>26 А якщо в когось не буде викупителя, то коли він сам стане спроможним і знайде достатню суму для свого викупу, 
<p>27 то він порахує роки, що минули від його продажу, поверне решту тому чоловікові, кому продав, і повернеться до своєї посілості. 
<p>28 Якщо ж він так і не стане спроможним, щоб повернути належне собі, то те, що він продав, залишиться у власності того, хто це купив, аж до ювілейного року. А в ювілейний рік воно відійде до колишнього власника, який повернеться у свою посілість. 
<p>29 Якщо хтось продасть житловий дім у місті, оточеному муром, то він матиме право на його викуп, доки не виповниться рік від його продажу. Право на його викуп обмежене роком часу. 
<p>30 Якщо ж він не буде викуплений до кінця повного року, то дім, що в місті, оточеному муром, буде назавжди закріплений за тим, хто його купив, і за його поколіннями. І під час ювілею він не звільниться. 
<p>31 А доми в поселеннях, в яких немає довкола муру, прирівнюватимуться до поля в краю. Щодо них існуватиме також право викупу, і під час ювілею вони мають відійти до колишніх власників. 
<p>32 Стосовно ж міст левітів, то на доми, в містах, які будуть їхньою власністю, для левітів існуватиме вічне право на викуп. 
<p>33 Якщо хтось із левітів не скористається своїм правом на викуп, то проданий дім у місті його посілості в час ювілею має бути звільнений, оскільки доми в містах левітів є їхньою посілістю серед Ізраїлевих нащадків. 
<p>34 Що ж до полів-пасовиськ, що належать до їхніх міст, то вони не продаватимуться, тому що це їхня вічна посілість. 
<p>35 Якщо твій брат, що живе з тобою, зубожіє і стане неспроможним, то допоможи йому як приходцеві чи поселенцю, щоб він міг і далі жити з тобою. 
<p>36 Не бери у нього ні відсотків, ні лихви. Бійся свого Бога, аби твій брат міг жити поруч з тобою. 
<p>37 Не даватимеш йому своїх грошей під відсотки і не давай своїх харчів за лихву. 
<p>38 Я – ГОСПОДЬ, ваш Бог, що вивів вас з Єгипетського краю, щоб дати вам Ханаанський край і бути для вас Богом. 
<p>39 Якщо твій брат, що живе поруч з тобою, зубожіє і продасться тобі, то не примушуй його виконувати рабську працю. 
<p>40 Він буде тобі як наймит чи як поселенець і нехай працює в тебе до ювілейного року. 
<p>41 А тоді він відійде від тебе разом зі своїми дітьми на волю і повернеться до свого роду. Він повернеться до посілості своїх батьків. 
<p>42 Вони – Мої раби, яких Я вивів з Єгипетського краю, тому вони не повинні продаватися, як продаються раби. 
<p>43 Не пануватимеш над ним зі суворістю, бо ти будеш боятися свого Бога. 
<p>44 А щодо твого раба чи твоєї невільниці, то нехай вони будуть у тебе з народів, які довкола вас. У них ти можеш купувати раба і невільницю. 
<p>45 А також із синів поселенців, які проживають з вами, з них купуватимете та з їхнього роду, який з вами, що його породили у вашому краю, – вони будуть вашою власністю. 
<p>46 Передавайте їх як спадщину своїм дітям після себе, аби вони були їхньою власністю назавжди. Нехай вони вам служать повіки, а ваших братів, Ізраїлевих нащадків, не пригноблюйте із суворістю. 
<p>47 Якщо приходець чи поселенець, що при тобі, розбагатіє, а твій брат, що при ньому, зубожіє і продасться приходцеві чи поселенцю, що при тобі, чи нащадкові роду приходця, 
<p>48 то після продажу в нього буде право на викуп. Один з його братів може викупити його. 
<p>49 Може також викупити його дядько чи син дядька, або хтось із його роду викупить його. Якщо він сам стане спроможним, то викупить себе. 
<p>50 Під час розрахунку з тим, хто його колись купив, слід мати на увазі рік, коли він продав себе йому, і той час, який залишився до ювілейного року. При визначенні ціни враховуватиметься число років, відколи він був проданий і працював як наймит. 
<p>51 Якщо у когось залишатиметься ще багато років до ювілейного року, то відповідно до їх кількості він поверне різницю в сумі, отриманої за свій продаж. 
<p>52 Якщо ж до ювілейного року залишатиметься небагато років, то він нарахує йому суму наймита відповідно до тих своїх років і поверне за свій викуп. 
<p>53 З року в рік він вважатиметься у нього як наймит. Власник не пригноблюватиме його, виявляючи жорстокість в твоїх очах. 
<p>54 Якщо ж він таким чином не буде викуплений, то в ювілейний рік він відійде разом зі своїми дітьми. 
<p>55 Адже Ізраїлеві нащадки є Моїми рабами. Вони Мої раби, яких Я вивів з Єгипетського краю. Я ГОСПОДЬ, ваш Бог. 

<h4>Левіт 26 
<p>1 Не робіть собі ідолів чи різьблених божків, не встановлюйте собі стовпів і не ставте каменів з якимось зображенням на вашій землі, аби йому поклонятися. Бо Я – ГОСПОДЬ, ваш Бог. 
<p>2 Дотримуйтесь Моїх субот і шануйте Мою святиню. Я – ГОСПОДЬ. 
<p>3 Якщо ви будете поводитися згідно з Моїми постановами, будете дотримуватись Моїх Заповідей і виконувати їх, 
<p>4 то Я дам вам своєчасно дощ, – і земля даватиме свій врожай, а польові дерева приноситимуть свої плоди. 
<p>5 Молотьба у вас триватиме до збирання винограду, а збирання винограду триватиме до сівби. Ви будете їсти свій хліб досхочу і будете жити на своїй землі безпечно. 
<p>6 Я наділю ваш край миром. Ви будете відпочивати, і ніхто вас не лякатиме. Я знищу у вашім краю хижих звірів, і меч не проходитиме крізь вашу землю. 
<p>7 Ви будете проганяти ваших ворогів, і вони падатимуть перед вами від меча. 
<p>8 П’ятеро з вас будуть проганяти сотню, а сотня з вас переслідуватиме десятки тисяч. Ваші вороги падатимуть перед вами від меча. 
<p>9 Я зглянусь на вас, розплоджу вас, розмножу вас і встановлю з вами Мій Заповіт. 
<p>10 Ви будете вживати старі запаси зерна. І все ж будете виносити старе, звільняючи місце для нового. 
<p>11 Я поставлю посеред вас Мій Намет, і Моя душа не гидуватиме вами. 
<p>12 Я ходитиму поміж вами і буду вам Богом, а ви будете Мені народом. 
<p>13 Я – ГОСПОДЬ, ваш Бог, Який вивів вас з Єгипетського краю, аби ви не були їхніми рабами. Я розтрощив упряж вашого ярма і повів вас з піднятою головою. 
<p>14 Якщо ж ви не послухаєтесь Мене і не будете виконувати усіх цих Заповідей, 
<p>15 коли відкинете Мої постанови, і ваша душа гидуватиме Моїми ухвалами, так що не будете виконувати всіх Моїх Заповідей, розриваючи таким чином Мій Заповіт, 
<p>16 то ось що Я зроблю з вами: Я наведу на вас постійну тривогу, коросту, жовтяницю, що виснажить ваші очі й отруюватиме душу. Ви надаремно висіватимете своє зерно, бо його з’їдять ваші вороги. 
<p>17 Я оберну Своє обличчя проти вас, і ви будете падати перед вашими ворогами. Над вами пануватимуть ті, що вас ненавидять, і ви втікатимете, навіть коли ніхто не гнатиметься за вами. 
<p>18 А якщо і за таких обставин ви не послухаєтесь Мене, то Я збільшу покарання за ваші гріхи семикратно. 
<p>19 Я зламаю зарозумілість вашої сили і зроблю небо над вами як залізо, а вашу землю наче мідь. 
<p>20 Ваші зусилля витрачатимуться надаремно, а ваша земля не даватиме свого врожаю, а дерева землі не приноситимуть своїх плодів. 
<p>21 А коли ви й надалі будете йти проти Мене і не захочете слухатися Мене, то Я семикратно збільшу покарання для вас, згідно з вашими гріхами. 
<p>22 Я нашлю на вас диких звірів, які позбавлять вас дітей, знищать вашу худобу та зроблять вас нечисленними, так що спорожніють ваші дороги. 
<p>23 Якщо ж ви і цим не будете навчені Мною, підете проти Мене, 
<p>24 то Я також виступлю проти вас. Я покараю вас семикратно за ваші гріхи. 
<p>25 Я наведу на вас меч, який помститься за порушений Заповіт. Коли ж ви позбираєтесь у свої міста, то Я пошлю на вас чуму, і ви будете видані в руки ворога. 
<p>26 Коли Я покараю вас нестачею хліба, то десять жінок будуть пекти ваші хліби в одній печі. Вам виділятимуть ваш хліб на вагу, бо ви їстимете, але не будете насичуватись. 
<p>27 Якщо ж ви й після цього не послухаєтесь Мене і будете виступати проти Мене, 
<p>28 то і Я виступлю проти вас у лютому гніві. Я і далі каратиму вас за ваші гріхи семикратно. 
<p>29 Ви будете їсти тіла своїх синів, а також будете їсти тіла своїх дочок. 
<p>30 Я спустошу ваші узвишшя, розіб’ю ваші стовпи на честь сонця і викину ваші трупи на звалища ваших ідолів. Моя душа гидуватиме вами. 
<p>31 Я зроблю ваші міста запустілими, спустошу ваші святині й не сприйматиму ваших любих пахощів. 
<p>32 Я спустошу країну так, що ваші вороги, які поселяться на ній, дивуватимуться тим. 
<p>33 Вас же Я розпорошу поміж народами і вийму услід за вами меча. Ваша земля стане пустелею, а ваші міста перетворяться на руїни. 
<p>34 Тоді земля вдовольнятиметься своїми суботами протягом усього часу свого запустіння, в той час як ви перебуватимете на землі ваших ворогів. Так земля відпочине і вдовольниться своїми суботами. 
<p>35 В усі дні свого запустіння вона відпочиватиме, надолужуючи те, що не відпочивала під час ваших субот, коли ви жили на ній. 
<p>36 А щодо тих, хто з вас ще залишиться, то Я вкладу в їхні серця полохливість у землях їхніх ворогів. Їх лякатиме шелест падаючого листка, і вони втікатимуть, як втікають від меча, і падатимуть, хоч ніхто не гнатиметься. 
<p>37 Вони будуть спотикатися один об одного, як ніби утікають від меча, хоча ніхто не переслідуватиме. Ви не зможете протистояти своїм ворогам. 
<p>38 Ви загинете серед інших народів, і земля ваших ворогів пожере вас. 
<p>39 А ті, хто з вас залишиться, зітліють через свій гріх. Вони зітліють на землі своїх ворогів також і через гріхи своїх батьків. 
<p>40 Тоді вони визнають свій гріх та гріх своїх батьків у тому, що вони зрадили Мене і, насправді, діяли проти Мене. 
<p>41 Через те і Я виступив проти них, запровадивши їх у землю їхніх ворогів. Можливо, тоді їхнє необрізане серце впокориться, й вони спокутують свої гріхи. 
<p>42 Тоді Я згадаю про Мій Заповіт з Яковом та Мій Заповіт з Ісааком. Я згадаю про Мій Заповіт з Авраамом щодо тієї землі. 
<p>43 Земля буде залишена ними. Будучи спустошеною через них, вона отримає втрачене, вдовольниться своїми суботами. Вони ж сповна отримають за своє беззаконня через відкинення Моїх законів і гидування Моїми Заповідями. 
<p>44 Проте, незважаючи на це, коли вони опиняться на землі своїх ворогів, Я не відкину їх і не гидуватиму ними настільки, щоб вигубити їх і розірвати Мій Заповіт із ними, бо Я – ГОСПОДЬ, їхній Бог. 
<p>45 Я згадаю про Заповіт із їхніми предками, яких Я вивів з Єгипетського краю перед очима народів, аби бути їм Богом. Я – ГОСПОДЬ. 
<p>46 Це постанови, присуди та закони, які ГОСПОДЬ установив між Собою та між Ізраїлевими нащадками на горі Сінай за посередництвом Мойсея. 

<h4>Левіт 27 
<p>1 ГОСПОДЬ промовив до Мойсея такі слова: 
<p>2 Звернись до Ізраїлевих нащадків і скажи їм: Коли якась людина складатиме ГОСПОДУ обітницю за твоєю оцінкою вартості душ, 
<p>3 то твоя оцінка буде така: мужчина віком від двадцяти до шістдесяти років п’ятдесят шеклів срібла, за шеклем святині. 
<p>4 Коли це жінка, то твоя оцінка буде тридцять шеклів. 
<p>5 А якщо вони віком від п’яти до двадцяти років, то твоя оцінка хлопця буде двадцять шеклів, а дівчини – десять шеклів. 
<p>6 Якщо ж вони віком від одного місяця до п’яти років, то твоя оцінка хлопця буде п’ять шеклів срібла, а твоя оцінка дівчини – три шеклі. 
<p>7 А коли вони віком від шістдесяти років і вище, то якщо це мужчина, то твоя оцінка буде п’ятнадцять шеклів, а для жінки – десять шеклів. 
<p>8 Якщо ж він виявиться бідним щодо твоєї оцінки, то він постане перед священиком, і священик його оцінить. Згідно з тим, на що буде спроможна рука того, хто складає обітницю, священик здійснить оцінку відносно нього. 
<p>9 А коли посвячується щось з худоби, яку можна приносити в жертву ГОСПОДУ, то все, що людина жертвує з того ГОСПОДУ, стає святим. 
<p>10 Нехай він не міняє його і не підмінює його, ні доброго – поганим, ані поганого – добрим. Якщо ж він таки замінить тварину іншою твариною, то і вона, і її заміна стають святими. 
<p>11 Якщо ж це буде якась нечиста тварина, яку не приносять у жертву ГОСПОДУ, то потрібно поставити тварину перед священиком. 
<p>12 Священик оцінить її, наскільки вона добра чи погана, – і як священик її оцінить, то так і буде. 
<p>13 А якщо власник захоче її викупити, то він має додати до встановленої вартості п’яту частину. 
<p>14 Якщо якийсь чоловік посвятить свій дім як святиню для ГОСПОДА, то священик має оцінити його, наскільки він добрий, чи поганий. Як священик його оцінить, так і буде. 
<p>15 Коли ж той, хто посвятив, захоче викупити свій дім, то він повинен додати до встановленої вартості ще п’яту частину суми, і він знову належатиме йому. 
<p>16 Якщо якась людина посвятить ГОСПОДУ частину поля зі своєї посілості, то твоя оцінка буде відповідно до його посіву: хомер ячменю по п’ятдесят шеклів срібла. 
<p>17 Якщо посвятить своє поле від початку ювілейного року, то його вартість буде за твоєю оцінкою повною. 
<p>18 Коли ж він посвятить своє поле після ювілею, то священик встановить його вартість відповідно до кількості років, що залишаються до ювілейного року. Таким чином певна сума буде віднята від повної оцінки. 
<p>19 Якщо ж той, хто посвятив поле, справді захоче викупити його, то він має додати п’яту частину до суми твоєї оцінки, і воно знову буде його. 
<p>20 Якщо ж він не викупить поля, або продасть те поле іншій людині, то його більше не можна буде викуповувати. 
<p>21 У ювілейний рік те поле буде посвячене ГОСПОДУ як обітована земля. Воно стане власністю священика. 
<p>22 Якщо хтось посвятить ГОСПОДУ поле, яке він купив і яке не належало до його посілості, 
<p>23 то священик обрахує йому вартість твоєї оцінки до ювілейного року, і він (власник) того ж дня передасть суму за твоєю оцінкою священику як посвячене ГОСПОДУ. 
<p>24 А в ювілейний рік те поле має повернутися тому, в кого воно було куплене і кому належала посілість землі. 
<p>25 Усяка оцінка має відбуватися за шеклем Святині, тобто: один шекель складатиметься з двадцяти гер. 
<p>26 А кожне первородне з худоби, що фактично, як первородне, вже належить ГОСПОДУ, ніхто не повинен посвячувати його. Будь це теля, чи вівця, вони вже ГОСПОДНІ. 
<p>27 Якщо ж посвячується щось з нечистих тварин, то потрібно викупити його за твоєю оцінкою і додати до того п’яту частину. Якщо ж воно не буде викуплене, то воно має бути продане за твоєю оцінкою. 
<p>28 Проте все, що знаходиться під закляттям, тобто те, що людина шляхом закляття посвятить ГОСПОДУ, що б то не було, – буде це людина чи тварина, або успадковане поле, – не може ані продаватися, ані викуповуватися. Все, що закляте, є святим святих. Воно ГОСПОДНЄ. 
<p>29 Ніхто з людей, хто буде посвячений зі закляттям, не може бути викупленим, але неодмінно повинен умерти. 
<p>30 Кожна десятина зі землі, – з врожаю поля чи з плоду дерев, – належатиме ГОСПОДУ. Це святе для ГОСПОДА. 
<p>31 А якщо якась людина захоче викупити свою десятину, то до неї повинна додати її п’яту частину. 
<p>32 Так само кожна десятина з великої чи дрібної худоби, тобто кожне, що пройде під палицею десятим числом, буде святим для ГОСПОДА. 
<p>33 Не перебирайте між гарним і поганим, і не замінюйте його. Якщо ж хтось таки замінить його, то сама тварина та її заміна стають святими, і не можуть бути викупленими. 
<p>34 Це заповіді, які ГОСПОДЬ заповів Мойсеєві для Ізраїлевих нащадків на горі Сінай. 