<h2>

<h4>Захарія 1 
<p>1 Восьмого місяця, другого року Дарія, було ГОСПОДНЄ слово до пророка Захарії, сина Берекії, онука Іддо, такого змісту: 
<p>2 ГОСПОДЬ дуже розгнівався на ваших батьків. 
<p>3 Але скажи їм: Так говорить ГОСПОДЬ Саваот: Наверніться до Мене, – це заклик ГОСПОДА Саваота, – і Я повернуся до вас, – говорить ГОСПОДЬ Саваот! 
<p>4 Не будьте такими, як ваші батьки, до яких волали тодішні пророки, закликаючи: Так говорить ГОСПОДЬ Саваот: Відверніться від ваших лихих доріг і від ваших поганих учинків! Але вони не звертали на те уваги й не прислухалися до Моїх слів, – говорить ГОСПОДЬ. 
<p>5 Де тепер ваші батьки? Так само й пророки, – хіба живуть вічно? 
<p>6 Але хіба Мої слова й Мої присуди, які Я передвіщав через Моїх слуг-пророків, не справдились над вашими батьками? Лише тоді вони навернулись і визнали: ГОСПОДЬ Саваот учинив з нами так, як визначив, – відповідно до наших доріг життя і того, що ми заслуговуємо, – саме так Він з нами і зробив. 
<p>7 Двадцять четвертого дня, одинадцятого місяця, тобто місяця шевата, другого року Дарія було ГОСПОДНЄ слово до пророка Захарії, сина Берекії, й онука Іддо, такого змісту: 
<p>8 У нічному видінні я побачив якогось чоловіка, що сидів на гнідому коні, в лощині між миртами, і за ним інші коні: червоні, руді та білі. 
<p>9 І я запитав: Господи, що це означає? Ангел, котрий розмовляв зі мною, відповів: Я тобі покажу, що вони означають. 
<p>10 Тоді відізвався чоловік, котрий стояв між миртовими деревами, і сказав: Це ті, кого ГОСПОДЬ послав обійти землю. 
<p>11 Вони ж, доповідаючи ГОСПОДНЬОМУ ангелу, котрий стояв між миртами, сказали: Ми обійшли всю землю й побачили, що вся земля заселена й перебуває в спокої. 
<p>12 Відізвався ГОСПОДНІЙ ангел, і сказав: ГОСПОДИ Саваоте, коли ж ти змилосердишся над Єрусалимом та іншими поселеннями Юдеї, на які Ти гніваєшся вже сімдесят років? 
<p>13 І ГОСПОДЬ відповів ангелові, котрий розмовляв зі мною, приємними словами, а також словами потіхи. 
<p>14 Тоді сказав мені ангел, який розмовляв зі мною: Проголоси і скажи: Так говорить ГОСПОДЬ Саваот: Я до ревнощів люблю Єрусалим, і щодо Сіону відчуваю велику ревність. 
<p>15 А тому Я дуже обурений на народи, котрі поводяться легковажно. Бо коли на короткий час запалав Мій гнів на Ізраїль, вони примножували його нещастя. 
<p>16 Тому так говорить ГОСПОДЬ : Я повертаюсь в Єрусалим з помилуванням, і Мій Дім у ньому буде відбудований, – говорить ГОСПОДЬ Саваот, – вимірювальний шнур* також буде простягнутий над усім Єрусалимом! 
<p>17 А ще проголоси й скажи: Так говорить ГОСПОДЬ Саваот: Знову переповняться Мої міста благами; ГОСПОДЬ обов’язково виявить милосердя до Сіону і знову вчинить Єрусалим обраним містом! 

<h4>Захарія 2 
<p>1 Звівши свої очі, я побачив чотири роги. 
<p>2 І я спитав ангела, котрий говорив зі мною: Що це означає? А Він відповів мені: Це ті роги, що розпорошили Юдею, Ізраїль та Єрусалим. 
<p>3 Після цього ГОСПОДЬ показав мені чотирьох вправних майстрів. 
<p>4 А я запитав: Що вони будуть робити? Він відповів, говорячи: Роги, які ти бачив, порозкидали Юдею, так що ніхто не може піднести свою голову. Ці ж прийшли їх приборкати й позбивати роги народів, які вони піднесли на юдейський край, щоб розпорошити його мешканців. 
<p>5 Я знову звів свої очі й побачив чоловіка, який тримав у своїй руці – вимірювальний шнур. 
<p>6 Я запитав його: Куди ти йдеш? І він відповів мені: Хочу зміряти Єрусалим, аби визначити, яка його ширина та яка його довжина. 
<p>7 І от виходить ангел, котрий говорив зі мною, а назустріч йому йде інший ангел, 
<p>8 який сказав йому: Біжи й скажи тому юнакові такі слова: Єрусалим буде заселений навіть за його стінами, через велику чисельність у ньому людей і худоби! 
<p>9 Я Сам, – говорить ГОСПОДЬ, – стану довкола нього вогняною стіною, і буду для нього славою. 
<p>10 Ой, горе! Втікайте з північного краю, – говорить ГОСПОДЬ, – адже це Я розпорошив вас на всі чотири сторони світу, – говорить ГОСПОДЬ ! 
<p>11 Поспішайте повернутись на Сіон, усі, котрі ще проживаєте з дочкою Вавилона. 
<p>12 Послухайте, що говорить ГОСПОДЬ Саваот! Задля Своєї слави Він Мене послав до вас з такою вісткою про народи, котрі вас грабували: Той, хто доторкається до вас ( Мого народу ), торкається зіниці Мого ока. 
<p>13 Адже Я підношу проти них ( інших народів ) Свою руку, і вони стануть здобиччю тих, котрі ними поневолені, і ви зрозумієте, що ГОСПОДЬ Саваот Мене послав ! 
<p>14 Радісно співай і веселися, дочко Сіону, тому що Я прийду і замешкаю посеред тебе, – говорить ГОСПОДЬ. 
<p>15 Того дня приєднається до ГОСПОДА багато народів, і стануть вони Моїм народом; Я поселюся посеред тебе, і ти зрозумієш, що ГОСПОДЬ Саваот послав Мене до тебе. 
<p>16 І візьме ГОСПОДЬ Юдею, як Свою спадщину, як Свій уділ на святій землі, і знову обере Єрусалим. 
<p>17 Тож нехай замовкне усе, що має життя перед ГОСПОДОМ, тому що Він піднявся зі Свого святого помешкання. 

<h4>Захарія 3 
<p>1 Після цього Він мені показав первосвященика Ісуса, котрий стояв перед ГОСПОДНІМ ангелом, а також сатану, що стояв праворуч і його оскаржував. 
<p>2 Тоді ангел ГОСПОДНІЙ промовив до сатани: Нехай заборонить тобі ГОСПОДЬ, сатано! Забороняє тобі ГОСПОДЬ, Котрий обрав Єрусалим! Хіба цей чоловік не головешка, вихоплена з вогню? 
<p>3 Ісус ще був одягнений у брудну одежу і так стояв перед ангелом, 
<p>4 котрий заговорив і сказав тим, що стояли поруч з Ним, такі слова: Зніміть з нього забруднений одяг! А Ісусу сказав: Дивись, Я зняв з тебе твою провину, аби зодягнути тебе в коштовні шати. 
<p>5 Тоді я сказав: Покладіть йому на голову і чистий завій ! Тож поки ГОСПОДНІЙ ангел стояв, поклали на голову Ісуса чистий завій й одягли його в чисті шати. 
<p>6 Після цього ГОСПОДНІЙ ангел урочисто засвідчив Ісусові, говорячи: 
<p>7 Так каже ГОСПОДЬ Саваот: Якщо ходитимеш Моїми дорогами, і будеш дотримуватись Моїх постанов, то ти чинитимеш правосуддя в Моєму Домі. Ти наглядатимеш за Моїми дворами й ходитимеш серед тих, котрі тут стоять. 
<p>8 Тож послухай, первосвященику Ісусе, ти і твої співтовариші по служінню, котрі сидять перед тобою. Усі ви є провісниками того, що Я приведу Мого слугу Пагінця Мого. 
<p>9 Адже на камені, який Я поклав перед Ісусом, – на тому одному камені є сім очей, – Я вирізьблю на ньому напис, – говорить ГОСПОДЬ Саваот, – що в один день Я зітру провину цієї землі. 
<p>10 В той день, – говорить ГОСПОДЬ Саваот, – будете запрошувати один одного під виноградну лозу й під смоківницю. 

<h4>Захарія 4 
<p>1 Ангел, котрий розмовляв зі мною, повернувся і розбудив мене, як будять зі сну людину, яка спить, 
<p>2 і запитав мене: Що ти бачиш? Я відповів: Бачу я світильника; увесь він зі золота, зверху на ньому чаша з оливою та сім лампадок, на семи трубочках, що йдуть від чаші зверху. 
<p>3 А біля нього бачу дві оливки, одна оливки з правого боку чаші, а друга – з лівого. 
<p>4 Я звернувся до ангела, що розмовляв зі мною, й запитав: Що це, мій пане? 
<p>5 Відповідаючи, ангел, що розмовляв зі мною, сказав мені: Хіба не знаєш, що це? І я відповів: Ні, мій пане. 
<p>6 Пояснюючи він заговорив до мене, й так сказав: Передаю слово ГОСПОДНЄ до Зоровавеля такого змісту: Не силою і не людською могутністю, лише Моїм Духом, – говорить ГОСПОДЬ Саваот! 
<p>7 Якою б великою горою ти не була, перед Зоровавелем ти – рівнина! Він покладе завершальний наріжний камінь під голосні вигуки: Милість, милість йому! 
<p>8 І було до мене ГОСПОДНЄ слово такого змісту: 
<p>9 Руки Зоровавеля заклали основу під цей Дім, і його руки завершать будівництво, і таким чином ви зрозумієте, що саме ГОСПОДЬ Саваот послав мене до вас. 
<p>10 Адже навіть ті, котрі зневажали день незначних початків, радітимуть, побачивши олов’яний висок у руці Зоровавеля. А ті сім очей на камені – це ГОСПОДНІ очі, що оглядають усю землю. 
<p>11 Відізвавшись, я запитав його: Що це за дві оливки справа й зліва від світильника? 
<p>12 І ще з одним питанням я звернувся до нього: Що означають ті дві оливкові галузки, які за допомогою двох золотих трубок випускають зі себе золоту оливу ? 
<p>13 Відповідаючи, він запитав: Невже не знаєш і цього? Я відповів: Ні, мій пане. 
<p>14 Тоді він пояснив: Це два помазаники, котрі стоять перед Владикою всієї землі. 

<h4>Захарія 5 
<p>1 Знову підвівши свої очі, я побачив, – аж ось летить сувій. 
<p>2 Ангел спитав мене: Що ти бачиш? Я відповів: Бачу, як летить розгорнутий сувій довжиною двадцять ліктів і шириною десять ліктів. 
<p>3 Тоді він сказав мені: Це прокляття, яке впаде на всю землю, бо кожен злодій, згідно з написаним там, буде знищений; так само і клятвопорушник, у відповідності з написаним там, загине. 
<p>4 Я пошлю його ( прокляття ), – говорить ГОСПОДЬ Саваот, – у дім кожного крадія, як і в дім того, хто фальшиво присягається Моїм Іменем. Воно ( прокляття ), залишиться в його домі й знищить його, разом з його ( дому ) деревом та його камінням. 
<p>5 Знову підійшов до мене ангел, котрий говорив зі мною, і сказав мені: Підведи свої очі й подивися, що там з’явилось. 
<p>6 І спитав я: Що це? А він відповів: Це з’явилась ефа ( мірний посуд ). Потім він пояснив: Це лише видимий зовнішній вигляд для всієї землі. 
<p>7 Раптом відкривається в посуді свинцева накривка, а там у ефі сидить жінка. 
<p>8 І він ( ангел ) сказав: Це сама злочинність. І він вштовхнув її в ефу, й закрив свинцевою накривкою. 
<p>9 Я знову підвів свої очі й побачив, як вийшли дві жінки з крилами; крила у них були, як у чорногуза. Вітер увійшов у їхні крила, і вони, підхопивши ефу, полетіли між небом та землею. 
<p>10 Тоді я запитав ангела, котрий говорив зі мною: Куди вони понесли ефу? 
<p>11 А він відповів мені: В землю Шінеар, аби там облаштувати їй дім. Там поставлять її на належне для неї місце. 

<h4>Захарія 6 
<p>1 Я знову підвів свої очі, й побачив, як чотири колісниці виїжджають з-поміж двох гір, а ті гори були мідними. 
<p>2 У першій колісниці були червоно-руді ( гніді ) коні, в другій колісниці – вороні коні, 
<p>3 в третій колісниці – білі коні, а в четвертій колісниці були строкаті – усі вони виглядали дуже енергійними. 
<p>4 Відізвавшись, я запитав ангела, котрий розмовляв зі мною: Що це, мій пане? 
<p>5 Тоді ангел, що розмовляв зі мною, відповідаючи сказав мені: Це чотири небесні вітри ( духи ), які виходять, щоб діяти ( виконувати доручення ) перед Господом усієї землі. 
<p>6 Колісниця з вороними кіньми помчить у північну країну, білі з колісницею побіжать за ними на захід, а строкаті вирушать у південний край… 
<p>7 Усі вони енергійно рвались уперед, аби обійти землю. Тоді він ( ангел ) звелів: Вирушайте й обійдіть усю землю! І вони обійшли землю. 
<p>8 Тоді він покликав мене, і, звертаючись до мене, сказав: Дивись, ті, котрі помчали у північну країну, заспокоїли Мій дух у північному краю. 
<p>9 І було до мене ГОСПОДНЄ слово такого змісту: 
<p>10 Візьми дари від колишніх полонених: Хелдая, Товії та Єдаї, котрі повернулись з Вавилону; того самого дня встань і увійди в дім Йосії, сина Цефанії; 
<p>11 з того срібла та золота зробиш вінці й покладеш на голову первосвященика Ісуса, сина Єгосадака. 
<p>12 Ти привітаєш його словами пророцтва, які передав ГОСПОДЬ Саваот, кажучи: Ось повстане муж, на ім’я Пагонець, Котрий виросте зі Свого кореня і збудує ГОСПОДНІЙ Храм. 
<p>13 Саме Він збудує ГОСПОДНІЙ Храм, здобуде царську велич і зійде на Свій престол як Владика. Він буде також Священиком на Своєму престолі, і рада миру буде між обома. 
<p>14 А вінці залишаться в ГОСПОДНЬОМУ Храмі, як пам’ять для Хелдая, для Товії, для Єдаї, і для Гена ( Йосії ), сина Цефанії. 
<p>15 І прийдуть з далеких країв, і будуватимуть ГОСПОДНІЙ Храм; тоді зрозумієте, що ГОСПОДЬ Саваот послав мене до вас. Усе це збудеться, якщо ви насправді будете прислухатись до голосу ГОСПОДА, Бога вашого. 

<h4>Захарія 7 
<p>1 Четвертого року царювання Дарія, четвертого дня дев’ятого місяця, Кіслева, було ГОСПОДНЄ слово до Захарії. 
<p>2 Мешканці Бетеля послали Шар-Ецера і Реґем-Мелеха, разом зі своїми людьми, щоб отримати благословення від ГОСПОДА, 
<p>3 й спитати у священиків при Храмі ГОСПОДА Саваота, і в пророків про таке: Чи потрібно в п’ятому місяці плакати та постити, як робили це багато років? 
<p>4 І було до мене ГОСПОДНЄ слово такого змісту: 
<p>5 Скажи всьому народові краю та священикам такі слова: Коли ви постили й голосили в п’ятому чи сьомому місяці протягом останніх сімдесяти років, то хіба ви насправді постили для Мене? 
<p>6 А коли ви їсте, та коли п’єте, то хіба ви не для себе їсте, й не для себе ви п’єте? 
<p>7 Хіба не пам’ятаєте слів, які говорив ГОСПОДЬ через попередніх пророків, коли Єрусалим був ще заселений і спокійний, як і його навколишні міста; були також заселені південь і рівнина? 
<p>8 Далі було ГОСПОДНЄ слово до Захарії такого змісту: 
<p>9 Знову звертається до народу ГОСПОДЬ Саваот з такими словами: Виносьте справедливі вироки й виявляйте один до одного милосердя та доброту. 
<p>10 А вдів і сиріт, приходців і бідних не утискуйте; не виношуйте у своєму серці зла щодо свого ближнього. 
<p>11 Проте вони відмовлялися прислухатись; повертаючись до Мене спиною, залишались впертими й затикали свої вуха, щоб не чути. 
<p>12 Їхні серця ставали затверділими, як діамант, аби не слухати Закону та слів, які посилав ГОСПОДЬ Саваот через Свого Духа за посередництвом колишніх пророків. Тому ГОСПОДЬ Саваот дуже на них розгнівався. 
<p>13 Через те сталося так: коли Він застерігав, то вони не слухали; тепер волатимуть вони, але не почую Я, – говорить ГОСПОДЬ Саваот! 
<p>14 Я розпорошив їх поміж усіма народами, яких вони не знали; їхня земля спустошена, так що ніхто по ній не проходить і не повертається. Вони перетворили такий бажаний край на пустелю. 

<h4>Захарія 8 
<p>1 Було до мене слово ГОСПОДА Саваота такого змісту: 
<p>2 Так говорить ГОСПОДЬ Саваот: Я до ревнощів сповнений великою любов’ю до Сіону; через ревнощі за нього палаю гнівом на його ворогів. 
<p>3 Так говорить ГОСПОДЬ : Я вернуся на Сіон, і мешкатиму в Єрусалимі. Єрусалим знову називатимуть містом правди, а гору ГОСПОДА Саваота – святою горою. 
<p>4 Так говорить ГОСПОДЬ Саваот: Знову на єрусалимських майданах сидітимуть навіть ті старші за віком чоловіки й жінки, котрі через свій довгий вік не можуть обійтись без палиці в руках. 
<p>5 Міські майдани будуть переповнені також хлопцями та дівчатами, котрі весело забавлятимуться на тих майданах. 
<p>6 Так говорить ГОСПОДЬ Саваот. Якщо в очах останку цього народу за їхніх днів таке видаватиметься неймовірним, то хіба воно може бути неймовірним для Мене? – питає ГОСПОДЬ Саваот. 
<p>7 Тому так говорить ГОСПОДЬ Саваот: Я врятую Мій народ зі східного краю, а також зі західних земель, 
<p>8 Я поверну їх, і вони поселяться в Єрусалимі; вони будуть Моїм народом, Я буду їхнім Богом у вірності і в праведності. 
<p>9 Так говорить ГОСПОДЬ Саваот: Нехай зміцнюються ваші руки, коли в ці дні чуєте такі слова з уст пророків, що проголошуються з того дня, як був покладений фундамент під будівництво Дому – Храму ГОСПОДА Саваота. 
<p>10 Адже до цього часу в людей не було жодного заробітку, не оплачувалась і праця тварин. Ні той, хто виходив, ні той, хто приходив, не був у безпеці від ворога, тому що Я попускав, аби люди ворогували між собою. 
<p>11 Але тепер Моє ставлення до залишку цього народу буде не таким, як раніше, – говорить ГОСПОДЬ Саваот. 
<p>12 Адже будете сіяти в мирний час, виноградна лоза приноситиме свої плоди, земля даватиме свої врожаї, і небеса посилатимуть свою росу, – усе це Я дам як спадщину залишку цього народу. 
<p>13 Буде так: як ви, доме Юдин і доме Ізраїлів, були прокляттям серед народів, так тоді, коли вас спасу, станете серед них благословенням! Тож не бійтеся і нехай зміцнюються ваші руки! 
<p>14 Нині так говорить ГОСПОДЬ Саваот: Так само, як Я колись вирішив вас покарати, коли ваші батьки викликали Мій гнів, – говорить ГОСПОДЬ Саваот, – і Я не пожалів про це, – 
<p>15 так тепер, у ці дні, Я знову вирішив учинити добро Єрусалимові та Юдиному домові. Тож не бійтеся! 
<p>16 Але ось як маєте діяти ви. Нехай кожен говорить правду своєму ближньому; творіть справедливе судочинство у ваших брамах, яке провадить до миру. 
<p>17 Нехай ніхто не замишляє у своєму серці зла на свого ближнього; не захоплюйтесь фальшивою присягою, адже все це Я ненавиджу, – говорить ГОСПОДЬ. 
<p>18 І знову було до мене слово ГОСПОДА Саваота такого змісту: 
<p>19 Так говорить ГОСПОДЬ Саваот: Нехай піст четвертого, піст п’ятого, піст сьомого і піст десятого місяців стануть для дому Юди днями радості та веселощів і перетворяться на світлі свята. Тож полюбіть правду і мир! 
<p>20 Так говорить ГОСПОДЬ Саваот: Ще прийдуть у Єрусалим численні народи й мешканці багатьох міст. 
<p>21 Також мешканці одного міста приходитимуть до іншого і говоритимуть: Давайте підемо, щоб помолитися перед обличчям ГОСПОДА, шукаючи прихильності ГОСПОДА Саваота. Піду також і я. 
<p>22 Прийдуть численні народи, і навіть потужні племена, шукати ГОСПОДА Саваота в Єрусалимі, благаючи прихильності ГОСПОДА. 
<p>23 Так говорить ГОСПОДЬ Саваот: У ті дні станеться таке, що десять чоловіків з усіх тих різномовних народів вхопляться за полу одягу юдея, говорячи: Ми підемо з тобою, бо ми дізнались, що з вами Бог. 

<h4>Захарія 9 
<p>1 Провіщення ГОСПОДНЬОГО слова щодо краю Хадраха і на Дамаску воно ( пророцтво ) сповниться, тому що око ГОСПОДНЄ над усіма людьми, як і на всіх племенах Ізраїлю. 
<p>2 Те саме буде і з Хаматом, що межує з ним ( Дамаском ), а також Тиром і Сидоном, хоч вони і вважають себе дуже мудрими. 
<p>3 І справді, Тир побудував собі фортеці, й назбирав срібла, наче піску, і золота, як болота на вулиці. 
<p>4 Але мій ГОСПОДЬ усе це відбере і вкине його бастіони в море, а саме місто буде знищене вогнем. 
<p>5 Побачивши це, сповниться жахом Ашкелон, і дуже сильно затремтить Ґаза; так само й Екрон, оскільки він буде осоромлений у своїх надіях. Не стане царя в Ґазі, й буде безлюдним Ашкелон. 
<p>6 Невідоме плем’я оселиться в Ашдоді, й таким чином Я знищу пихатість филистимців. 
<p>7 Я заберу його кров з його вуст, і його гидоти з-поміж його зубів, і залишиться і він для нашого Бога, і буде він як провідник в Юді, а Екрон як Євусей. 
<p>8 Я стану табором і охороною навколо Мого Дому, так що ніхто не буде більше ходити сюди-туди, і жоден гнобитель не посміє більше напасти, оскільки Я тепер не зводитиму з них Своїх очей. 
<p>9 Тож від душі радій, дочко Сіону! Голосно вигукуй, дочко Єрусалима! Ось до тебе йде твій Цар! Він праведний, спасаючий і лагідний, їде на ослі, – на молодому віслюкові, синові ослиці. 
<p>10 Я знищу колісниці Єфрема і бойових коней в Єрусалимі, і кожен бойовий лук буде потрощений. Він ( Цар ) проголосить мир усім народам. Його владарювання простягатиметься від моря до моря і від ріки Євфрат до країв землі. 
<p>11 Що ж до тебе, то ціною крові твого Заповіту Я витягну твоїх в’язнів з безводної ями. 
<p>12 Повертайтеся в свою фортецю, в’язні, що жили надією. Сьогодні вас запевняю: Я відшкодую вам удвоє. 
<p>13 Адже Я натягнув Собі Юду, наче лук; Я наповню сагайдак Єфремом, наче стрілами та підніму твоїх синів, Сіоне, проти синів Явана ( Греції ), і воюватиму тобою, як мечем хороброго. 
<p>14 Сам ГОСПОДЬ буде над ними, а його стріли вилітатимуть, наче блискавки; Владика ГОСПОДЬ затрубить трубою, і вирушить, наче ураган півдня. 
<p>15 ГОСПОДЬ Саваот буде їхнім захистом; вони ж нищитимуть і топтатимуть пращників каміння, будуть шуміти й кричати, як від випитого вина, а кров буде литися, як з переповненої чаші, як та, що стікає з-поміж рогів жертовника. 
<p>16 У той день, коли ГОСПОДЬ, їхній Бог, спасе Свій народ, як Свою отару, вони засяють на Його святій землі, як дороге каміння в короні переможця. 
<p>17 О, які ж вони будуть щасливі та які гарні! Чудові врожаї і молоде вино сприятимуть зростанню і розквіту юнаків і дівчат. 

<h4>Захарія 10 
<p>1 Просіть у ГОСПОДА своєчасного, пізнього дощу весною. ГОСПОДЬ засяє блискавкою і пошле їм сильну зливу – кожній траві польовій. 
<p>2 Адже домашні ідоли говорять марноту, і ворожбити – бачать оману й розповідають пусті сни, потішають марнотою. Тому люди блукають, як вівці, поневіряються, як ті, що залишились без пастиря. 
<p>3 Тому великий Мій гнів на пастирів; Я каратиму козлів ( поводирів ). ГОСПОДЬ Саваот потурбується про Своє стадо, – дім Юди уподібнить до Свого славного бойового коня. 
<p>4 З нього ( Юди ) наріжний камінь, від нього кілок ( намету ), від нього бойовий лук і від нього всі провідники народу. 
<p>5 Вони ж у бою, будуть подібні до витязів, що топчуть ворога, як болото на дорозі, – так вони воюватимуть, осоромлюючи навіть вершників на конях, тому що з ними ГОСПОДЬ. 
<p>6 Я зміцню дім Юди, спасу дім Йосифа, і, виявляючи до них милосердя, поверну їх з полону. Вони почнуть жити так, немовби Я не відкидав їх, адже Я – ГОСПОДЬ, їхній Бог, і Я відповідатиму їм. 
<p>7 Єфрем стане наче могутній витязь; їхнє ( єфремлян ) серце зрадіє, як від вина. Спостерігаючи це, їхні діти будуть веселитися також; їхні серця радітимуть у ГОСПОДІ. 
<p>8 Я їх покличу і всіх зберу, адже Я їх викупив; вони намножаться і стануть численними, як і раніше. 
<p>9 Хоч Я розпорошив їх між народами, однак навіть у далеких краях вони Мене пам’ятатимуть, виховуючи в цьому дусі своїх дітей, і разом повернуться. 
<p>10 Я їх знову виведу з Єгипетського краю – поверну їх з Ассирії, і спроваджу їх до Гілеадського краю, та до Лівану, так що не вистачатиме для них місця. 
<p>11 Коли вони проходитимуть морем страждань, Він ( ГОСПОДЬ ) розіб’є морські хвилі й висушить усі глибини Ріки ( Нілу ). Гординя Ассирії буде впокорена, як і буде відняте берло влади від Єгипту. 
<p>12 Я зміцню їх у ГОСПОДІ, й вони діятимуть у Його Ім’я, – говорить ГОСПОДЬ. 

<h4>Захарія 11 
<p>1 Відчини, Ліване, свої ворота, і нехай вогонь пожирає твої кедри. 
<p>2 Голосіть, кипариси, адже попадали кедри, – загинули могутні! Голосіть, дуби Башану, оскільки повалено непрохідний ліс. 
<p>3 Чути плач пастухів, бо спустошено їхні славні пасовиська. Лунає ричання левчуків, адже знищена гордість ( хащі ) Йордану. 
<p>4 Мені ж ГОСПОДЬ, мій Бог, так сказав: Паси овець, призначених на заріз. 
<p>5 Ті, що їх купують, безкарно ріжуть, не відчуваючи жодної провини; а хто їх продає, кажуть: Слава Тобі, ГОСПОДИ, – Я збагатився. Навіть пастухи стада не щадять овець. 
<p>6 Тому Я також більше не щадитиму мешканців краю, – говорить ГОСПОДЬ. Я віддам кожну людину в руки його ближнього, та в руки його царя, – і вони зруйнують край, а Я нікого не рятуватиму від рук пригноблювача. 
<p>7 Отже, Я почав пасти овець, призначених на заріз, – найнещасніших з отари. Взяв Я собі дві палиці: – одну Я назвав Милосердям, а другій Я дав ім’я Єдність; і так Я пас отару. 
<p>8 Протягом місяця Я усунув трьох пастухів, адже Моєму терпінню надійшов кінець, як і вони не могли переносити Мене. 
<p>9 Тоді Я сказав їм: Не буду вас пасти! Те, що має вмерти, нехай вмирає, те, що має загинути, нехай гине, а решта нехай поїдають одне одного. 
<p>10 Я взяв і зламав Свою палицю Милосердя, розірвавши таким чином Мій Заповіт, який був укладений Мною з усіма народами. 
<p>11 У той день він ( Заповіт ) був розірваний, тоді зрозуміли оті найнещасніші з отари, які слідкували за Мною, що це було ГОСПОДНЄ слово. 
<p>12 Тоді Я сказав їм: Якщо вважаєте за потрібне, дайте Мені зароблене Мною, а якщо ні, залиште собі. І вони відважили Мою плату – тридцять срібняків. 
<p>13 І сказав мені ГОСПОДЬ : Віддай їх гончареві, – «високу» ж ціну вони за Мене дали!? Я взяв тридцять срібняків, і кинув їх гончареві в ГОСПОДНЬОМУ Домі. 
<p>14 І зламав я свою другу палицю, Єдність, розриваючи таким чином братерство між Юдою та Ізраїлем. 
<p>15 Після цього ГОСПОДЬ мені знову сказав: Тепер візьми собі пастуший інвентар, але вже нерозважливого пастуха. 
<p>16 Тому що Я попущу, щоб у країні став пастирем такий, який не дбатиме про тих, що пропали, не шукатиме молодняк, не лікуватиме покалічених, не кормитиме здорових, – тоді як сам буде їсти м’ясо відгодованих, залишаючи від них лише ратиці. 
<p>17 Горе негідному пастирю, котрий залишає отару! Меч не пощадить ні його рук, ні його правого ока. Його рука неминуче всохне, а його праве око зовсім осліпне. 

<h4>Захарія 12 
<p>1 Провіщення ГОСПОДНЬОГО слова про Ізраїль. Ось що сказав ГОСПОДЬ, Котрий розпростер небеса, заснував землю і сформував у людині духа, який у ній: 
<p>2 Ось Я уподібню Єрусалим до чаші запаморочення для всіх навколишніх народів; недоля захопить і Юдею під час облоги Єрусалима. 
<p>3 Станеться того дня таке, що Єрусалим перетвориться на тяжкий камінь для всіх народів. Хто лише спробує його підняти, буде тяжкопораненим, особливо коли зберуться проти нього всі народи землі. 
<p>4 Того дня, – говорить ГОСПОДЬ, – уражу кожного коня жахом, а його вершника безумством, але, вражаючи сліпотою всіх коней оточуючих народів ( язичників ), Я не спускатиму Своїх очей з дому Юди. 
<p>5 Тоді провідники Юдеї усвідомлять у своїх серцях: Сила мешканців Єрусалима в ГОСПОДІ Саваоті, їхньому Богові. 
<p>6 У ті часи Я уподібню провідників Юдеї, до жаровні з вогнем між дровами, або до смолоскипів серед снопів; вони віддаватимуть вогню справа і зліва, довколишні народи, тоді як Єрусалим і надалі залишатиметься заселеним Єрусалимом на своєму місці. 
<p>7 Найперше ГОСПОДЬ урятує Юдині намети, щоб слава Давидового дому і слава мешканців Єрусалима не затьмарювала слави Юдеї. 
<p>8 Того дня ГОСПОДЬ захистить мешканців Єрусалима, так що найслабший серед них тоді уподібниться до Давида, а весь дім Давида, як Бог, – як ГОСПОДНІЙ ангел, який іде перед ними. 
<p>9 У той час Я буду готовий нищити всі народи, які посміють напасти на Єрусалим. 
<p>10 А на дім Давида та на мешканців Єрусалима Я зіллю Дух милості та молитви; вони дивитимуться на Мене, – на Того, Кого прокололи, і голоситимуть, як оплакують улюбленого сина-одинака, та гірко сумуватимуть, як сумують за перворідним. 
<p>11 Голосним того дня буде плач у Єрусалимі, як голосіння за Гадад-Ріммоном у долині Меґіддо. 
<p>12 І плакатиме край, кожен рід окремо: рід дому Давида окремо, і їхні жінки окремо, і рід дому Натана окремо, і їхні жінки окремо; 
<p>13 рід дому Левія окремо, і їхні жінки окремо, рід дому Шімея окремо, і їхні жінки окремо. 
<p>14 Усі решта родів, кожен рід окремо, і їхні жінки окремо. 

<h4>Захарія 13 
<p>1 У ті часи для нащадків Давидового роду й для мешканців Єрусалима відкриється джерело для змиття гріха і нечистоти. 
<p>2 Того самого дня, – говорить ГОСПОДЬ Саваот, – Я викореню навіть імена ідолів у краю, і про них більше не згадуватимуть. Також прожену з цієї землі фальшивих пророків та нечистих духів. 
<p>3 Буде так: якщо і вирішить хтось пророкувати, то його рідні батько і матір, котрі його породили, скажуть йому: Ти не повинен більше жити на світі, оскільки говориш неправду в ГОСПОДНЄ Ім’я. Якщо ж він таки стане пророкувати, то його батько і його матір, – ті, котрі його породили, – проколять його мечем. 
<p>4 Того дня станеться таке, що фальшиві пророки вкриються ганьбою, – кожен зокрема, буде соромитись власного видіння, і не вдягатиме волосяниці, щоб не обманювати. 
<p>5 Замість того він скаже: Я не є пророком, а рільником, що обробляє землю, – зі самого юнацтва земля була моїм заняттям. 
<p>6 Якщо хтось спитає: А що це за рани на Твоїх руках? – то Він відповість: ці рани Мені завдали в домі Моїх улюблених. 
<p>7 Мечу, підіймись на Мого Пастиря, – на Мужа, наближеного до Мене, – говорить ГОСПОДЬ Саваот. Урази Пастиря, і розпорошаться вівці; Я протягну Свою руку і на менших. 
<p>8 І станеться на всій землі, – говорить ГОСПОДЬ, – дві третини будуть знищені, помруть, а третина залишиться на ній. 
<p>9 Я проведу цю третину через вогонь, і розплавлю їх, як плавиться срібло; Я випробую їх, як випробовується золото. Вони прикликатимуть Моє Ім’я, і Я їм відповім; Я скажу про них : Це Мій народ! А вони скажуть: ГОСПОДЬ – наш Бог! 

<h4>Захарія 14 
<p>1 Ось надходить ГОСПОДНИЙ День, коли награбоване в тебе ділитимуть на твоїх очах. 
<p>2 Я зберу всі народи на війну з Єрусалимом. Місто буде захоплене, доми будуть пограбовані, а жінки – збезчещені; половина міста піде в полон, і лише залишок з мешканців міста уникне знищення. 
<p>3 Тоді виступить ГОСПОДЬ і воюватиме проти тих народів, як у давнину, коли Він втручався в боротьбу під час битви. 
<p>4 Його ноги того дня стануть на горі Оливній, що навпроти Єрусалима зі сходу. І розпадеться гора Оливна посередині, на схід і на захід. Крім того, половина гори посунеться в бік півночі, а друга половина – на південь, утворивши, таким чином дуже велику долину. 
<p>5 Ви втікатимете долиною Моїх гір, оскільки долина гір сягатиме аж до Ацала. Ви будете втікати так, як утікали під час землетрусу за днів юдейського царя Уззія. Після цього прийде ГОСПОДЬ, мій Бог, і з Ним усі святі! 
<p>6 І станеться у той день, – дорогоцінного світла не буде, а буде холод. 
<p>7 І буде це єдиний день, відомий ГОСПОДУ, не день і не ніч, і буде, що до вечірньої пори з’явиться світло. 
<p>8 У той час потечуть з Єрусалима живодайні води: половина з них – до східного ( Мертвого ) моря, а друга її половина – до західного ( Середземного ) моря. Так буде літом, і так – зимою. 
<p>9 І стане ГОСПОДЬ Царем усієї землі. Це той час, коли буде єдиний ГОСПОДЬ, і єдине Його Ім’я. 
<p>10 Весь цей край перетвориться на рівнину, від Гіви до Ріммона, що на півдні. А Єрусалим високо підноситиметься і перебуватиме на своєму місці, – від Веніямінової брами аж до місця Першої брами, аж до Кутової Брами і вежі Хананеїла, аж до царських виноградних чавилень. 
<p>11 І люди в ньому поселяться, і прокляття більше не буде, а мешканці Єрусалима будуть у безпеці. 
<p>12 Що ж до народів, які нападали на Єрусалим, то їх ГОСПОДЬ покарає важким лихом: їхні тіла гнитимуть, хоч вони ще стоятимуть на своїх ногах; так само загниватимуть у своїх заглибинах очі, як і язик у роті кожної людини. 
<p>13 Того дня людей охопить послане від ГОСПОДА велике занепокоєння ( паніка ), – люди хапатимуть один одного за руки, і рука кожного підніметься в рукопашній битві з ближнім. 
<p>14 Навіть Юда воюватиме в Єрусалимі. Тут будуть зібрані скарби всіх навколишніх народів: золото, срібло й одяг у дуже великій кількості. 
<p>15 Таке ж саме лихо, як людей, спіткає коней, мулів, верблюдів, ослів і всіх інших тварин, що будуть у військових таборах. 
<p>16 Після цього всі, котрі залишаться живими з усіх народів, що нападали на Єрусалим, приходитимуть щороку, аби поклонитися Цареві, ГОСПОДУ Саваоту, вшановуючи Свято Наметів. 
<p>17 І буде, як хтось із родів землі, не прийде у Єрусалим, щоб поклонитися Цареві, ГОСПОДУ Саваоту, то в них не буде дощу. 
<p>18 І якщо єгипетський рід не прийде і не з’явиться, то їх спіткає таке ж лихо, яким ГОСПОДЬ уразить народи, які не прийдуть вшанувати Свято Наметів. 
<p>19 Така кара впаде на Єгипет, як і на всі інші народи, котрі не підуть, аби вшанувати Свято Наметів. 
<p>20 Того дня навіть на дзвіночках коней буде написано : Посвячене ГОСПОДУ. Так само й казани в ГОСПОДНЬОМУ Домі вважатимуться священними, як і чаші перед жертовником. 
<p>21 Всі казани в Єрусалимі та в Юдеї будуть присвячені ГОСПОДУ Саваоту. І приходитимуть усі, що приносять жертву, братимуть їх і варитимуть у них. Того дня більше не буде в Домі ГОСПОДА Саваота жодного ханаанця- торговця. 