<h2>

<h4>Филип’ян 1 
<p>1 Павло і Тимофій, раби Ісуса Христа, — усім святим в Ісусі Христі, які у Филипах, з єпископами і дияконами: 
<p>2 благодать вам і мир від Бога, нашого Отця, і Господа Ісуса Христа. 
<p>3 При кожній згадці про вас я дякую моєму Богові; 
<p>4 завжди, у кожній моїй молитві за всіх вас, з радістю молюся 
<p>5 за вашу участь у поширенні Євангелія — від першого дня і аж дотепер. 
<p>6 Я впевнений у тому, що Той, Хто розпочав у вас добре діло, завершить його до дня Ісуса Христа. 
<p>7 Справедливо мені думати так про всіх вас, адже ви — у моєму серці; усі ви є в моїх кайданах, в обороні та в утвердженні Євангелія: мої співучасники в благодаті. 
<p>8 Бог мені свідок, що в сердечній любові Ісуса Христа я тужу за всіма вами. 
<p>9 Молюся про те, щоб ваша любов усе більше й більше зростала в пізнанні та в усякому досвіді, 
<p>10 щоб ви досліджували все краще та були чисті й бездоганні в день Христа, 
<p>11 сповнені плодами праведності через Ісуса Христа — для Божої слави та похвали. 
<p>12 Хочу, брати, щоб ви знали: те, що зі мною сталося, ще більше пішло на користь Євангелія, 
<p>13 оскільки мої кайдани за Христа стали відомі всім іншим та в усьому преторію. 
<p>14 Багатьом братам у Господі мої кайдани додали сміливості, і вони набралися відваги безстрашно звіщати Слово. 
<p>15 Втім, деякі проповідують Христа через заздрощі та суперництво, а інші — з добрих спонукань. 
<p>16 Декотрі — з любові, знаючи, що я поставлений для захисту Євангелія, 
<p>17 а інші — підступно, нещиро звіщають Христа, прагнучи збільшити тягар моїх кайданів. 
<p>18 Що ж? Однак, як би не проповідували про Христа, — удавано чи правдиво, — я цим радію. І далі радітиму, 
<p>19 бо знаю, що це мені буде на спасіння через вашу молитву і допомогу Духа Ісуса Христа, 
<p>20 згідно з очікуванням і з моєю надією, що ні в чому не буду засоромлений, але з усією сміливістю, як завжди, так і нині, буде звеличений Христос у моєму тілі: чи то життям, чи то смертю. 
<p>21 Адже для мене життя — це Христос, а смерть — це надбання. 
<p>22 Та якщо життя в тілі — це для мене плід діл, тоді я не знаю, що вибрати. 
<p>23 Те й друге вабить мене: маю бажання звільнитися і бути з Христом, бо це набагато краще, 
<p>24 а залишатися в тілі — потрібніше для вас. 
<p>25 І я вже з певністю знаю, що залишуся і перебуватиму з усіма вами для вашого успіху й радості віри, 
<p>26 щоби через мене, коли знову прийду до вас, ваша похвала надмірно примножилася в Ісусі Христі. 
<p>27 Тільки живіть згідно з Євангелієм Христа, щоб коли прийду й побачу вас, а навіть якщо буду відсутній, чув би про вас, що стоїте в одному дусі, однодушно відстоюючи віру Євангелія, 
<p>28 і зовсім не боїтеся ваших противників, бо для них це доказ загибелі, а для вас — доказ спасіння. І це від Бога. 
<p>29 Адже вам даровано через Христа не тільки вірити в Нього, а й за Нього страждати, 
<p>30 здійснювати той подвиг, який ви побачили в мені, а тепер чуєте про мене. 

<h4>Филип’ян 2 
<p>1 Отже, коли є якась втіха в Христі, коли є якась відрада в любові, коли є якась спільність духа, коли є якесь милосердя і щедрість, 
<p>2 доповніть мою радість, щоб ви думали те саме, мали ту саму любов, були однодушні й однієї думки. 
<p>3 Нічого не робіть наперекір чи з марнославства, але в покорі вважайте одне одного більшим за себе. 
<p>4 Нехай кожний дбає не про себе, а про інших. 
<p>5 Плекайте в собі ті самі думки, що й у Христі Ісусі. 
<p>6 Він, маючи Божу природу, не вважав посяганням бути рівним Богові, 
<p>7 але понизив Самого Себе, прийнявши образ раба, постав у подобі людини і з вигляду був як людина; 
<p>8 Він упокорив Себе, був слухняним аж до смерті, і до смерті хресної. 
<p>9 Тому Бог надзвичайно звеличив Його та дав Йому Ім’я, яке вище всякого іншого імені, 
<p>10 аби перед Ім’ям Ісуса поклонилося кожне коліно — і піднебесних, і земних, і підземних; 
<p>11 і щоб кожною мовою для слави Бога Отця було визнано, що Ісус Христос — це Господь. 
<p>12 Тому, мої любі, так як ви завжди були слухняні, не тільки коли я був присутній, але значно більше тепер, коли я відсутній, зі страхом і трепетом звершуйте своє спасіння. 
<p>13 Адже то Бог за Своєю доброю волею викликає у вас і бажання, і дію. 
<p>14 Усе робіть без нарікань і сумніву, 
<p>15 щоб ви, непорочні та чисті, були бездоганними Божими дітьми серед лукавого й розбещеного роду, серед якого ви сяєте, мов світила у світі, 
<p>16 дотримуючи слово життя мені для похвали в день Христа, що я недаремно біг, недаремно трудився. 
<p>17 Та хоч і приношу себе на служіння і в жертву вашої віри, я радію і веселюся разом з усіма вами. 
<p>18 Так само й ви радійте та веселіться разом зі мною. 
<p>19 Маю в Господі Ісусі надію незабаром послати до вас Тимофія, щоб і я заспокоївся духом, довідавшись, що з вами. 
<p>20 Оскільки я не маю нікого іншого з такою ж душею, хто би щиріше дбав про вас, 
<p>21 адже всі шукають свого, а не того, що належить Ісусу Христу. 
<p>22 Його ж досвідченість ви знаєте, що він, наче син батькові, послужив мені для Євангелія. 
<p>23 Надіюся послати його, як тільки довідаюся, що буде зі мною. 
<p>24 Але переконаний у Господі, що й сам незабаром прийду. 
<p>25 Вважав за потрібне послати до вас Епафродита — мого брата, помічника і співвоїна, а вашого посланця і служителя в моїй потребі. 
<p>26 Адже він побивався за всіма вами й був дуже стривожений, оскільки ви почули, що він захворів. 
<p>27 Бо він захворів і був при смерті, але Бог помилував його, і не тільки його, а й мене, щоб я не мав смутку за смутком. 
<p>28 Тому я швидко послав його, аби, побачивши його, ви знову зраділи, та щоб і я не страждав. 
<p>29 Прийміть же його в Господі з повною радістю і шануйте таких, 
<p>30 бо він за справу Христа був близько до смерті, наражаючи своє життя на небезпеку, аби доповнити недостаток вашого служіння для мене. 

<h4>Филип’ян 3 
<p>1 Зрештою, брати мої, радійте в Господі! Писати мені вам саме це не прикро, бо це вам для утвердження. 
<p>2 Стережіться собак, стережіться поганих працівників, стережіться нарізок на тілі. 
<p>3 Адже обрізання — це ми, які поклоняємося Богові духом і хвалимося Ісусом Христом, і не покладаємо надію на тіло, 
<p>4 хоч я і міг би покладатися на тіло. Коли хто й думає покладатися на тіло, то я тим паче: 
<p>5 обрізаний восьмого дня, з роду Ізраїля, з племені Веніамина, єврей з євреїв, щодо Закону — фарисей, 
<p>6 щодо ревності — гонитель Церкви, щодо праведності, яка від Закону, — бездоганний. 
<p>7 Але що було для мене надбанням, те я визнав ради Христа за втрату. 
<p>8 І взагалі, усе визнаю за втрату, порівняно з величчю пізнання мого Господа Ісуса Христа, задля Якого я все втратив і вважаю за сміття, аби здобути Христа, 
<p>9 і виявитися в Ньому не зі своєю праведністю, яка від Закону, але з тією, що через віру в Христа, з праведністю, яка від Бога, через віру; 
<p>10 щоби пізнати Його, і силу Його воскресіння, і бути спільником у Його стражданнях, уподібнюючись Його смерті, 
<p>11 аби якось досягти воскресіння мертвих. 
<p>12 Не тому, що я вже осягнув або вже став досконалим, але борюся, щоб осягнути — для цього і здобув мене Ісус Христос. 
<p>13 Брати, я не вважаю себе тим, хто осягнув. Але забуваючи те, що позаду, і прямуючи до того, що попереду, 
<p>14 я відчайдушно біжу до мети — до нагороди високого Божого покликання в Ісусі Христі. 
<p>15 Отже, хто досконалий, нехай так і думає. Коли ж щось інше думаєте, то й це Бог вам відкриє. 
<p>16 Втім, чого ми досягли, у тому треба жити. 
<p>17 Будьте моїми послідовниками, брати, і приглядайтеся до тих, які поводяться згідно з нашим взірцем. 
<p>18 Адже багато хто, — про них я часто говорив вам, а нині з плачем кажу, — поводяться, як вороги Христового хреста. 
<p>19 Їхній кінець — загибель, їхній бог — черево, і сором — їхня слава; вони про земне думають. 
<p>20 Адже наше життя — на небесах, звідки й очікуємо Спасителя, Господа Ісуса Христа, 
<p>21 Котрий силою, якою Він може все підкорити Собі, перемінить наше принижене тіло так, щоб воно було подібне до Його прославленого тіла. 

<h4>Филип’ян 4 
<p>1 Тому, мої любі й милі брати, ви — моя радість і вінець, — стійте так у Господі, улюблені! 
<p>2 Прошу Еводію, прошу також і Синтихію: думайте однаково в Господі! 
<p>3 Так само прошу і тебе, вірний приятелю, допомагай тим, які співпрацювали зі мною в поширенні Євангелія, і з Климентом, і з іншими моїми помічниками, імена яких — у книзі життя. 
<p>4 Радійте завжди в Господі; і ще раз кажу: радійте! 
<p>5 Нехай ваша лагідність стане відомою всім людям. Господь близько! 
<p>6 Нічим не журіться, але в усьому молитвою та благаннями з подякою висловлюйте ваші прохання Богові. 
<p>7 І мир Божий, який перевищує всяке розуміння, нехай береже ваші серця і ваші думки в Христі Ісусі. 
<p>8 Наостанку, брати: те, що істинне, що чесне, що справедливе, що чисте, що любе, що гідне хвали, — коли яка чеснота або коли яка похвала, — про це роздумуйте. 
<p>9 Чого навчилися і що прийняли, що почули й побачили в мені, — оце й робіть. І Бог миру буде з вами. 
<p>10 Я дуже зрадів у Господі, що ви тепер знову отримали змогу піклуватися про мене. Ви й раніше піклувалися, але не мали відповідної нагоди. 
<p>11 Кажу це не тому, що чогось потребую, бо я навчився бути задоволеним тим, що є. 
<p>12 Умію жити і в нестатках, умію жити і в достатку. Звик до всього і в усьому: і насичуватися, і голодувати, мати достаток і терпіти нестаток. 
<p>13 Усе можу в Тому, Хто мене зміцнює, — [в Ісусі Христі]. 
<p>14 Втім, ви добре зробили, взявши участь у моїх труднощах. 
<p>15 Знайте ж ви, филип’яни, що на початку поширення Євангелія, коли я вийшов з Македонії, жодна Церква не взяла участі в праві давання і приймання, — тільки ви одні; 
<p>16 так що аж двічі посилали ви до Солуня на мої потреби. 
<p>17 Не тому, що я шукаю дарів; ні, я шукаю плоду, який примножує вашу славу. 
<p>18 Я одержав усе і повністю забезпечений. Мені вистачає всього, відколи я одержав від Епафродита те, що ви послали, це — ніжні пахощі, приємна жертва, яка до вподоби Богові. 
<p>19 А мій Бог, згідно зі Своїм багатством, нехай задовольнить усяку вашу потребу — у славі, в Ісусі Христі. 
<p>20 Богові ж, нашому Отцеві, — слава навіки-віків! Амінь. 
<p>21 Вітайте кожного святого в Ісусі Христі! Вітають вас ті брати, які зі мною. 
<p>22 Вітають вас усі святі, особливо ті, які з дому кесаря. 
<p>23 Благодать Господа Ісуса Христа з духом вашим. [Амінь]. 