<h2>

<h4>2 Коринтян 1 
<p>1 Павло, з Божої волі апостол Ісуса Христа, та брат Тимофій — до Божої Церкви в Коринті з усіма святими, які в усій Ахаї: 
<p>2 благодать вам і мир від Бога, нашого Отця, і Господа Ісуса Христа. 
<p>3 Благословенний Бог і Отець Господа нашого Ісуса Христа, Отець співчуття і Бог усякої втіхи, 
<p>4 Який розраджує нас у всіх наших скорботах, аби і ми могли потішати тих, хто перебуває у різних скорботах, утіхою, якою Бог потішає нас самих. 
<p>5 Наскільки в нас множаться страждання Христа, настільки через Христа множиться і наша втіха. 
<p>6 Якщо терпимо, то це для вашої втіхи та спасіння; коли втішаємося, то це для вашої втіхи [та спасіння], що дає вам силу терпеливо переносити ті страждання, які й ми переносимо. 
<p>7 І наша надія щодо вас певна, бо знаємо, що ви є нашими співучасниками як у стражданнях, так і в радощах. 
<p>8 Не хочемо, щоб ви, брати, не знали про наші труднощі, що трапилися [з нами] в Азії, бо нам було надзвичайно важко, понад силу, так що й не надіялися вже жити. 
<p>9 Але самі в собі ми мали присуд смерті, щоб не надіятися на себе самих, але на Бога, Який воскрешає мертвих, 
<p>10 Який і визволив нас від такої смерті, і визволить; на Нього ми надіємося, що й надалі визволятиме, 
<p>11 через сприяння вашої молитви за нас, щоби за дар, одержаний нами від багатьох, багато хто дякував за нас. 
<p>12 Наша похвала така: свідчення нашого сумління, що ми жили на світі, — особливо серед вас, — у простоті та Божій чистоті, не в тілесній мудрості, але в Божій благодаті. 
<p>13 І ми пишемо вам не що інше, як те, що читаєте і що розумієте; і я сподіваюся, що повністю зрозумієте, 
<p>14 як частково ви вже зрозуміли нас, що ми є для вас похвалою, як і ви для нас, у день Господа нашого Ісуса. 
<p>15 Із цією певністю я хотів прибути до вас раніше, щоб ви вдруге мали благодать, 
<p>16 а від вас піти в Македонію, а з Македонії знову прийти до вас, щоб ви відпровадили мене до Юдеї. 
<p>17 Задумавши так, чи вчинив я щось легковажно? Або коли щось задумую, то тілесно задумую, щоб «так» було в мене «так», а «ні» — «ні»? 
<p>18 Але вірний Бог, що наше слово до вас не було і «так», і «ні». 
<p>19 Божий Син, Ісус Христос, Якого між вами проповідував я, Силуан і Тимофій, не був «так» і «ні»; у Ньому завжди було — «так»! 
<p>20 Бо скільки є Божих обітниць, то всі в Ньому — «так»! І в Ньому — «амінь»: для слави Бога через нас! 
<p>21 Той, Хто зміцнює нас з вами у Христі і Хто помазав нас, — це Бог. 
<p>22 Він дав нам печать, дарував завдаток Духа в наші серця. 
<p>23 Тож я закликаю Бога за свідка моєї душі, Який щадив вас і не прийшов у Коринт дотепер. 
<p>24 Не тому, що хочемо панувати над вашою вірою, але разом співпрацюємо для вашої радості, адже у вірі ви стоїте твердо ! 

<h4>2 Коринтян 2 
<p>1 Я про себе вирішив не приходити до вас знову зі смутком. 
<p>2 Бо коли я спричиняю вам прикрість, то хто потішить мене, як не той, хто зазнав від мене прикрості? 
<p>3 Те саме я писав [вам], щоб коли прийду, не мав смутку [за смутком] від тих, від кого належить мені мати радість, бо я переконаний щодо вас, що моя радість — вона є для всіх вас. 
<p>4 З великим сумом і болем серця писав я вам, обливаючись слізьми, не для того, щоби засмутити вас, але щоб ви знали про ту надмірну любов, яку маю до вас. 
<p>5 Якщо ж хтось засмутив, то не мене засмутив, але до деякої міри, щоб не перебільшити, — усіх вас. 
<p>6 Такому досить того покарання, що від багатьох. 
<p>7 Тому краще вам йому вибачити й потішити, щоби часом не охопив його великий смуток. 
<p>8 Так що прошу вас виявити до нього любов. 
<p>9 Втім, для того я і писав, щоби пізнати вашу досвідченість, чи слухняні ви в усьому. 
<p>10 Бо кому ви прощаєте щось, тому і я, адже коли я щось простив кому, то простив задля вас перед обличчям Христа, 
<p>11 щоб нас не перехитрив сатана, бо його задуми нам добре відомі. 
<p>12 Коли ж я прийшов до Троади звіщати Добру Звістку Христа, хоч мені й були відчинені двері в Господі, 
<p>13 не мав я спокою для мого духа, бо не знайшов там мого брата Тита; попрощавшись з ними, я вирушив у Македонію. 
<p>14 Подяка Богові, Який завжди робить нас переможцями в Христі й на кожному місці виявляє через нас любі пахощі Свого знання. 
<p>15 Тому що для Бога ми є любими пахощами Христа між тими, хто спасається, і між тими, хто гине. 
<p>16 Отже, для одних запах смерті — на смерть, для інших запах життя — на життя. І хто на це здатний? 
<p>17 Адже ми не є такими, як багато хто, які торгують Божим Словом, але ми проповідуємо щиро — так, як від Бога, перед Богом, у Христі. 

<h4>2 Коринтян 3 
<p>1 Хіба ми починаємо знову самих себе представляти? Чи потребуємо, як деякі, рекомендаційних листів до вас або від вас? 
<p>2 Наш лист — це ви; він написаний у наших серцях, його знають і читають усі люди. 
<p>3 Ви показуєте собою, що, завдяки нашому служінню, ви — лист Христа, написаний не чорнилом, а Духом Живого Бога, не на кам’яних скрижалях, а на тілесних скрижалях ваших сердець. 
<p>4 Таку довіру до Бога ми маємо через Христа 
<p>5 не тому, що ми спроможні самі собою над чимось роздумувати, наче самі від себе, але наша спроможність — від Бога, 
<p>6 Який і дозволив нам стати служителями Нового Завіту — не букви, але Духа, адже буква вбиває, а Дух оживляє. 
<p>7 І якщо служіння смерті, викарбуване буквами на камені, було таке славне, що ізраїльські сини не могли дивитися на обличчя Мойсея через минаючу славу його обличчя, 
<p>8 то наскільки славнішим буде служіння Духа! 
<p>9 Бо коли служіння осуду — слава, то служіння праведності набагато перевершує його в славі. 
<p>10 Адже в цьому відношенні не прославилося прославлене — через надмірну славу. 
<p>11 Бо коли те, що минає, — славне, то набагато більшим є те, що постійно перебуває в славі. 
<p>12 Тому, маючи таку надію, діємо з великою сміливістю, 
<p>13 а не як Мойсей, який ховав під покривалом своє обличчя, аби сини Ізраїлеві не дивилися на кінець того, що проминає. 
<p>14 Але їхнє сприйняття закрите. Бо аж по цей день під час читання Старого Завіту залишається не знятим це покривало, адже воно знімається в Христі. 
<p>15 І сьогодні, коли читають книги Мойсея, покривало все ще лежить на їхньому серці. 
<p>16 Коли ж хто навертається до Господа, покривало спадає. 
<p>17 Господь є Дух, а де Господній Дух, [там] свобода. 
<p>18 Ми ж усі з відкритим обличчям, мов у дзеркалі, оглядаємо Господню славу і перетворюємося в той самий образ від слави в славу, як від Господнього Духа. 

<h4>2 Коринтян 4 
<p>1 Ось тому, маючи, як помилувані, таке служіння, не втрачаємо відваги. 
<p>2 Адже ми, відрікшись таємних ганебних діл, не живемо в лукавстві й не перекручуємо Божого Слова, а через виявлення істини доручаємо себе перед Богом кожному людському сумлінню. 
<p>3 Якщо наше Євангеліє закрите, то воно закрите для тих, які гинуть, — 
<p>4 для невіруючих, яким бог цього віку засліпив розум, щоби [для них] не засяяло світло Євангелія слави Христа, а Він — образ Бога. 
<p>5 Ми не проповідуємо себе, але Господа Ісуса Христа; ми ж — ваші раби через Ісуса. 
<p>6 Бог, Який сказав: Нехай із темряви засяє світло! — освітив наші серця, щоби просвітити пізнання Божої слави в особі Ісуса Христа. 
<p>7 Цей скарб ми носимо в глиняних посудинах, щоб велич сили була Божа, а не наша. 
<p>8 У всьому нас тіснять, але ми не пригноблені; ми в скрутних обставинах, але не впадаємо в розпач; 
<p>9 нас переслідують, але ми не залишені; нас принижують, але ми не вигублені; 
<p>10 ми завжди носимо в тілі мертвість Ісуса, щоб і життя Ісуса проявилося в нашому тілі. 
<p>11 Ми, живі, постійно віддаємо себе на смерть задля Ісуса, щоб і життя Ісуса проявилося в нашому смертному тілі. 
<p>12 Тому смерть діє в нас, а життя — у вас. 
<p>13 Маючи ж той самий дух віри, згідно з Писанням: Увірував я, тому й заговорив, — ми віримо, тому й говоримо. 
<p>14 Оскільки знаємо, що Той, Хто воскресив Господа Ісуса, і нас воскресить з Ісусом та поставить разом з вами. 
<p>15 Адже все — для вас, щоби благодать, примножена багатьма, щедро принесла подяку для Божої слави. 
<p>16 Тому ми не втрачаємо відваги. Хоч наша зовнішня людина зітліває, проте наша внутрішня людина оновлюється день у день. 
<p>17 Адже наше тимчасове легке терпіння готує нам понад міру вічну славу, 
<p>18 оскільки ми не дивимося на видиме, а на те, що невидиме, бо видиме — тимчасове, а невидиме — вічне. 

<h4>2 Коринтян 5 
<p>1 Адже ми знаємо, що коли наш земний дім тіла буде зруйнований, то маємо будівлю від Бога: дім нерукотворний, вічний, на небесах. 
<p>2 Тому ми й зітхаємо, прагнучи зодягнутися в нашу небесну будівлю, 
<p>3 щоб, хоч і [одягнені], ми не виявилися нагими. 
<p>4 Бо ми, які перебуваємо в наметі, зітхаємо під тягарем, оскільки хочемо не роздягтися, а зодягнутися, щоб смертне було поглинуте життям. 
<p>5 Той, Хто створив нас для цього, це — Бог, Який дав нам завдаток Духа. 
<p>6 Отже, завжди маючи відвагу, знаємо, що коли живемо в тілі, перебуваємо далеко від Господа, 
<p>7 адже ми живемо вірою, а не тим, що бачимо. 
<p>8 Відвагу ж маємо та вподобання для того, щоб краще покинути тіло та перебувати з Господом. 
<p>9 Тому ми і стараємося, — чи перебуваючи в тілі, чи покидаючи його, — бути любими Йому. 
<p>10 Адже всі ми маємо з’явитися перед судовим престолом Христа, щоб кожний одержав згідно з тим, що в тілі робив: добро чи зло. 
<p>11 Отже, знаючи Господній страх, ми переконуємо людей; перед Богом же ми відкриті; маю надію, що й перед вашим сумлінням ми відкриті. 
<p>12 Не доручаємо себе вам знову, але даємо вам нагоду похвалитися нами, щоб ви мали відповідь для тих, які хваляться обличчям, а не серцем. 
<p>13 Коли ми виходимо із себе, — то для Бога; коли ж помірковані, — то для вас. 
<p>14 Адже любов Христа охоплює нас, коли ми думаємо так: [якщо] один помер за всіх, то й усі померли. 
<p>15 А Він помер за всіх, щоб ті, які живуть, більше не жили для самих себе, але для Того, Хто за них помер і воскрес. 
<p>16 Тому ми відтепер нікого не знаємо за тілом. Хоч ми знали Христа за тілом, але тепер більше не знаємо. 
<p>17 Отже, хто в Христі, той нове творіння; давнє минуло, — ось постало [все] нове! 
<p>18 Усе — від Бога, Який примирив нас із Собою через Христа і дав нам служіння примирення. 
<p>19 Адже Бог у Христі примирив світ із Собою, не зараховуючи їм їхні переступи, і доручив нам слово примирення. 
<p>20 Отже, ми — посли від Імені Христа, і тому наче Сам Бог просить через нас. Від Імені Христа благаємо: примиріться з Богом! 
<p>21 Того, Хто не знав гріха, Він зробив за нас гріхом, щоб ми в Ньому стали Божою праведністю. 

<h4>2 Коринтян 6 
<p>1 Ми, як співпрацівники, благаємо, щоб ви Божої благодаті не приймали надаремно. 
<p>2 Адже сказано: У сприятливий час Я вислухав тебе і в день спасіння допоміг тобі. Ось тепер — час сприятливий! Ось тепер — день спасіння! 
<p>3 Ми нікому не чинимо жодної перешкоди, щоб служіння було бездоганним, 
<p>4 але в усьому виявляємо себе як слуги Бога: у великому терпінні, у стражданнях, у нещастях, у пригніченнях, 
<p>5 у ранах, у в’язницях, у заворушеннях, у труднощах, у недосипаннях, у постах, 
<p>6 в очищенні, у пізнанні, у терпеливості, у лагідності, у Святому Дусі, у щирій любові, 
<p>7 у слові істини, у силі Божій, зі зброєю праведності в правій та лівій руці, 
<p>8 у славі й безчесті, у ганьбі й похвалі; як ті, які сіють оману, але ми правдомовні; 
<p>9 як невідомі, але добре знані; як ті, які вмирають, однак ми живі; як карані, але не страчені; 
<p>10 як ті, які сумують, але завжди радіють; як убогі, але багатьох збагачуємо; наче ті, які нічого не мають, але всім володіють. 
<p>11 Наші уста відкрилися до вас, коринтяни; наше серце широке. 
<p>12 У нас вам не тісно, проте тісно у ваших серцях. 
<p>13 Кажу вам, наче дітям: майте широке серце й ви. 
<p>14 Не впрягайтеся разом з невірними в чуже ярмо. Що може бути спільного в праведності з беззаконням? Що спільного між світлом і темрявою? 
<p>15 Яка згода Христа з Веліяром? Яка частка вірного з невірним? 
<p>16 Або яка згода між Божим храмом та ідолами? Адже ми — храм Живого Бога, як сказав Бог: Оселюся в них і ходитиму з ними, і буду їхнім Богом, а вони будуть Моїм народом! 
<p>17 Тому вийдіть з-поміж них і відділіться, — говорить Господь, — і до нечистого не доторкайтеся, і Я прийму вас, 
<p>18 і буду для вас Отцем, а ви будете для Мене синами й дочками, — каже Господь Вседержитель! 

<h4>2 Коринтян 7 
<p>1 Отже, маючи такі обітниці, улюблені, очистьмо себе від усякої нечистоти тіла та духа, звершуючи святі справи в Божому страху. 
<p>2 Зробіть місце для нас. Ми нікого не скривдили, нікому не нашкодили, нікого не використали. 
<p>3 Не на осуд кажу, бо раніше сказав я, що ви в наших серцях, так щоб нам разом померти або ж разом жити. 
<p>4 Маю велику впевненість щодо вас, дуже пишаюся вами; при всій нашій журбі я сповнився втіхою і переповнився радістю. 
<p>5 Бо коли ми прийшли до Македонії, наше тіло не мало жодного спочинку, ми в усьому бідували: зовні — боротьба, усередині — страх. 
<p>6 Але Бог — Той, Хто втішає покірних, — потішив нас приходом Тита, 
<p>7 і не лише його приходом, а й утіхою, коли, розповідаючи нам про вашу журбу, ваш смуток, вашу ревність за мене, радів за вас; тому я ще більше зрадів. 
<p>8 Бо хоч і засмутив я вас посланням, та не каюся, хоч і каявся, оскільки бачу, що послання, хоч і тимчасово, засмутило вас; 
<p>9 тепер я радію не тому, що ви були засмучені, а тому, що засмутилися на покаяння. Бо ви по-Божому засмутилися, щоб ні в чому не зазнати втрати через нас. 
<p>10 Адже смуток, що по-Божому, приносить покаяння на спасіння, — ним не слід журитися, а смуток світу спричиняє смерть. 
<p>11 Саме це засмучення по-Божому, — дивіться, яку старанність у вас викликало, яке виправдання, яке обурення, який страх, яке бажання, яку ревність, яку відплату! У всьому ви показали себе чистими в справі. 
<p>12 А коли я і написав вам, то не через того, хто скривдив, і не задля скривдженого, а щоб ваша турбота про нас виявилася для вас перед Богом. 
<p>13 Тому ми втішилися. При нашій радості ми ще значно більше втішилися радістю Тита, що ви всі заспокоїли його дух. 
<p>14 Тож коли я перед ним чимось похвалився вами, то не був засоромлений, але оскільки все, про що ми говорили, є правдою, то й те, чим ми хвалилися перед Титом, виявилося правдою. 
<p>15 А його серце дуже прихильне до вас, коли згадує про послух усіх вас, як ви зі страхом і трепетом прийняли його. 
<p>16 Радію, що в усьому можу покластися на вас. 

<h4>2 Коринтян 8 
<p>1 Повідомляємо вам, брати, про Божу благодать, яка була дана македонським Церквам, 
<p>2 тому що серед великого досвіду переживання їхня надмірна радість при крайній убогості переросла в багатство їхньої щиросердечності. 
<p>3 Бо я свідчу, що по змозі й понад змогу, добровільно, 
<p>4 з наполегливим проханням вони благали нас про благодать і участь у служінні для святих. 
<p>5 І не так, як ми сподівалися, але спочатку віддали себе Господу, а, з Божої волі, і нам, 
<p>6 щоб ми попросили Тита, аби він, як розпочав у вас цю благодійну справу, так і закінчив. 
<p>7 І оскільки ви в усьому маєте достаток: у вірі, слові, знанні, у різних турботах, у вашій любові до нас, — то і в цій доброчинній справі збагачуйтеся. 
<p>8 Не кажу це як наказ, але турботами про інших випробовую щирість вашої любові. 
<p>9 Адже ви знаєте благодать нашого Господа Ісуса Христа, що, будучи багатим, заради вас Він став убогим, аби ви збагатилися Його зубожінням. 
<p>10 І в цьому даю пораду: адже це вам на користь, — вам, які від минулого року не тільки почали здійснювати це, а першими виявили до цього бажання. 
<p>11 Тепер же закінчіть справу, щоб як ревно бажали, так щоб і виконали в міру можливості. 
<p>12 Бо коли є готовність, вона сприймається згідно з тим, що хто має, а не з тим, чого хто не має. 
<p>13 Та й не для того, щоб інші мали полегшення, [а] ви — труднощі, але для рівності. 
<p>14 У нинішній час ваш достаток нехай їм допоможе в їхній нестачі, щоб і їхній достаток допоміг вам у вашій нестачі, — щоб існувала рівність; 
<p>15 як написано: Той, хто зібрав багато, не мав надміру, а хто зібрав мало, не мав нестачі. 
<p>16 Подяка Богові, що наділив серце Тита такою самою турботою про вас, 
<p>17 адже він, будучи старанним, прийняв прохання і добровільно пішов до вас. 
<p>18 Ми послали з ним брата, якого по всіх Церквах хвалять за Євангеліє, 
<p>19 а, крім того, він був вибраний Церквами, аби бути нашим співучасником у цій благодаті, котрій ми служимо на славу Самого Господа і для вашої ревності, 
<p>20 остерігаючись того, щоб від когось нам не зазнати нарікань за той достаток, яким ви нам послужили, 
<p>21 бо дбаємо про добро не тільки перед Господом, а й перед людьми. 
<p>22 Послали ми з ними нашого брата, старанність якого ми випробували за багатьох обставин багато разів, і який тепер ще старанніший через велике довір’я до вас. 
<p>23 Щодо Тита, то він — мій спільник, а ваш співпрацівник. Щодо наших братів, то вони — посланці Церков, слава Христа. 
<p>24 Тому дайте їм доказ вашої любові й нашої похвали щодо вас перед Церквами. 

<h4>2 Коринтян 9 
<p>1 А про служіння святим мені зайве писати вам, 
<p>2 бо знаю вашу готовність; нею хвалюся за вас перед македонцями, що Ахая від минулого року готова, — ваша ревність заохотила багатьох. 
<p>3 Тож я послав братів, щоб те, чим ми хвалилися щодо вас, не виявилося в цьому випадку даремним, а щоб, як я сказав, ви були готові. 
<p>4 Як. прийдуть зі мною македонці й знайдуть вас неготовими, щоб ми не були засоромлені з приводу того, [чим хвалилися], а про вас і не говорю. 
<p>5 Отже, я вважав необхідним просити братів, аби пішли до вас заздалегідь і підготували щедрий дар, про який ви наперед сповістили, щоб він був готовий — саме як щедрий дар, а не як вимушений. 
<p>6 Втім, хто сіє скупо, той скупо і жатиме, а хто сіє щедро, той щедро і пожне. 
<p>7 Кожний нехай дає за велінням серця, а не з жалем чи з примусу, адже Бог любить того, хто дає з радістю. 
<p>8 А Бог спроможний збагатити вас усякою благодаттю, щоб ви завжди в усьому мали повний достаток і збагачувалися всяким добрим ділом, 
<p>9 як написано: Розсипав, роздав бідним; його праведність перебуває навіки! 
<p>10 А Той, Хто дає насіння та хліб сіячеві на поживу, нехай зростить і примножить ваше «насіння» і нехай виростить плоди вашої праведності. 
<p>11 У всьому збагачуйтеся різноманітною щирістю, яка через нас складає подяку Богові. 
<p>12 Бо справа цього служіння не тільки задовольняє потреби святих, вона переповнена численними подяками Богові. 
<p>13 Завдяки досвідові цього служіння вони славлять Бога за ваше підкорення Євангелію Христа, яке ви сповідуєте, та за щирість спілкування з ними та з усіма. 
<p>14 Тож у своїй молитві за вас вони прагнуть до вас через превелику Божу благодать, яка над вами. 
<p>15 Подяка Богові за Його невимовний дар! 

<h4>2 Коринтян 10 
<p>1 Тож я, Павло, сам закликаю вас лагідністю і покірністю Христа, — я, який «покірний, коли присутній» між вами, «а коли відсутній — відважний» стосовно вас. 
<p>2 Тож прошу: коли я прийду, то щоб мені не довелося вдатися до сміливості, яку розраховую рішуче виявити щодо деяких, котрі вважають, що ми чинимо по-тілесному. 
<p>3 Але, перебуваючи в тілі, ми не по-тілесному воюємо! 
<p>4 Бо зброя нашої боротьби не тілесна, а сильна завдяки Богові, щоби знищити твердині; ми руйнуємо задуми 
<p>5 та всяку гордість, що повстає проти Божого пізнання; ми підпорядковуємо кожний задум на послух Христові; 
<p>6 ми готові відплатити за будь-який непослух, коли сповниться ваш послух. 
<p>7 Ви дивитеся на обличчя. Коли хто переконаний, що він належить Христові, тоді нехай сам врахує ось що: як він, так і ми — Христові. 
<p>8 Якби ж я значно більше хвалився нашою владою, яку дав [нам] Господь для вашого збудування, а не для руйнування, то не був би засоромлений. 
<p>9 Втім, хай вам не здається, ніби я хочу залякати вас посланнями. 
<p>10 Адже мої послання, кажуть, «вагомі та сильні», а коли я «особисто присутній, — то немічний», і мова моя жалюгідна. 
<p>11 Та нехай знає такий, що які ми на словах у посланнях, коли відсутні, такі ми й на ділі, коли присутні. 
<p>12 Не сміємо судити чи рівняти себе до інших, які вихваляють самі себе; але ті, котрі самі себе міряють по собі та порівнюють себе із собою, не є розумними. 
<p>13 Ми ж не будемо безмірно хвалитися, але згідно з мірою еталона, що його дав нам Бог як міру, яку застосовуємо і до вас. 
<p>14 Тож не сягаємо занадто, наче ми не досягли вас: адже ми досягли вас Євангелієм Христа! 
<p>15 Надмірно не хвалимося чужою працею, а маємо надію, що коли у вас зросте ваша віра, ми надміру звеличимося, згідно з нашим взірцем, 
<p>16 щоби звіщати Євангеліє далеко за вашими околицями, а не хвалитися готовим на чужому полі. 
<p>17 Хто ж хвалиться, нехай хвалиться в Господі. 
<p>18 Бо досвідчений не той, хто сам себе ставить, а той, кого ставить Господь. 

<h4>2 Коринтян 11 
<p>1 О, коли б ви трохи потерпіли моє безумство. Та ви й так терпите мене. 
<p>2 Адже я палаю до вас Божою ревністю, бо я заручив вас одному чоловікові, щоб, наче чисту діву, поставити перед Христом. 
<p>3 Та боюся, щоби часом, як змій звів Єву своїм лукавством, аби не зіпсувалися ваші думки, щоб ви не відхилилися від простоти й чистоти, яка в Христі. 
<p>4 Бо як прийшов би хто і проповідував іншого Ісуса, якого ми не проповідували, або прийняв іншого духа, якого ви не прийняли, або інше євангеліє, яке ви не прийняли, то ви з радістю терпіли б. 
<p>5 Думаю, що я нічим не менший від архиапостолів. 
<p>6 Хоч я і простий у слові, але не в знанні, адже в усьому ми завжди були відкритими перед вами. 
<p>7 Хіба я вчинив який гріх, коли принижував себе для того, аби ви були звеличені? Адже я даром благовістив вам Боже Євангеліє! 
<p>8 Від інших Церков забрав я, приймаючи плату, щоб вам служити. 
<p>9 А коли я прийшов до вас, то терпів нестатки, але нікому не був тягарем, бо мої нестатки поповнили брати, які прибули з Македонії. Я в усьому стримував себе, щоб не бути вам тягарем, — і буду стримувати. 
<p>10 Істина Христа є в мені; і цю похвалу не відніме в мене ніхто в країнах Ахаї. 
<p>11 Чому? Тому, що я не люблю вас? Те знає Бог. 
<p>12 А що роблю, те й буду робити, аби тим, котрі шукають підстави здаватися такими, як ми, усунути підставу того, чим вони хваляться. 
<p>13 Адже вони — лжеапостоли, робітники лукаві, які видають себе за апостолів Христа. 
<p>14 І не дивно, бо сам сатана видає себе за ангела світла. 
<p>15 Тому не є щось надзвичайне, коли і його слуги видають себе за служителів праведності: їхній кінець буде за їхніми вчинками. 
<p>16 Знову кажу: хай ніхто не вважає мене за божевільного. А коли ні, то прийміть мене хоча б як божевільного, щоб і я трохи похвалився. 
<p>17 Те, що кажу із цього приводу похвали, не кажу це від Господа, а наче в безумстві. 
<p>18 Оскільки багато хто хвалиться тілом, то і я похвалюся. 
<p>19 Тому що будучи мудрими, ви радо зносите безумних. 
<p>20 Адже ви терпите, коли вас хто поневолює, коли хто об’їдає, коли хто обдирає, коли хто величається, коли хто б’є вас в обличчя. 
<p>21 На сором кажу, що ми наче стали безсилими. Якщо хто наважується на щось, то — кажу це в безумстві — відважусь і я. 
<p>22 Вони юдеї? — І я. Вони ізраїльтяни? — І я. Вони нащадки Авраама? — І я. 
<p>23 Вони слуги Христові? — Кажу як нерозумний: я — більшою мірою! У труднощах — більше, у ранах — дуже багато, у в’язницях — надмірно, на межі смерті — часто. 
<p>24 Від юдеїв я дістав п’ять разів по сорок ударів без одного. 
<p>25 Тричі киями був я битий. Один раз був каменований. Тричі корабель розбивався зі мною, — ніч і день я провів у безодні. 
<p>26 Часто перебував у подорожах: у небезпеках на ріках, у небезпеках від розбійників, у небезпеках від одноплемінників, у небезпеках від язичників, у небезпеках у місті, у небезпеках у пустелі, у небезпеках на морі, у небезпеках від лжебратів; 
<p>27 у клопотах і труднощах; часто в недосипанні, у голоді й спразі; дуже часто в постах, у холоді та в наготі. 
<p>28 Крім цього зовнішнього, налягають на мене щоденні турботи за всі Церкви. 
<p>29 Якщо хто хворий, то хіба я не хворію? Якщо хто спокушається, то я хіба не палаю? 
<p>30 Коли вже маю хвалитися, то буду хвалитися своєю неміччю. 
<p>31 Бог і Отець Господа Ісуса, Який є благословенний навіки, знає, що не кажу неправди. 
<p>32 У Дамаску намісник царя Арети стеріг місто Дамаск, [вистежуючи], щоб мене схопити, 
<p>33 але мене через вікно спустили в кошику по стіні, — і я вирвався з його рук. 

<h4>2 Коринтян 12 
<p>1 Доводиться хвалитися, однак це не корисно; тож перейду до Господніх видінь та об’явлень. 
<p>2 Знаю чоловіка в Христі, який чотирнадцять років тому, — не знаю, чи в тілі, не знаю, чи без тіла, Бог знає, — був підхоплений аж до третього неба. 
<p>3 І знаю, що той чоловік, — чи в тілі, чи без тіла, не знаю, Бог знає, — 
<p>4 був підхоплений у рай і почув невимовні слова, яких людина не може висловити. 
<p>5 Ось таким похвалюся, а собою — не хвалитимуся, хіба що своїми немочами. 
<p>6 Адже коли захочу хвалитися, то не виявлюся безумним, бо говоритиму правду; та стримаюся, щоби про мене хтось більше не подумав, крім того, що бачить у мені та що чує від мене. 
<p>7 І щоб я через численні об’явлення не пишався, то дано мені колючку в тіло — посланця сатани, — аби бити мене в обличчя, щоб я не величався. 
<p>8 Задля цього тричі благав Господа, щоб він відступився від мене, 
<p>9 та Він сказав мені: Досить тобі Моєї благодаті, адже [Моя] сила виявляється в немочі! Тому краще радо буду хвалитися своїми немочами, щоб оселилася в мені сила Христа. 
<p>10 Через це радію в немочах, у клопотах, у нестатках, у вигнаннях та утисках за Христа, бо коли я немічний, — тоді я сильний. 
<p>11 [Хвалячись], став я нерозумним, — ви до того мене змусили. Бо ви мали б мене хвалити, оскільки я нічим не поступаюся архиапостолам, хоч я ніщо. 
<p>12 Адже ознаки апостольства виявилися у вас у всякому терпінні, в ознаках, а також у чудесах і проявах сили. 
<p>13 Бо в чому ви поступаєтеся іншим Церквам? Хіба тільки в тому, що я не був для вас тягарем? Даруйте мені цю «провину». 
<p>14 Оце втретє я готовий прийти до вас, та не буду тягарем, бо шукаю не вашого, а вас. Адже не діти повинні батькам збирати маєток, а батьки — дітям. 
<p>15 Я ж охоче потрачуся на вас і пожертвую собою за ваші душі, — і хоч дуже люблю вас, я менш улюблений. 
<p>16 Припустимо, що я не обтяжував вас, але, будучи хитрим, здобув вас підступом. 
<p>17 Хіба я коли-небудь використав вас через тих, кого до вас посилав? 
<p>18 Я вмовив Тита й послав разом з ним брата, — чи використав вас Тит? Хіба не діяли ми в одному дусі? Хіба не ходили ми тими самими слідами? 
<p>19 Може, ви знову думаєте, що ми виправдовуємося перед вами? Перед Богом у Христі кажемо: все чинимо, улюблені, для вашого збудування. 
<p>20 Та боюся, аби часом, коли прийду, не знайти вас такими, якими б не хотів, і щоб сам не був для вас таким, якого б ви не бажали. Щоб не було сварок, заздрощів, обурення, суперництва, обмов, пліток, пихи, безладдя; 
<p>21 щоби знову, коли прийду, не впокорив мене мій Бог перед вами, і я не оплакував би багатьох, які раніше згрішили та не покаялися в нечистоті, у розпусті, у безсоромності, що їх учинили. 

<h4>2 Коринтян 13 
<p>1 Оце втретє іду до вас. Устами двох або трьох свідків буде стверджене кожне слово. 
<p>2 Я попереджав і попереджаю, — як був у вас удруге, та й тепер, коли я відсутній, коли прийду знову, то не помилую тих, котрі раніше згрішили, як і всіх інших. 
<p>3 Ви шукаєте доказу, чи промовляє через мене Христос: для вас Він не є немічним, але сильний у вас. 
<p>4 Бо хоч Він і був розп’ятий у немочі, та живе Божою силою. Адже й ми немічні в Ньому, але Божою силою, яка у вас, будемо жити з Ним. 
<p>5 Випробовуйте себе самих, чи перебуваєте ви у вірі, пізнавайте себе. Хіба ви не знаєте себе, що Ісус Христос у вас? Чи, може, ви недосвідчені? 
<p>6 Маю надію, ви розумієте, що ми не є недосвідченими! 
<p>7 Благаємо Бога, щоб ви не робили ніякого зла: не для того, аби ми виявилися досвідченими, але щоб ви чинили добро, а ми були як недосвідчені. 
<p>8 Адже ми нічого не можемо проти істини, але за істину. 
<p>9 Ми радіємо, коли ми немічні, а ви — сильні. Про це й молимося: за вашу досконалість. 
<p>10 Саме тому пишу це тепер, коли відсутній, щоб коли прийду, нещадно не скористатися тією владою, яку дав мені Господь на збудування, а не на руйнування. 
<p>11 Отак, брати: радійте, вдосконалюйтеся, втішайтеся, будьте однодумні, зберігайте мир — і Бог любові та миру буде з вами! 
<p>12 Вітайте один одного святим поцілунком. Вас вітають усі святі. 
<p>13 Благодать Господа Ісуса Христа, любов Бога і спільність Святого Духа — з усіма вами. [Амінь]. 