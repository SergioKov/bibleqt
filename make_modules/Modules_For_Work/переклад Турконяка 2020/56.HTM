<h2>

<h4>1 Коринтян 1 
<p>1 Павло, апостол Ісуса Христа, покликаний Божою волею, і брат Состен — 
<p>2 Божій Церкві в Коринті, освяченим у Христі Ісусі, покликаним святим, з усіма, які на кожному місці прикликають Ім’я нашого Господа Ісуса Христа, їхнього й нашого: 
<p>3 благодать вам і мир від Бога, нашого Отця, і Господа Ісуса Христа! 
<p>4 Завжди дякую моєму Богові за вас і за благодать Божу, дану вам у Христі Ісусі, 
<p>5 що в Ньому ви збагатилися всім: усяким словом і всяким знанням. 
<p>6 Оскільки свідчення Христа утвердилося у вас, 
<p>7 тому вам, які очікуєте з’явлення нашого Господа Ісуса Христа, не бракує жодного дару благодаті. 
<p>8 Він і зміцнить вас до кінця бути бездоганними в день Господа нашого Ісуса Христа. 
<p>9 Вірним є Бог, Який покликав вас до спільності з Його Сином — Ісусом Христом, нашим Господом. 
<p>10 Благаю вас, брати, Ім’ям Господа нашого Ісуса Христа, щоб ви всі говорили те саме, щоб не було між вами поділу, але щоб ви були поєднані однаковим розумінням і однією думкою. 
<p>11 Бо посланці від Хлої сказали мені про вас, мої брати, що між вами є суперечки. 
<p>12 Маю на увазі те, що кожний з вас каже: я Павлів, а я Аполлосів, а я Кифин, а я Христів. 
<p>13 Невже Христос поділився? Хіба Павло був розп’ятий за вас, чи, може, ви хрестилися в ім’я Павла? 
<p>14 Дякую Богові, що я не хрестив нікого з вас, крім Криспа і Гая, 
<p>15 щоб ніхто не сказав, що ви хрестилися в моє ім’я. 
<p>16 Хрестив же я і дім Степана; більше не знаю, чи хрестив я кого іншого. 
<p>17 Адже Христос не послав мене хрестити, але звіщати Євангеліє, і то не в премудрості слова, щоб не був позбавлений сили хрест Христа. 
<p>18 Тому що слово про хрест є безумством для тих, хто гине, а для нас, які спасаємося, це — Божа сила. 
<p>19 Адже написано: Знищу мудрість премудрих, а розум розумних відкину! 
<p>20 Де мудрий? Де грамотний? Де вчений віку цього? Хіба мудрість [цього] світу Бог не обернув на безумство? 
<p>21 Оскільки світ своєю мудрістю так і не зрозумів Бога в Його Божій премудрості, то Бог забажав спасти тих, хто вірить, безумством проповіді. 
<p>22 Бо юдеї вимагають чудес, а греки шукають мудрості. 
<p>23 Ми ж проповідуємо розп’ятого Христа: для юдеїв — це спокуса, а для греків — безумство. 
<p>24 А саме для покликаних — і юдеїв, і греків — Христа, Божу силу й Божу премудрість. 
<p>25 Адже «немудре» Боже є розумнішим від людського, і «немічне» Боже є сильнішим від людського. 
<p>26 Гляньте, брати, на ваше покликання: небагато мудрих тілом, небагато сильних, небагато шляхетних. 
<p>27 Але Бог вибрав немудре світу, щоби засоромити премудрих, і Бог вибрав немічне світу, щоби засоромити сильних; 
<p>28 Бог вибрав понижене у світі, погорджене і неіснуюче, щоби позбавити сили існуюче, 
<p>29 щоби жодне тіло не хвалилося перед Богом. 
<p>30 Від Нього ж і ви є в Христі Ісусі, Який став для нас мудрістю від Бога, праведністю, освяченням і викупленням, 
<p>31 щоби збулося написане: Хто хвалиться, нехай хвалиться Господом! 

<h4>1 Коринтян 2 
<p>1 І я, брати, коли прийшов до вас, не прийшов звіщати вам Божу таємницю вишуканими словами й мудрістю, 
<p>2 бо я вважав за правильне не знати серед вас нічого, крім Ісуса Христа, і то розп’ятого. 
<p>3 Тож перебував я серед вас у немочі, у страху і у великому трепеті; 
<p>4 і моє слово, і моя проповідь — не в переконливих словах мудрості, але в проявах Духа та сили, 
<p>5 щоб ваша віра була не через людську мудрість, а через Божу силу. 
<p>6 Ми говоримо про мудрість досконалих, а не про мудрість цього віку чи правителів цього віку, які минають. 
<p>7 Але ми говоримо про Божу премудрість, заховану в таємниці, яку відкрив Бог перед віками для нашої слави; 
<p>8 її ніхто з правителів цього віку не пізнав, бо коли б пізнали, то не розіп’яли би Господа слави. 
<p>9 Але, як написано: Чого око не бачило й вухо не чуло і що на серце людині не приходило, — те приготував Бог тим, які люблять Його! 
<p>10 Нам це Бог відкрив через [Свого] Духа, бо Дух досліджує все, навіть глибини Божі. 
<p>11 Бо хто з людей знає те, що є в людині, крім духа людини, який живе в ній? Так само й Божого ніхто не пізнав, хіба тільки Дух Божий. 
<p>12 Ми ж одержали не духа світу, але Духа, Який від Бога, щоби знати те, що дароване нам Богом; 
<p>13 про що й говоримо не вченими словами людської мудрості, але навченими [Святим] Духом, порівнюючи духовне з Духовним. 
<p>14 Адже душевна людина не приймає того, що від Божого Духа, бо для неї це безумство й вона не може цього зрозуміти, тому що це досліджується духовно. 
<p>15 Духовна ж людина про все це судить, а її саму ніхто не судить. 
<p>16 Бо хто пізнав розум Господа, хто повчатиме Його? Ми ж маємо розум Христа! 

<h4>1 Коринтян 3 
<p>1 Однак, брати, я не міг говорити до вас як до духовних, але як до тілесних, як до немовлят у Христі. 
<p>2 Я годував вас молоком, а не твердою їжею, тому що ви не могли їсти, та й тепер ще не можете, 
<p>3 бо ви ще тілесні. Адже коли між вами є заздрість, суперечки [й розділення], то хіба ви не тілесні, хіба ви не поводитеся по-людському? 
<p>4 Бо коли хтось каже: Я — Павлів, а інший: Я — Аполлосів, то чи ж ви не [тілесні] люди? 
<p>5 Хто такий Аполлос? Або хто Павло? [Вони тільки] служителі, через яких ви повірили, — кому скільки вділив Господь. 
<p>6 Я посадив, Аполлос поливав, та зростив Бог. 
<p>7 Тому ні той, хто садить, ні той, хто поливає, не є чимось, але Бог, Який вирощує! 
<p>8 Хто садить і хто поливає, є одне; кожний одержить особисту нагороду згідно зі своєю працею. 
<p>9 Бо ми є Божими співпрацівниками; ви є Божою нивою, Божою будівлею. 
<p>10 Згідно з Божою благодаттю, яка мені дана, я, немов той мудрий будівничий, поклав підвалину, а інший будує на ній. Тож нехай кожний пильнує, як будує! 
<p>11 Адже ніхто не може покласти іншої основи, крім уже покладеної, а нею є Ісус Христос. 
<p>12 Коли хто будує на [цій] основі із золота, срібла, коштовного каміння, дерева, сіна чи соломи, 
<p>13 то діло кожного виявиться; день покаже, бо виявляється вогнем; сам же вогонь і випробує діло кожного, — яким воно є. 
<p>14 Коли чиєсь діло, яке він збудував, устоїть, той одержить нагороду, 
<p>15 а чиє діло згорить, той зазнає шкоди; втім, сам він спасеться, та наче через вогонь. 
<p>16 Хіба не знаєте, що ви — храм Божий, і що Божий Дух живе в вас? 
<p>17 Якщо хто нищить Божий храм, того знищить Бог, адже Божий храм святий, а ним є ви. 
<p>18 Хай ніхто себе не обманює. Якщо комусь між вами здається, що він мудрий у цьому віці, нехай стане нерозумним, аби стати мудрим. 
<p>19 Адже мудрість цього світу є безумством у Бога. Як. написано: Він ловить премудрих у їхніх хитрощах. 
<p>20 І знову: Господь знає думки мудрих, що вони марні. 
<p>21 Тому хай ніхто не хвалиться між людьми, бо все воно ваше: 
<p>22 чи Павло, чи Аполлос, чи Кифа, чи світ, чи життя, чи смерть, чи теперішнє, чи майбутнє — усе ваше! 
<p>23 Ви ж — Христові, а Христос — Божий. 

<h4>1 Коринтян 4 
<p>1 Нехай кожний вважає нас слугами Христовими та управителями Божих таємниць. 
<p>2 А від управителів вимагається, щоб кожний був вірний. 
<p>3 Тож Мені найменше залежить, як про мене судите ви або який взагалі людський суд, бо я і сам себе не суджу. 
<p>4 І хоч я ні в чому не відчуваю себе винним, але цим я не є виправданий. Адже Той, Хто мене судить, то Господь. 
<p>5 Тому передчасно нічого не судіть, доки не прийде Господь, Який і освітить таємниці пітьми, і виявить задуми сердець, — тоді кожному буде похвала від Бога. 
<p>6 Це, брати, відніс я до себе й до Аполлоса задля вас, щоб ви навчилися від нас [думати] не більше від того, що написано, аби ви один перед одним не ставили себе вище за інших. 
<p>7 Бо хто тебе виділяє? Що ти маєш, чого б ти не отримав? А якщо отримав, то чому хвалишся, неначе той, хто не одержав? 
<p>8 Ось ви наситилися, ось ви збагатилися і без нас стали панувати. О, якби ви насправді запанували, щоб і нам з вами панувати! 
<p>9 Але я вважаю, що Бог поставив нас, апостолів, останніми, наче приречених на смерть, адже ми стали видовищем для світу, для ангелів і для людей. 
<p>10 Ми нерозумні заради Христа, ви ж мудрі в Христі; ми немічні, ви сильні; ви в пошані, ми в безчесті. 
<p>11 Навіть тепер ми голодні та спраглі, голі й биті; ми тиняємося, 
<p>12 трудимося, працюючи власними руками. Коли нас ображають, ми благословляємо, коли переслідують — терпимо, 
<p>13 коли лають — молимося; ми стали, наче сміття для світу, як покидьки для всіх аж досі. 
<p>14 Не соромлячи вас, це пишу, але повчаю, як своїх любих дітей. 
<p>15 Бо хоч і маєте безліч учителів у Христі, але батьків небагато; я ж через Євангеліє породив вас у Христі Ісусі. 
<p>16 Тож благаю я вас: наслідуйте мене, [як і я — Христа]. 
<p>17 Задля цього послав я до вас Тимофія, який є моїм улюбленим і вірним сином у Господі; він вам пригадає мої дороги в Христі Ісусі, як я всюди, у кожній Церкві навчаю. 
<p>18 Бо деякі загорділи, наче б я не мав прийти до вас. 
<p>19 Якщо Господь забажає, я прийду незабаром до вас і пізнаю не слово гордіїв, а силу. 
<p>20 Адже Царство Боже не в слові, а в силі. 
<p>21 Чого бажаєте? Чи маю прийти до вас з різкою, чи з любов’ю та духом лагідності? 

<h4>1 Коринтян 5 
<p>1 Ходять чутки, що між вами є розпуста, і то така розпуста, якої навіть між язичниками немає, що хтось має за дружину — дружину батька. 
<p>2 А ви загорділи, замість того, аби плакати, щоб видалений був з-посеред вас той, хто зробив це діло. 
<p>3 Тому, будучи відсутній тілом, але присутній духом, я, немов присутній між вами, так розсудив того, хто таке вчинив: 
<p>4 коли в Ім’я Господа нашого Ісуса [Христа] зберетеся ви і мій дух, із силою Господа нашого Ісуса, — 
<p>5 віддати такого сатані на погибель тіла, щоби дух спасся в день [нашого] Господа [Ісуса Христа]. 
<p>6 Не личить вам хвалитися. Хіба не знаєте, що невелика кількість закваски заквашує все тісто? 
<p>7 [Тому] усуньте стару закваску, щоби бути новим тістом, бо ви прісні, адже наша Пасха — Христос, принесений [за нас] у жертву. 
<p>8 Тому святкуймо не в старій заквасці й не в заквасці злоби та лукавства, а в прісності щирості та істини. 
<p>9 Написав я вам у посланні не спілкуватися з розпусниками; 
<p>10 [і] то не взагалі з розпусниками цього світу — з користолюбцями, грабіжниками чи з ідолопоклонниками, бо інакше ви мали б вийти з цього світу; 
<p>11 але тепер я написав вам не спілкуватися з тим, хто називає себе братом, але є розпусником або користолюбцем, ідолопоклонником чи наклепником, п’яницею або грабіжником, — з такими навіть не їсти разом. 
<p>12 Тож чого мені судити тих, хто зовні? Хіба ви не судите внутрішніх? 
<p>13 А зовнішніх судитиме Бог. Вилучіть з-поміж себе лихого! 

<h4>1 Коринтян 6 
<p>1 Як. наважується хтось із вас, маючи справу з іншим, судитися в неправедних, а не у святих? 
<p>2 Хіба ви не знаєте, що святі будуть судити світ? І якщо ви будете судити світ, то чи не є ви гідними судити менші справи? 
<p>3 Чи не знаєте, що ми будемо судити ангелів, а не тільки життєві справи? 
<p>4 А ви, маючи життєві судові справи, настановляєте суддями тих, хто нічого не значить у Церкві? 
<p>5 На сором вам це кажу. Хіба між вами немає жодного розумного, який міг би розсудити поміж своїми братами? 
<p>6 Але брат з братом судиться, та ще й перед невірними! 
<p>7 Ганебним для вас є вже те, що маєте між собою судові справи. Чому краще не стерпіти кривди? Чому краще не зазнати втрати? 
<p>8 А ви кривдите і обманюєте, і до того ж братів. 
<p>9 Хіба ви не знаєте, що неправедні не успадкують Божого Царства? Не обманюйте себе: ні розпусники, ні ідолопоклонники, ні перелюбники, ні блудники, ні мужоложники, 
<p>10 ні злодії, ні користолюбці, ні п’яниці, ні наклепники, ні розбійники Божого Царства не успадкують. 
<p>11 І такими були деякі з вас, але ви обмилися, ви освятилися, ви виправдалися Ім’ям Господа Ісуса Христа і Духом нашого Бога. 
<p>12 Усе мені можна, та не все на користь. Усе мені можна, та ніщо не повинно заволодіти мною. 
<p>13 Їжа для шлунка, і шлунок для їжі, але Бог і одне й друге знищить. Тіло не для розпусти, але для Господа, і Господь для тіла. 
<p>14 Адже Бог і Господа воскресив, воскресить і нас Своєю силою. 
<p>15 Хіба не знаєте, що ваші тіла є члени Христа? Тож невже, взявши члени Христа, зроблю їх членами розпусниці? Зовсім ні! 
<p>16 Хіба ви не знаєте, що той, хто єднається з розпусницею, стає з нею одним тілом? Адже сказано: Обоє будуть одним тілом. 
<p>17 А хто з Господом єднається, стає з Ним одним духом. 
<p>18 Утікайте від розпусти. Кожний гріх, який тільки чинить людина, є поза тілом. А хто чинить розпусту, той грішить проти власного тіла. 
<p>19 Хіба ви не знаєте, що ваші тіла — це храм Святого Духа, Який є у вас і Якого ви маєте від Бога, і що ви не належите самим собі? 
<p>20 Адже ви викуплені за ціну. Тому прославляйте Бога у вашому тілі [та у вашому дусі, які належать Богові]. 

<h4>1 Коринтян 7 
<p>1 А про те, що ви написали [мені], то добре було б чоловікові не торкатися жінки. 
<p>2 Але щоб уникнути розпусти, нехай кожний чоловік має свою дружину і кожна жінка нехай має свого чоловіка. 
<p>3 Нехай чоловік віддає дружині належну [любов], так само й дружина чоловікові. 
<p>4 Дружина не має влади над своїм тілом, а чоловік; так само й чоловік не має влади над своїм тілом, а дружина. 
<p>5 Не ухиляйтеся одне від одного, хіба що за згодою, тимчасово, коли перебуваєте в [пості й] молитві, — і знову будьте разом, щоб сатана не спокушав вас нестриманістю вашою. 
<p>6 Кажу це як пораду, не як наказ. 
<p>7 Бажаю, щоб усі люди були, як і я, але кожний має свій дар від Бога: один такий, другий інший. 
<p>8 Неодруженим і вдовам кажу: добре їм, якщо залишаться, як і я. 
<p>9 Коли ж не можуть стримуватися, хай одружуються, бо краще одружитися, ніж розпалюватися. 
<p>10 А тим, які одружилися, не я наказую, а Господь: щоби дружина із чоловіком не розлучалася. 
<p>11 Якщо ж і розлучиться, нехай залишається неодруженою або ж нехай помириться із чоловіком; і чоловік хай не розлучається з дружиною. 
<p>12 Іншим вже кажу я, а не Господь: якщо якийсь брат має невіруючу дружину, і та згідна жити з ним, хай її не покидає. 
<p>13 А коли яка жінка має невіруючого чоловіка і той погоджується жити з нею, хай не покидає чоловіка. 
<p>14 Бо невіруючий чоловік освячується через дружину, а невіруюча дружина освячується через брата. А в іншому випадку ваші діти були б нечисті; тепер же вони святі. 
<p>15 Якщо ж невіруючий розлучається, — хай розлучається; брат чи сестра в таких випадках не зв’язані, адже для миру покликав вас Бог. 
<p>16 Звідки знаєш, дружино, що ти не спасеш чоловіка? Або звідки ти знаєш, чоловіче, що не спасеш дружини? 
<p>17 Нехай тільки кожний так поводиться, як кому визначив Господь, коли був покликаний Богом. І так я навчаю в усіх Церквах. 
<p>18 Коли хто був покликаний в обрізанні, — хай він не цурається цього. Коли хто був покликаний в необрізанні, — хай не обрізається. 
<p>19 Обрізання ніщо і необрізання ніщо; головне — зберігати Божі заповіді. 
<p>20 Кожний нехай залишається в тому покликанні, в якому був покликаний. 
<p>21 Ти був покликаний, будучи рабом? Не журися! Та коли можеш стати вільним, — скористайся цим. 
<p>22 Адже раб, покликаний Господом, є вільним у Господа. Так само покликаний вільним є рабом Христа. 
<p>23 Ви викуплені за ціну, тож не ставайте рабами людей. 
<p>24 Кожний, брати, нехай залишається перед Богом у тому стані, в якому був покликаний. 
<p>25 Що ж до дівчат, то я наказу від Господа не маю, а даю пораду як той, хто помилуваний Господом і гідний довіри. 
<p>26 Тому, з огляду на теперішні утиски, визнаю за краще, що людині добре залишатися так. 
<p>27 Ти зв’язаний з дружиною? Не шукай розлучення. Вільний від дружини? Не шукай дружини. 
<p>28 Якщо ж і одружишся, — ти не згрішив; і якщо дівчина вийде заміж, — не згрішила. Але вони матимуть тілесні страждання, тож мені вас шкода. 
<p>29 Це кажу, брати, бо час короткий, — тому хай і ті, хто має дружину, будуть як ті, які їх не мають, 
<p>30 а хто плаче, хай будуть як ті, котрі не плачуть, а ті, хто радіє, — як ті, котрі не радіють, а ті, хто купує, — як ті, котрі нічим не володіють, 
<p>31 і ті, хто користується світом, — як ті, котрі ним не користуються, бо минає образ цього світу. 
<p>32 Я ж бажаю, щоб ви не мали клопотів. Хто не одружився, — турбується про Господнє, як догодити Господу, 
<p>33 а хто одружився, — турбується про світське, як догодити дружині, 
<p>34 і тому він роздвоєний. І незаміжня жінка, і дівчина турбується про Господнє, щоби бути святою тілом і духом, а та, яка вийшла заміж, турбується про світське, як догодити чоловікові. 
<p>35 Кажу це для вашої користі, а не для того, щоб ярмо на вас накласти, щоб ви з гідністю і ревно трималися Господа. 
<p>36 Як. хтось думає про свою дівчину, що недобре, коли вона так залишиться і в зрілому віці, то нехай робить, як хоче, — він не грішить: хай такі виходять заміж. 
<p>37 А як хто непохитний серцем і без примусу має владу над своєю волею, і постановив у своєму серці зберегти її дівчиною, той добре зробить. 
<p>38 Отже, хто видає заміж дівчину, добре робить, а хто не видає її, робить ще краще. 
<p>39 Жінка зв’язана [законом], доки живе її чоловік. Якщо ж помре чоловік, вона вільна вийти заміж за кого хоче, тільки щоб у Господі. 
<p>40 Однак блаженнішою вона є, якщо за моєю порадою залишатиметься так. Думаю, що і я маю Божого Духа. 

<h4>1 Коринтян 8 
<p>1 А щодо ідольських жертв, розуміємо, що ми всі маємо знання. Проте знання приводить до зарозумілості, а любов збудовує! 
<p>2 Якщо хто вважає, ніби щось знає, то він нічого не знає так, як належить знати. 
<p>3 Але хто любить Бога, той був пізнаний Ним. 
<p>4 Адже про їжу, яка приноситься в жертву ідолам, знаємо, що ідол у світі — ніщо, і немає іншого Бога, крім Єдиного. 
<p>5 Якщо і є так звані боги чи то на небі, чи то на землі, оскільки є багато богів і багато володарів, 
<p>6 то для нас один Бог — Отець, від Якого походить усе, і для Якого є ми, і один Господь — Ісус Христос, через Якого все, і ми через Нього. [І один Святий Дух, в Якому — усе; і ми є в Ньому]. 
<p>7 Та не у всіх таке знання. Адже деякі, призвичаївшись до ідолів, ще й досі їдять так, наче споживають ідольські жертви, і їхнє сумління, будучи немічним, опоганюється. 
<p>8 Їжа не наближає нас до Бога, бо коли не їмо, нічого не втрачаємо, і коли їмо, нічого не набуваємо. 
<p>9 Та вважайте, щоби це ваше право якось не стало причиною спотикання для немічних. 
<p>10 Адже коли хто бачить, як ти, маючи знання, перебуваєш в ідольській святині, — то хіба його сумління, яке є немічне, не буде заохочене їсти ідольські жертви? 
<p>11 І через твоє знання загине немічний брат, за якого Христос помер. 
<p>12 Таким чином, коли ви грішите проти братів, вражаючи їхнє немічне сумління, ви грішите проти Христа. 
<p>13 Отже, якщо їжа спокушує мого брата, не їстиму м’яса повіки, щоб не спокусити мого брата. 

<h4>1 Коринтян 9 
<p>1 Хіба я не вільний? Хіба я не апостол? Хіба я не бачив нашого Господа Ісуса Христа? Хіба ви не є моїм ділом у Господі? 
<p>2 Коли я не апостол для інших, то для вас я апостол, бо ви є печаттю мого апостольства в Господі. 
<p>3 Ось моя відповідь тим, які судять мене! 
<p>4 Чи ми не маємо права їсти та пити? 
<p>5 Чи ми не маємо права водити із собою сестру-жінку, як і інші апостоли, як брати Господні, як Кифа ? 
<p>6 Хіба я особисто і Варнава не маємо права не працювати? 
<p>7 Хто з воїнів служить за свої кошти? Хто садить виноград і не їсть його плоду? Або хто пасе отару і не споживає молока з отари? 
<p>8 Чи я лише по-людському це кажу? Хіба й Закон не говорить про це? 
<p>9 Адже в Законі Мойсея написано: Не зав’язуй рота волові, який молотить! Хіба Бог турбується про волів? 
<p>10 Чи Він це говорить зокрема для нас? Так, це написано для нас, бо хто оре, повинен орати з надією, і хто молотить, повинен молотити з надією, що отримає те, на що сподівається. 
<p>11 Якщо ми вам посіяли духовне, то чи велика то справа, коли ми пожнемо ваше тілесне? 
<p>12 Якщо інші на вас мають право, то хіба ми — не більшою мірою? Але ми не скористалися цим правом, а все терпимо, щоб у чомусь не перешкодити Євангелію Христа. 
<p>13 Хіба ви не знаєте, що ті, які працюють у святому, харчуються зі святилища? А ті, які служать при жертовнику, отримують частку з жертовника? 
<p>14 Так само й Господь наказав тим, які проповідують Євангеліє, жити з Євангелія. 
<p>15 Але я зовсім не скористався цим. І написав я про це не для того, щоб так було для мене, бо краще мені померти, ніж щоби хто знівечив мою похвалу! 
<p>16 Адже якщо я звіщаю Євангеліє, то немає чим мені хвалитися, — це мій обов’язок. І горе мені, коли я не звіщатиму Євангелія. 
<p>17 Якщо я це здійснюю добровільно, то маю нагороду; якщо не добровільно, то виконую доручену мені службу. 
<p>18 Яка ж моя нагорода? А та, що проповідуючи Євангеліє, я безкорисливо викладатиму Радісну Вістку, щоб не користуватися своїм правом, яке маю з Євангелія. 
<p>19 Будучи вільним від усіх, я себе підкорив усім, щоби багатьох придбати. 
<p>20 Для юдеїв я був юдеєм, аби придбати юдеїв. Для тих, які під Законом, я був як той, хто під Законом, щоби придбати тих, котрі під Законом, хоч насправді під Законом я не був. 
<p>21 Для тих, які без Закону, я жив як той, хто без Закону, хоч не був без Божого Закону, а перебував у Законі Христа, щоби придбати тих, котрі без Закону. 
<p>22 Став я для немічних, як той немічний, щоб немічних здобути. Для всіх я став усім, щоб в усякому разі деяких спасти. 
<p>23 Усе це я роблю задля Радісної Звістки, щоб стати її співучасником. 
<p>24 Хіба не знаєте, що ті, які біжать на змаганнях, вони всі біжать, але нагороду одержує один? Тож біжіть, щоб і ви її здобули! 
<p>25 Кожний, хто змагається, стримується від усього. Вони, — щоб одержати тлінний вінець, ми, — щоб нетлінний. 
<p>26 Тому я не біжу в непевності та веду кулачний бій не так, аби тільки бити повітря. 
<p>27 Але я виснажливо вправляюся і приборкую своє тіло, щоби, проповідуючи іншим, самому не виявитися недостойним. 

<h4>1 Коринтян 10 
<p>1 Не хочу, брати, щоб ви не знали, що всі наші батьки були під хмарою, і всі перейшли через море; 
<p>2 усі хрестилися в Мойсея — у хмарі та в морі; 
<p>3 усі їли ту саму духовну їжу; 
<p>4 усі пили той самий духовний напій, бо пили з духовної скелі, що йшла слідом за ними, а тою скелею був Христос. 
<p>5 Але небагатьох їх уподобав Бог, тож вони полягли в пустелі. 
<p>6 Вони стали прикладом для нас, щоб ми не були пожадливі на зло, як були пожадливі вони. 
<p>7 Не служіть ідолам, як деякі з них, як написано: Народ сів їсти й пити, і встали, щоби забавлятися. 
<p>8 Не піддаваймося розпусті, як деякі з них чинили блуд, і полягло їх одного дня двадцять три тисячі. 
<p>9 Не будемо спокушати Христа, як деякі з них спокушали і загинули від змій. 
<p>10 Не нарікайте, як деякі з них нарікали і загинули від губителя. 
<p>11 [Усе] це сталося з ними як прообраз, і записано як пересторога для нас, для яких настав кінець віків. 
<p>12 Тому, хто вважає, що він стоїть, нехай стережеться, аби не впав. 
<p>13 Вам випало лише людське випробування. Та вірний Бог не допустить, щоб ви випробовувалися понад міру, але при випробуванні дасть і вихід, аби ви могли його витримати. 
<p>14 Тому, мої улюблені, втікайте від служіння ідолам. 
<p>15 Кажу як мудрим: судіть самі про те, що я говорю. 
<p>16 Чаша благословення, яку благословляємо, — хіба не є вона спільністю в Христовій крові? Хліб, який ломимо, — хіба не є він спільністю в Христовому тілі? 
<p>17 Оскільки є один хліб, то ми, численні, становимо одне тіло, бо всі ми причащаємося одним хлібом. 
<p>18 Погляньте на Ізраїля за тілом: хіба ті, котрі їдять жертви, не є спільниками жертовника? 
<p>19 То що ж я кажу? Що жертва ідолам є чимось чи ідол є чимось? 
<p>20 Ні, але те, що жертвують [язичники], — демонам жертвують, а не Богові. Я ж не хочу, щоб ви були спільниками демонів. 
<p>21 Не можете пити з Господньої чаші та з чаші демонської; не можете бути спільниками Господнього столу і столу демонського. 
<p>22 Чи будемо викликати ревнощі в Господа? Невже ми сильніші за Нього? 
<p>23 Усе [мені] можна, але не все на користь. Усе [мені] можна, але не все будує. 
<p>24 Хай ніхто не шукає свого власного, але [кожний] те, що для ближнього. 
<p>25 Їжте все, що продають на ринку, без жодного докору сумління, 
<p>26 адже Господня земля і все, що на ній! 
<p>27 Коли хто з невірних запросить вас, і захочете піти, їжте все, що вам запропонують, без жодного докору сумління. 
<p>28 Та якщо хтось вам скаже: Це з принесеного в жертву ідолам, — не їжте заради того, хто сказав, та через сумління. [Адже Господня земля і все, що на ній]. 
<p>29 Маю на увазі не своє сумління, але іншого. Однак, чому моя свобода має визначатися сумлінням іншого? 
<p>30 Коли я дякую за їжу, то чому мені дорікають за те, за що я дякую? 
<p>31 Отже, коли ви їсте, коли п’єте чи щось інше робите, усе робіть на славу Божу. 
<p>32 Не вводьте в спокусу юдеїв, греків і Божу Церкву, 
<p>33 як і я в усьому всім догоджаю, не шукаючи своєї користі, але користі багатьох, щоб вони спаслися. 

<h4>1 Коринтян 11 
<p>1 Наслідуйте мене, як я — Христа. 
<p>2 Хвалю вас, брати, що про все моє пам’ятаєте й дотримуєтеся передань так, як я вам передав. 
<p>3 Хочу, щоб ви знали, що Христос є головою для кожного чоловіка, для жінки голова — чоловік, а голова Христа — Бог. 
<p>4 Кожний чоловік, який молиться або пророкує з покритою головою, соромить свою голову. 
<p>5 Кожна жінка, яка молиться або пророкує з відкритою головою, соромить голову свою, бо це те саме, якби була обстрижена. 
<p>6 Тож якщо жінка не покривається, нехай острижеться. А якщо жінці соромно стригтися чи голитися, нехай покривається. 
<p>7 Чоловік, будучи образом і славою Бога, не повинен покривати голову, а жінка є славою чоловіка. 
<p>8 Адже чоловік не походить від жінки, але жінка від чоловіка, 
<p>9 оскільки чоловік не був створений задля жінки, але жінка — задля чоловіка. 
<p>10 Через це жінка повинна мати на голові знак влади задля ангелів. 
<p>11 Однак у Господі — ні чоловік без жінки, ні жінка без чоловіка. 
<p>12 Бо як жінка від чоловіка, так і чоловік через жінку, але все — від Бога. 
<p>13 Посудіть самі: чи годиться жінці молитися Богові непокритою? 
<p>14 Чи ж сама природа вас не вчить, що коли чоловік запускає довге волосся, це сором для нього? 
<p>15 Коли жінка відрощує довге волосся, це для неї слава: їй дано волосся замість покривала. 
<p>16 Та якщо хто бажає сперечатися, то такого звичаю не маємо ні ми, ні Божі Церкви. 
<p>17 Даючи ці зауваження, не хвалю, що збираєтеся ви не на краще, а на гірше. 
<p>18 По-перше, чую, що коли ви збираєтеся в Церкві, між вами є розділення, чому я частково і вірю. 
<p>19 Бо так треба, щоб між вами були відмінності в поглядах, аби виявилися між вами й досвідчені. 
<p>20 Крім того, коли ви сходитеся разом, то не на те, щоби приймати Господню вечерю, 
<p>21 адже кожний, випереджаючи інших, споживає свою вечерю, тож один голодує, а інший упивається. 
<p>22 Невже не маєте домів, щоб їсти й пити? Хіба цим ви не зневажаєте Божу Церкву і не соромите тих, які не мають? Що вам сказати? Може, похвалити вас? Ні, за це не похвалю! 
<p>23 Адже я прийняв це від Господа і вам передав: що Господь Ісус тієї ночі, коли був виданий, узяв хліб, 
<p>24 і поблагословивши, переломив і сказав: [Прийміть, споживайте], це — тіло Моє, що за вас [ламається]. Робіть це на спомин про Мене! 
<p>25 Так само й чашу взяв Він по вечері й сказав: Ця чаша — Новий Завіт у Моїй крові. Робіть це щоразу, коли будете пити, — на спомин про Мене! 
<p>26 Бо щоразу, як тільки будете їсти цей хліб і чашу [цю] пити, ви звіщаєте смерть Господа, аж поки Він прийде! 
<p>27 Так що, хто їстиме [цей] хліб і питиме Господню чашу недостойно, буде винний супроти тіла й крові Господньої! 
<p>28 Тож нехай людина випробовує себе і так нехай їсть хліб та п’є із чаші. 
<p>29 Бо хто [недостойно] їсть і п’є, не розрізняючи [Господнє] тіло, той на осуд їсть і п’є. 
<p>30 Через це між вами багато хворих і недужих, і чимало тих, які впокоїлися. 
<p>31 Бо якби ми самих себе судили, то нас би не судили. 
<p>32 А як Господь судить, то повчає нас, щоб ми не були осуджені зі світом. 
<p>33 Тому, брати мої, як сходитеся їсти, очікуйте один одного. 
<p>34 Якщо хто голодний, нехай їсть удома, щоб ви не сходилися на осуд. А про решту я дам розпорядження, коли прийду. 

<h4>1 Коринтян 12 
<p>1 Не хочу, брати, щоб ви були необізнані з духовними дарами. 
<p>2 Знаєте, як ще ви були язичниками, то ходили до німих ідолів, ніби хто водив вас. 
<p>3 Тому й кажу вам, що ніхто з тих, які промовляють Божим Духом, не скаже: Анатема Ісус! І ніхто не може сказати: Господь Ісус! — хіба тільки Духом Святим. 
<p>4 Дари є різноманітні, а Дух — той самий. 
<p>5 І служіння різноманітні, а Господь той самий. 
<p>6 І дії різноманітні, а Бог той самий, — Він робить усе в усіх. 
<p>7 Кожному дається виявлення Духа на спільну користь. 
<p>8 Одному Дух дає слово мудрості, іншому — слово знання тим же Духом, 
<p>9 іншому — віру тим же Духом, іншому — дари оздоровлень тим самим Духом, 
<p>10 іншому — робити чудеса, іншому — пророкувати, іншому — розпізнавати духів, іншому — різні мови, іншому — пояснення мов. 
<p>11 А все це робить один і той же Дух, даючи окремо кожному, як хоче. 
<p>12 Бо як тіло одне, але має багато членів, так і всі члени: хоч їх багато, становлять [одне] тіло, — так і Христос. 
<p>13 Адже всі ми хрещені одним Духом в одне тіло: чи то юдеї, чи греки, чи раби, чи вільні, — усі одним Духом напоєні. 
<p>14 Бо тіло складається не з одного члена, а з багатьох. 
<p>15 Якщо скаже нога, що «я не рука і тому не належу до тіла», то хіба через це вона не належить до тіла? 
<p>16 І якщо вухо скаже, що «я не око і тому не належу до тіла», то хіба через це воно не належить до тіла? 
<p>17 Якщо все тіло є оком, то де слух? Якщо все є слухом, то де нюх? 
<p>18 Тепер же Бог розмістив члени в тілі — кожного з них, як забажав. 
<p>19 Якби всі були одним членом, то де тіло? 
<p>20 Тепер же — членів багато, а тіло одне. 
<p>21 Не може око сказати руці: Ти мені не потрібна. Або знову — голова ногам: Ви мені не потрібні. 
<p>22 Але ті члени тіла, що вважаються слабшими, значно більше потрібні. 
<p>23 А ті, які вважаємо непристойними в тілі, саме їх більше шануємо; і непоказні наші члени одержують більшу повагу, 
<p>24 а наші показні члени цього не потребують. Бог склав тіло так, що нижчому дав більшу пошану, 
<p>25 щоб не було поділу в тілі, але щоби члени одні про одних дбали. 
<p>26 І якщо страждає один член, з ним страждають усі члени; якщо в пошані один член, з ним радіють усі члени. 
<p>27 Ви — тіло Христа, а окремо ви члени. 
<p>28 Деяких Бог поставив у Церкві: по-перше — апостолами, по-друге — пророками, по-третє — учителями; потім — чудеса, тоді — дари оздоровлення, допомоги, управління, знання різних мов. 
<p>29 Чи всі апостоли? Чи всі пророки? Чи всі вчителі? Чи всі творять чудеса? 
<p>30 Чи всі мають дари оздоровляти? Чи всі мовами говорять? Чи всі пояснюють? 
<p>31 Тож ревно дбайте про більші дари, а далі я вам показую ще кращий шлях. 

<h4>1 Коринтян 13 
<p>1 Коли я говорю людськими й ангельськими мовами, але любові не маю, то став я дзвінкою міддю або гучним кимвалом. 
<p>2 І коли маю пророцтво, осягнув усі таємниці й повноту знання, коли маю повноту віри, так що гори переставляю, але любові не маю, — то я ніщо. 
<p>3 І коли я роздам усе своє майно, коли віддам своє тіло на спалення, але любові не маю, то жодної користі не матиму. 
<p>4 Любов довго терпить, любов милосердна, не заздрить, любов не величається, не гордиться, 
<p>5 не поводиться непристойно, не шукає свого власного, не спалахує гнівом, не задумує лихого, 
<p>6 не радіє з несправедливості, а радіє з істини; 
<p>7 усе переносить, усьому довіряє, завжди надіється, усе перетерпить. 
<p>8 Любов ніколи не минає. Хоч існують пророцтва, та припиняться; хоч є мови, та замовкнуть; хоч є знання, та зникне. 
<p>9 Адже ми знаємо частково й пророкуємо частково. 
<p>10 Коли ж настане досконале, [тоді] припиниться часткове. 
<p>11 Коли я був дитиною, то й говорив, як дитина, думав, як дитина, розумів, як дитина. Коли став дорослим чоловіком, то відкинув дитяче. 
<p>12 Тепер бачимо, як у дзеркалі, неясно; тоді ж — обличчям до обличчя. Тепер знаю частково, а тоді пізнаю так, як і сам був пізнаний. 
<p>13 Тепер залишаються ці три: віра, надія, любов; та найбільша з них — любов. 

<h4>1 Коринтян 14 
<p>1 Дбайте про любов, прагніть до духовного, особливо, щоби пророкувати. 
<p>2 Як. хто говорить мовами, той говорить не людям, а Богові, бо ніхто не розуміє; він же духом говорить таємне. 
<p>3 А хто пророкує, той промовляє до людей для збудування, втіхи і розради. 
<p>4 Хто говорить мовами, той збудовує себе, а хто пророкує, той збудовує Церкву. 
<p>5 Бажаю, щоб ви всі говорили мовами, але краще — щоби пророкували, адже той більший, хто пророкує, ніж той, хто говорить мовами; хіба що хтось пояснює, щоби Церкві було на збудування. 
<p>6 Тепер же, брати, коли прийду до вас і буду говорити мовами, то яку користь вам принесу, якщо не говоритиму вам або відкриттям, або знанням, або пророцтвом, або повчанням? 
<p>7 Бо й бездушні речі, які видають звук, — чи то сопілка, чи то арфа, — якщо вони не звучать по-різному, то як зрозуміти, що грає або що звучить? 
<p>8 Бо якщо й сурма дасть непевний звук, то хто готуватиметься до бою? 
<p>9 Так і ви: якщо язиком не вимовите зрозумілого слова, то як дізнатися, про що йдеться? Ви будете говорити на вітер. 
<p>10 Хоч справді є багато мов у світі, та жодна [з них] не без значення. 
<p>11 Отже, якщо не розумію значення слів, то буду чужинцем для того, хто говорить, а той, хто промовляє, — чужинцем для мене. 
<p>12 Так само і ви: оскільки прагнете духовних дарів, — просіть, щоб мати їх щедро на збудування Церкви. 
<p>13 Той, хто говорить мовами, нехай молиться, щоб умів пояснити. 
<p>14 Адже коли молюся мовою, молиться мій дух, а мій розум без плоду. 
<p>15 Як. же тоді бути? Помолюся духом — помолюся і розумом; заспіваю духом — заспіваю і розумом. 
<p>16 Бо коли благословляєш духом, то як після твоєї подяки скаже амінь той, хто є на місці простої людини? Адже не зрозуміє, що ти говориш! 
<p>17 Ти добре дякуєш, але інший не будується. 
<p>18 Дякую Богові, що більше за всіх вас розмовляю мовами. 
<p>19 Але в Церкві волію п’ять слів сказати своїм розумом, щоб і інших навчити, ніж десятки тисяч слів незрозумілою мовою. 
<p>20 Брати, не будьте дітьми розумом. Будьте дітьми щодо зла, а розумом ставайте досконалими. 
<p>21 У Законі написано: Іншими мовами й іншими вустами заговорю до цього народу, але й тоді вони Мене не послухають, — каже Господь. 
<p>22 Тож мови є знаком не для вірних, а для невірних, пророцтво ж не для невірних, а для вірних. 
<p>23 Коли зійдеться вся Церква разом, і всі говоритимуть мовами, а ввійдуть туди прості або невіруючі люди, то хіба вони не скажуть, що ви збожеволіли? 
<p>24 Коли ж усі пророкують, а ввійде якийсь невіруючий або простий, то його всі звинуватять і всі засудять; 
<p>25 отже, приховане в його серці виявиться: він упаде ниць, поклониться Богові, заявляючи, що справді є Бог між вами. 
<p>26 Як. же тоді бути, брати? Коли сходитеся, кожний [з вас] має псалом, має повчання, має мову, має відкриття, має пояснення, — то все нехай служить на збудування. 
<p>27 Якщо хто говорить мовою, говоріть по двоє або найбільше по троє, і то по черзі, а один нехай пояснює. 
<p>28 Якщо ж не буде того, хто пояснює, нехай у Церкві мовчить, а говорить собі та Богові. 
<p>29 А пророки хай промовляють по двоє або по троє, а інші хай розмірковують. 
<p>30 Коли ж іншому з тих, які сидять, буде відкриття, то першому слід замовкнути. 
<p>31 Бо всі можете один за одним пророкувати, щоб усі навчалися і всі втішалися. 
<p>32 Адже духи пророків коряться пророкам, 
<p>33 тому що Бог не є Богом безладдя, але миру. Як. і по всіх святих Церквах, 
<p>34 хай [ваші] жінки в Церкві мовчать. Бо їм не дозволяється говорити, а тільки коритися, як про це і Закон каже. 
<p>35 Якщо ж хочуть чогось навчитися, хай удома запитують своїх чоловіків, бо не личить жінці в Церкві говорити. 
<p>36 Хіба від вас вийшло Боже Слово? Чи прийшло воно до вас одних? 
<p>37 Якщо хто вважає себе за пророка або за духовного, нехай розуміє, що оце пишу я вам, бо то — Господня заповідь. 
<p>38 Коли хто не розуміє, — хай не розуміє. 
<p>39 Тому, брати [мої], майте ревність пророкувати, та не забороняйте говорити мовами. 
<p>40 Але все нехай відбувається пристойно і організовано. 

<h4>1 Коринтян 15 
<p>1 Звіщаю вам, брати, Євангеліє, яке я вам сповістив, яке ви прийняли, в якому стоїте і 
<p>2 яким спасаєтеся, коли дотримуєте слово таким, яким я вам його сповістив; якщо ж ні, — ви повірили надаремно. 
<p>3 Найперше я вам передав те, що й прийняв, що Христос, згідно з Писанням, помер за наші гріхи, 
<p>4 і Він був похований, і третього дня воскрес, згідно з Писанням; 
<p>5 і з’явився Кифі, тоді дванадцятьом; 
<p>6 після того Він з’явився одночасно понад п’ятистам братам, з яких багато хто живе ще й донині, а деякі спочили. 
<p>7 Пізніше з’явився Якову, а тоді — усім апостолам; 
<p>8 нарешті з’явився і мені, — наче якомусь недоноскові. 
<p>9 Адже я найменший з апостолів, недостойний називатися апостолом, оскільки я переслідував Божу Церкву. 
<p>10 Та благодаттю Божою я є тим, ким є. Його благодать, що в мені, не була марною, бо я трудився більше за них усіх; втім, не я, а Божа благодать, що була зі мною. 
<p>11 Тож чи я, чи вони, але ми так проповідуємо, і так ви повірили. 
<p>12 Коли ж про Христа проповідується, що Він воскрес із мертвих, то як деякі з вас кажуть, що немає воскресіння мертвих? 
<p>13 Якщо немає воскресіння мертвих, то й Христос не воскрес. 
<p>14 А якщо Христос не воскрес, тоді марна й проповідь наша, марна й віра ваша. 
<p>15 Ми ж виявляємося неправдивими Божими свідками, бо засвідчили про Бога, що Він воскресив Христа, Якого не воскресив, якщо насправді мертві не воскресають. 
<p>16 Адже коли мертві не воскресають, то й Христос не воскрес. 
<p>17 Якщо ж Христос не воскрес, тоді віра ваша марна: ви все ще в гріхах ваших. 
<p>18 Тоді й ті, які упокоїлися у Христі, загинули! 
<p>19 Коли ми надіємося на Христа тільки в цьому житті, то ми найнещасніші з усіх людей! 
<p>20 Та тепер Христос устав з мертвих, — первісток з покійних. 
<p>21 Оскільки смерть через людину, — то через людину й воскресіння мертвих. 
<p>22 Як. в Адамі всі помирають, так у Христі всі оживуть. 
<p>23 Кожний у своєму порядку: первісток Христос, потім ті, які Христові, — під час Його приходу, 
<p>24 а потім — кінець, коли Він передасть царство Богові й Отцеві, коли знищить усяку владу, усяке панування та силу. 
<p>25 Бо Йому належить царювати, доки не покладе всіх Своїх ворогів Собі під ноги. 
<p>26 Останній ворог, який буде знищений, — це смерть, 
<p>27 бо все підкорив Йому під ноги. Коли ж каже, що все вже підкорене, то ясно, що це за винятком Того, Хто підкорив Йому все. 
<p>28 Коли ж підкорить Йому все, тоді й Сам Син підкориться Тому, Хто підкорив Йому все, щоб Він був Богом усім і в усьому. 
<p>29 Бо що роблять ті, які хрестяться заради мертвих? Якщо мертві взагалі не встають, то навіщо хреститися задля мертвих? 
<p>30 Для чого ми постійно наражаємося на небезпеки? 
<p>31 Я щодня помираю; така ваша похвала, брати, яку маю в Христі Ісусі, нашому Господі. 
<p>32 Коли я боровся зі звірами в Ефесі як людина, то яка мені від того користь? Якщо мертві не встають, то «будемо їсти і пити, бо завтра помремо». 
<p>33 Не давайте себе обманути: погане товариство псує добрі звичаї. 
<p>34 Станьте насправді тверезими й не грішіть, бо деякі, кажу вам на сором, Бога не знають. 
<p>35 Але дехто скаже: Як. же мертві встануть? В якому тілі прийдуть? 
<p>36 Нерозумний! Те, що ти сієш, не оживе, якщо не помре. 
<p>37 І те, що ти сієш, то не майбутнє тіло сієш, а тільки зерно, яке прийдеться, — пшениці чи чогось іншого. 
<p>38 А Бог дає йому тіло, яке забажає: кожному насінню — власне тіло. 
<p>39 Не кожне тіло є таким самим тілом; інше тіло в людей, інше — у тварин, інше — в риб, інше — у птахів. 
<p>40 Є тіла небесні й тіла земні. Але одна слава в небесних, а інша — у земних. 
<p>41 Інша слава в сонця, інша слава в місяця, інша слава в зірок, бо зірка від зірки відрізняється славою. 
<p>42 Так само й воскресіння мертвих: сіється в тлінні, встає в нетлінні; 
<p>43 сіється в неславі, встає в славі; сіється в немочі, встає в силі; 
<p>44 сіється тіло душевне, встає тіло духовне. Якщо є тіло душевне, то є й духовне. 
<p>45 Так і написано: Перша людина — Адам — став живою душею, а останній Адам — Дух, Який оживляє. 
<p>46 Але не духовний спочатку, а душевний; потім — духовний. 
<p>47 Перша людина — із землі, земна. Друга Людина, [Господь], — з неба. 
<p>48 Який земний — такі й земні, і Який небесний — такі й небесні. 
<p>49 І як ми носили образ земного, так носитимемо образ небесного. 
<p>50 Ось що кажу, брати: тіло й кров Божого Царства успадкувати не можуть, і тління нетлінного не успадковує. 
<p>51 Ось кажу вам таємницю: не всі ми впокоїмося, але всі перемінимося, — 
<p>52 раптово, миттєво, при останній сурмі; вона засурмить — і мертві воскреснуть нетлінними, а ми перемінимося. 
<p>53 Адже це тлінне має зодягнутися в нетління, і це смертне має зодягнутися в безсмертя. 
<p>54 Коли ж це тлінне зодягнеться в нетління, а смертне зодягнеться в безсмертя, тоді збудуться написані слова: Смерть поглинута перемогою! 
<p>55 Смерте, де твоя перемога? Де твоє, смерте, жало? 
<p>56 Жало смерті — це гріх, а сила гріха — Закон. 
<p>57 Та подяка Богові, що Він дає нам перемогу через Господа нашого Ісуса Христа. 
<p>58 Тому, мої любі брати, будьте стійкі, непохитні, завжди відзначайтеся в Господньому ділі, знаючи, що ваша праця в Господі не даремна. 

<h4>1 Коринтян 16 
<p>1 Щодо збирання пожертвувань для святих, то робіть так само, як я постановив для галатійських Церков. 
<p>2 Першого дня тижня нехай кожний із вас відкладає в себе, зберігаючи те, що може дати, аби не збирати тоді, коли прийду. 
<p>3 Коли ж прийду, то пошлю з листом тих, кому довірите віднести ваш дар у Єрусалим. 
<p>4 Якщо ж потрібно буде і мені йти, то вони підуть зі мною. 
<p>5 Прийду до вас, як перейду Македонію, бо проходжу через Македонію. 
<p>6 У вас же, коли буде можливо, я залишуся, а то й перезимую, щоб ви мене провели, куди піду. 
<p>7 Тепер же не хочу бачитися з вами мимохідь, бо маю надію, якщо Господь дозволить, якийсь час перебути між вами. 
<p>8 В Ефесі ж пробуду до П’ятидесятниці, 
<p>9 бо переді мною відкрилися великі й широкі двері, та противників багато. 
<p>10 Коли ж прийде Тимофій, подбайте, щоб він у вас почувався безпечно, бо він, як і я, робить Господнє діло. 
<p>11 Хай ніхто не погордує ним, але відпровадьте його з миром, щоби прийшов до мене, оскільки я з братами очікую його. 
<p>12 Щодо брата Аполлоса, то я дуже просив його, щоби з братами прийшов до вас, але він не виявив бажання прийти тепер; прийде, коли матиме нагоду. 
<p>13 Пильнуйте, стійте у вірі, будьте мужніми та сильними! 
<p>14 Усе між вами нехай робиться з любов’ю. 
<p>15 Прошу вас, брати: ви знаєте дім Степана, оскільки він є початком в Ахаї, — вони віддали себе на служіння святим, — 
<p>16 і ви підкоряйтеся таким, — як і кожному, хто співслужить і трудиться. 
<p>17 Радію я з приходу Степана, Фортуната і Ахаїка, бо вони заповнили вашу відсутність, 
<p>18 і мій і ваш дух заспокоїли. Шануйте таких. 
<p>19 Вітають вас Церкви Азії. Щиро вітають вас у Господі Акила й Прискила з їхньою домашньою Церквою. 
<p>20 Вітають вас усі брати. Вітайте одне одного святим поцілунком. 
<p>21 Привітання моєю рукою — рукою Павла. 
<p>22 Хто не любить Господа, нехай буде відлучений. Марана-та ! 
<p>23 Благодать Господа Ісуса [Христа] нехай буде з вами! 
<p>24 Любов моя з усіма вами у Христі Ісусі. [Амінь]. 