<h2>

<h4>Книга Рут 1 
<p>1 У часи правління Суддів так сталось, що в країні настав голод. Тому один чоловік із Вифлеєма Юдейського пішов разом з дружиною і двома синами, аби оселитись на полях Моаву. 
<p>2 Ім’я того чоловіка Елімелех, а ім’я його дружини – Ноемі; їхніх двох синів звали Махлон і Кілйон. Вони були єфратяни з Вифлеєма Юдейського. Отже, прибули вони на моавські поля і там поселились. 
<p>3 Незабаром Елімелех, чоловік Ноемі, помер, і вона залишилася одна зі своїми двома синами. 
<p>4 Вони взяли собі за дружин моавійок; першу звали Орпа, а другу – Рут. Вони там прожили близько десяти років. 
<p>5 Коли ж згодом обидва сини, Махлон і Кілйон, померли також, Ноемі залишилася і без обох своїх синів й без свого чоловіка. 
<p>6 Коли ж на моавських полях вона почула, що ГОСПОДЬ змилосердився над Своїм народом, і дав їм хліб, то вона разом зі своїми невістками вирушила з моавських полів, 
<p>7 і, залишивши свій дім, в якому проживала з двома своїми невістками, подалась на дорогу, що провадила в Юдейський край. 
<p>8 Прощаючись, Ноемі сказала двом своїм невісткам: Йдіть, і нехай кожна з вас повернеться в дім своєї матері! Нехай ГОСПОДЬ виявить до вас милосердя, як і ви виявляли доброту щодо померлих і до мене. 
<p>9 Нехай ГОСПОДЬ допоможе вам, кожній зокрема, знайти притулок у домі свого чоловіка. На прощання вона поцілувала їх, але вони підняли плач і заридали. 
<p>10 Вони їй говорили: Ні, ми підемо з тобою, до твого народу! 
<p>11 Але Ноемі наполягала: Повертайтесь, донечки мої! Для чого вам іти зі мною? Хіба я ще можу народити вам синів, які стали би для вас за чоловіків? 
<p>12 Поверніться ж, мої донечки, та йдіть, адже я вже надто похилого віку, аби знову вийти заміж. І хоч би навіть я вирішила, що є ще надія, й вийшла заміж і наступної ночі була би з чоловіком та народила синів, 
<p>13 то хіба ви чекали б, доки вони повиростають? Хіба це було би розумною підставою вам не виходити заміж? Ні, донечки мої, адже мені дуже прикро на душі за вас, що мене спіткала така доля від ГОСПОДА ! 
<p>14 Але вони знову, ще голосніше почали плакати. Нарешті Орпа все-таки попрощалась зі своєю свекрухою, тоді як Рут ще ближче пригорнулась до неї. 
<p>15 Тоді Ноемі їм сказала: Ось твоя своячка повернулася до свого народу і до своїх богів; повернись і ти за своєю своячкою! 
<p>16 Але Рут відповіла: Не вмовляй мене, щоб я тебе залишила, й відійшла від тебе. Адже куди підеш ти, туди піду і я; де житимеш ти, там і я проживатиму. Твій народ стане моїм народом, і твій Бог буде моїм Богом! 
<p>17 Де помреш ти, там помру і я, і там буду похована. І що би ГОСПОДЬ не учинив зі мною, одна лише смерть розлучить мене з тобою! 
<p>18 Зрозумівши, що та наполягає на тому, аби йти з нею, Ноемі перестала її вмовляти. 
<p>19 Так і йшли вони удвох, аж доки вони не прийшли до Вифлеєма. Коли ж вони ввійшли у Вифлеєм, сталося щось несподіване, – все місто про них загомоніло: Невже це Ноемі? 
<p>20 А вона їм говорила: Не називайте мене Ноемі, а називайте мене Марою, адже велику гіркоту визначив для мене Всемогутній. 
<p>21 Я пішла звідти багатою, але ГОСПОДЬ повернув мене з порожніми руками. Тож навіщо називати мене Ноемі? Адже ГОСПОДЬ упокорив мене, і Всемогутній завдав мені лихо. 
<p>22 Отже, повернулась Ноемі з моавських полів, а з нею її невістка, моавійка Рут. Вони прибули у Вифлеєм на початку жнив ячменю. 

<h4>Книга Рут 2 
<p>1 А Ноемі мала родича свого чоловіка, мужа вельми багатого, з роду Елімелеха, на ім’я Боаз. 
<p>2 Якось моавійка Рут сказала Ноемі: Дозволь мені піти на поле й збирати колоски за тим, у кого в очах я знайду милість. А вона їй відповіла: Іди, донечко моя! 
<p>3 Отже, вона пішла, й, прийшовши на поле, збирала колоски за женцями. Так сталось, що вона потрапила на ділянку поля, що належала Боазу, який був з роду Елімелеха. 
<p>4 Прийшов із Вифлеєма й сам Боаз, і привітав женців: ГОСПОДЬ з вами! А вони йому відповіли: Нехай тебе благословить ГОСПОДЬ ! 
<p>5 Тоді Боаз запитав свого слугу, відповідального за женців: Чия ця молодиця? 
<p>6 Відповідаючи, слуга, поставлений над женцями, сказав: Ця молодиця – моавійка, котра повернулася з Ноемі з моавських полів. 
<p>7 Вона мене запитала: Чи можу я, з вашої ласки, збирати колоски? Я буду визбирувати за женцями поміж снопами! Тож від самого ранку, як тільки прийшла, і дотепер працює й додому не відходила. 
<p>8 Тоді Боаз промовив до Рут: Послухай, дочко моя, не ходи на інше поле збирати колоски, не відходь звідси, а залишайся тут з моїми дівчатами! 
<p>9 Дивись уважно на те поле, де женці жатимуть, і ходи за ними. Адже я звелів своїм слугам, аби тебе не чіпали, а коли будеш відчувати спрагу, то підходь до глеків і пий воду, яку черпають мої слуги. 
<p>10 Почувши таке, вона впала перед ним долілиць, поклонилася до землі й сказала йому: Чому я знайшла милість у твоїх очах, що ти звернув на мене увагу, хоч я й чужоземка? 
<p>11 А Боаз, відповідаючи, сказав їй: Мені докладно розповіли про все, що ти вчинила задля своєї свекрухи після смерті твого чоловіка, а також про те, що ти залишила свого батька, свою матір і край свого народження, і пішла до народу, якого ти раніше зовсім не знала. 
<p>12 Тож нехай ГОСПОДЬ винагородить твій добрий учинок, і нехай та твоя винагорода буде повною від ГОСПОДА, Бога Ізраїлю, до Якого ти прибула, аби знайти захист під Його крилами. 
<p>13 Вона відповіла: Нехай я знайду милість у твоїх очах, мій володарю, адже ти мене дуже потішив, щиро промовляючи до серця твоєї рабині, хоч я не можу зрівнятись із жодною з твоїх рабинь. 
<p>14 В обідню пору Боаз їй сказав: Підійди сюди, та з’їж хліба, вмочаючи свій шматок у винному квасі. Тож вона сіла біля женців, а він подавав їй пряжене зерно. Вона наїлась досита, й навіть ще залишилось. 
<p>15 І Рут піднялася, аби далі збирати колоски, а Боаз дав вказівку своїм слугам, наказуючи: Нехай збирає колосся й між снопами; не кривдіть її! 
<p>16 Навпаки, підкидайте їй колоски, – з того, що зібрали, залишайте й нехай підбирає; не дорікайте їй! 
<p>17 Тож вона збирала колоски на полі аж до вечора. Коли ж вона змолотила те, що зібрала, то виявилось близько ефи ячменю. 
<p>18 Забравши зерно, Рут пішла до міста, й показала все, що назбирала, свекрусі. Потім вийняла й дала їй те, що залишилося у неї з їжі після того, як вона досита наїлась. 
<p>19 Тоді свекруха запитала її: Де ти сьогодні збирала колосся, і де працювала? Нехай буде благословенний той, хто виявив до тебе прихильність! Рут розповіла своїй свекрусі, у кого працювала, й додала: Ім’я чоловіка, на полі якого я сьогодні працювала, Боаз. 
<p>20 Тоді Ноемі сказала до своєї невістки: Нехай благословить його ГОСПОДЬ, Котрий не позбавляє Свого милосердя ні живих, ні мертвих. Після цього Ноемі розповіла невістці: Цей чоловік є нашим найближчим родичем- викупителем. 
<p>21 Тоді Рут-моавійка додала: А ще він мені сказав: Залишайся з моїми слугами, аж доки не закінчаться в мене жнива. 
<p>22 А Ноемі промовила до своєї невістки Рут: Добре, моя доню, що ти працюватимеш з його служницями, бо на іншому полі могли б тебе скривдити. 
<p>23 Отже, Рут приєдналася до служниць Боаза, збираючи колоски, аж доки не закінчились жнива ячменю, а також і жнива пшениці. Мешкала вона зі своєю свекрухою. 

<h4>Книга Рут 3 
<p>1 Якось свекруха Рут, Ноемі, сказала їй: Донечко моя! Чи не пошукати б для тебе домашнього затишку, аби тобі було добре? 
<p>2 Май на увазі, що Боаз, зі служницями якого ти працювала, наш родич. Цієї ночі він має віяти на току ячмінь. 
<p>3 Отже, помийся, намастись, одягнись у своє краще вбрання і піди на тік. Однак не показуйся тому чоловікові, аж доки він не закінчить їсти й пити. 
<p>4 А коли він ляже спати, то запам’ятай місце, де він лежить; тоді підійди до нього, підніми покривало біля його ніг, і там ляжеш, а вже потім він тобі скаже, що маєш робити. 
<p>5 Рут їй відповіла: Усе, що ти мені сказала, я зроблю. 
<p>6 Тож вона пішла на тік, і зробила все так, як їй наказала її свекруха. 
<p>7 Коли Боаз наївся та напився, то задоволений, і в доброму настрої, він вмостився спати збоку купи намолоченого зерна. Вона ж непомітно підійшла, підняла покривало біля його ніг і лягла. 
<p>8 Так сталося, що опівночі Боаз здригнувся; повернувшись, він зауважив біля своїх ніг жінку!.. 
<p>9 Він запитав: Хто ти? Вона ж відповіла: Я – Рут, твоя слугиня, – тож простягни крило твоєї одежі над твоєю слугинею, адже ти – найближчий родич- викупитель. 
<p>10 А Боаз сказав: Будь благословенною ти ГОСПОДОМ, моя дочко! Адже цей останній вияв милосердя, який ти вчинила, більший, ніж попередній, оскільки ти не пішла шукати молодих, – бідних, чи багатих. 
<p>11 Тепер же, дочко моя, не турбуйся, – все, чого ти попросиш, я для тебе зроблю, тому що все місто мого народу знає, що ти доброчесна жінка. 
<p>12 Це правда, що я є близьким родичем- викупителем, але є ще ближчий родич, ніж я. 
<p>13 Переночуй цю ніч тут, а вранці, якщо він тебе прийме, як викупитель, то нехай буде так; а якщо не захоче тебе взяти, то, як живий ГОСПОДЬ, візьму тебе я! Тож спи до ранку! 
<p>14 Так вона лежала в його ногах до самого ранку. Встала вона вдосвіта, – перш ніж можна було розпізнати іншу людину, – адже він сказав: Нехай ніхто про те не знає, що приходила на тік жінка. 
<p>15 Потім він додав: Візьми накидку, що на тобі, й потримай її. Вона тримала накидку, а він відміряв шість мірок ячменю, після чого поклав їй на плечі, й вона пішла до міста. 
<p>16 Коли ж Рут прийшла до своєї свекрухи, то Ноемі запитала: Що скажеш, моя доню? Рут розповіла їй все, як з нею повівся Боаз. 
<p>17 І додала: Він дав мені цих шість мірок ячменю, мовляв: Негоже повертатись з порожніми руками до своєї свекрухи! 
<p>18 Ноемі сказала: А тепер залишайся, моя доню, вдома, доки не довідаєшся, як усе вирішиться. Адже цей чоловік не заспокоїться, доки ще сьогодні він не завершить справу. 

<h4>Книга Рут 4 
<p>1 Тим часом Боаз пішов до міської брами й сів там. Якраз проходив найближчий родич, про якого розповідав Боаз, і він гукнув до нього: Ану затримайся, і сядь біля мене! Той зупинився, й сів. 
<p>2 Тоді Боаз покликав десять мужів з-посеред старійшин міста й сказав: Сядьте отут! – і вони сіли. 
<p>3 Боаз сказав найближчому родичеві- викупителю : Ноемі, котра повернулася з моавських полів, хоче продати частину поля, який належить нашому покійному братові Елімелеху. 
<p>4 От я і вирішив повідомити тебе про це й запропонувати: Придбай його ( поле ) в присутності громадян міста, котрі тут, а також у присутності старійшин нашого народу. Якщо бажаєш викупити, то викупи; якщо не хочеш його викупити, то скажи мені, аби я знав, оскільки, крім тебе, немає іншого викупителя, – а я вже після тебе. А той відповів: Я його викуплю! 
<p>5 Тоді Боаз сказав: Того дня, коли викуплятимеш поле від Ноеми, ти маєш одружитись на моавійці Рут – удові покійного Махлона, аби відновити ім’я померлого в його спадщині. 
<p>6 Але найближчий родич відповів: У такому разі я не можу викупити поле для себе, аби часом не зашкодити власній спадщині. Бери собі моє право найближчого родича-викупителя, тому що я не буду його викупляти. 
<p>7 У стародавньому Ізраїлі був такий звичай: При викупленні та при обміні землі, з метою затвердження певного договору, людина знімала з ніг своє взуття і давала його іншій людині. Таким було засвідчення кожної справи в Ізраїлі. 
<p>8 Тому коли найближчий родич- викупитель сказав Боазові: Бери собі моє право викуплення, – він зняв своє взуття. 
<p>9 Тоді Боаз сказав старійшинам і всьому народові: Ви сьогодні стали свідками, що я набув від Ноемі все, що належало Елімелехові, та все, що належало Кілйону і Махлону. 
<p>10 Так само й моавійку Рут, удову після Махлона, беру собі за дружину, аби відновити ім’я покійного в його спадщині, і не зникне ім’я померлого з-посеред його братів та з брами його місцевості. Ви сьогодні стали свідками того. 
<p>11 Тоді всі люди, які були біля брами, та старійшини, промовили: Так, ми тому свідки! Нехай ГОСПОДЬ учинить так, щоб дружина, яка входить у твій дім, стала, як Рахиль і як Лія, котрі обидві разом спорудили дім Ізраїля! Будь потужним в Ефраті, й нехай стане славним твоє ім’я у Вифлеємі! 
<p>12 І нехай від нащадка, якого тобі дасть ГОСПОДЬ від цієї молодої дружини, твій дім стане, як дім Переца, якого Тамара народила Юді. 
<p>13 Отже, Боаз узяв Рут, і вона стала йому дружиною. Він увійшов до неї, і ГОСПОДЬ сприяв, аби вона завагітніла, й народила сина. 
<p>14 Після цього жінки говорили Ноемі: Нехай буде благословенний ГОСПОДЬ, Який тепер не позбавив тебе найближчого родича- викупителя. Нехай же стане славним його ( сина ) ім’я в Ізраїлі! 
<p>15 Нехай він буде втіхою для душі сьогодні й підтримкою в твоєму похилому віці, оскільки його народила твоя невістка, яка тебе любить, і яка для тебе краща за сімох синів. 
<p>16 Тож Ноемі взяла хлоп’ятко, пригорнула його до своїх грудей, і була йому за няньку. 
<p>17 А сусідки дали йому ім’я. Вони говорили: В Ноемі народився син, і назвали його Овед. Згодом він став батьком Єссея, котрий своєю чергою, був батьком Давида. 
<p>18 А ось родовід Переца: Від Переца народився Хецрон; 
<p>19 від Хецрона народився Рама, а від Рами народився Аммінадав; 
<p>20 від Аммінадава народився Нахшон, а від Нахшона народився Салмон; 
<p>21 від Салмона народився Боаз, а від Боаза народився Овед; 
<p>22 від Оведа народився Єссей, а від Єссея народився Давид. 