<h2>

<h4>2 Солунян 1 
<p>1 Павло, Силуан і Тимофій — Солунській Церкві в Бозі, нашому Отці, і Господі Ісусі Христі: 
<p>2 благодать вам і мир від Бога, нашого Отця, і Господа Ісуса Христа. 
<p>3 Ми повинні постійно дякувати Богові за вас, брати, як і належить, бо ваша віра дуже зростає, і посилюється любов один до одного — кожного з усіх вас. 
<p>4 Тож ми самі хвалимося вами в Божих Церквах за вашу терпеливість і віру в усіх ваших переслідуваннях і утисках, які ви зазнаєте. 
<p>5 Це доказ праведного Божого суду, щоб ви стали гідні Божого Царства, задля якого й терпите, 
<p>6 оскільки справедливим у Бога є відплатити утисками тим, хто вас пригноблює. 
<p>7 А вам, які зазнаєте утисків, — відпочинок з нами, коли з’явиться з неба Господь Ісус з ангелами Своєї сили, 
<p>8 в полум’яному вогні, що дає відплату тим, хто Бога не знає і не слухається Євангелія Господа нашого Ісуса. 
<p>9 Вони приймуть покарання, вічну погибель від Господньої присутності та від слави Його могутності 
<p>10 того дня, коли Він прийде прославитися між Своїми святими на подив усім віруючим, бо ви повірили нашому свідченню між вами. 
<p>11 Ось чому і молимося завжди за вас, щоб наш Бог зробив вас гідними покликання і наповнив силою кожне бажання до добра та кожне діло віри, 
<p>12 щоб у вас прославилося Ім’я Господа нашого Ісуса, а ви — в Ньому, за благодаттю нашого Бога і Господа Ісуса Христа. 

<h4>2 Солунян 2 
<p>1 Просимо вас, брати, стосовно приходу Господа нашого Ісуса Христа, коли ми зберемося до Нього. 
<p>2 Щоб ви не відразу вагалися розумом та не тривожилися ні духом, ні словом, ні посланням, яке нібито від нас, начебто настав Господній день. 
<p>3 Хай ніхто вас не ошукає жодним способом. Адже раніше має прийти відступлення та виявитися людина беззаконня, син погибелі, 
<p>4 який противиться і підноситься над усім тим, що зветься Богом чи святинею; він у Божому храмі сяде [як Бог] і видаватиме себе за Бога. 
<p>5 Хіба ви не пам’ятаєте, що я вам про це говорив, коли ще був у вас? 
<p>6 І тепер знаєте те, що його стримує з’явитися свого часу. 
<p>7 Адже таємниця беззаконня вже діє; однак тепер є Той, Хто стримує, поки не буде усунений з-поміж нас. 
<p>8 І тоді з’явиться беззаконник, якого Господь Ісус погубить духом Своїх уст і знищить появою Свого приходу. 
<p>9 Його прихід — за сприяння сатани — буде з усякою силою, ознаками, фальшивими чудесами, 
<p>10 з усякою оманою неправди для тих, які гинуть, бо любові до правди вони не прийняли, аби спастися. 
<p>11 І за це Бог посилає їм дію омани, щоб вони повірили в неправду, 
<p>12 аби суд прийняли всі, хто не повірив правді, а вподобав неправду. 
<p>13 Ми ж повинні постійно дякувати Богові за вас, брати, улюблені Господом, адже Бог вибрав вас як перші плоди для спасіння в освяченні Духа та вірою в істину; 
<p>14 до цього й покликав вас нашою проповіддю Євангелія, щоб осягнути славу Господа нашого Ісуса Христа. 
<p>15 Отже, брати, стійте й дотримуйтеся передань, яких ви навчилися чи то через слово, чи через наше послання. 
<p>16 Сам же Господь, наш Ісус Христос, і Бог, наш Отець, Який полюбив нас і в благодаті дав вічну втіху та добру надію, 
<p>17 нехай потішить ваші серця і нехай зміцнить вас у всякому доброму ділі та слові. 

<h4>2 Солунян 3 
<p>1 Далі, брати, моліться за нас, аби Господнє Слово поширювалося і славилося, як і у вас; 
<p>2 щоб і ми визволилися від невідповідних та злих людей, бо віра — не в усіх. 
<p>3 Та вірний Господь, Який зміцнить вас і збереже від лукавого. 
<p>4 Ми на Господа покладаємо надію за вас, що ви робите і робитимете те, що наказуємо [вам]. 
<p>5 Нехай спрямує Господь ваші серця до Божої любові та до Христової терпеливості. 
<p>6 Наказуємо ж вам, брати, Ім’ям нашого Господа Ісуса Христа, щоб ви цуралися всякого брата, який порушує порядок, а не живе за переданням, яке ви одержали від нас. 
<p>7 Тому що самі знаєте, як належить наслідувати нас, адже ми не були у вас без діла 
<p>8 і даром хліба не їли ні в кого, а працювали в утомі й напруженні день і ніч, аби не бути тягарем нікому з вас. 
<p>9 Не тому, що ми не маємо влади, але щоби подати себе як приклад вам, аби ви стали подібними до нас. 
<p>10 Бо коли ми були у вас, то заповідали вам: якщо хто не хоче працювати, хай не їсть. 
<p>11 Оскільки чуємо, що деякі між вами бездіяльно живуть, нічого не роблять, лише пхаються до всього, 
<p>12 то таким наказуємо і просимо в [нашому] Господі Ісусі Христі, щоб вони мовчки працювали та їли свій хліб. 
<p>13 А ви, брати, не втомлюйтеся робити добро. 
<p>14 Коли ж хто не слухає нашого слова, що в посланні, відзначте такого [і] не спілкуйтеся з ним; нехай буде посоромлений. 
<p>15 Та не майте його за ворога, а напоумляйте, як брата. 
<p>16 А сам Господь миру нехай завжди й усякими способами дасть вам мир. Господь з усіма вами! 
<p>17 Привітання моєю рукою, рукою Павла, що є знаком у кожному посланні: так пишу я. 
<p>18 Благодать Господа нашого Ісуса Христа з усіма вами! [Амінь]. 