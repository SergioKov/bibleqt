<h2>

<h4>Плач Єремії 1 
<p>1 Яким же самотнім виглядає колись багатолюдне місто! Воно стало, немовби вдовою… Видатна серед народів, володарка над іншими країнами, стала працювати на примусовій роботі. 
<p>2 Ночами вона гірко плаче, і її сльози течуть по щоках. Ніхто з усіх колишніх коханців тепер її не потішає. Усі її друзі зреклися її, – навіть стали ворогами. 
<p>3 Поневолена Юдея страждає від утисків і тяжкої праці. Живе серед язичників і не знаходить спокою! У важкий для неї час її наздогнали переслідувачі. 
<p>4 Дороги на Сіон сумні й вкриті жалобою, позаяк немає тих, котрі поспішали б на свято. Усі його брами спустошені, його священики зітхають, тужать його дівчата та й самому йому гірко. 
<p>5 Його вороги взяли над ним гору, – пощастило його противникам. Адже ГОСПОДЬ завдав йому смутку через його численні гріхи. Гнані своїми загарбниками, його діти пішли в неволю. 
<p>6 Втратила дочка Сіону всю свою славу. Її вельможі стали, як ті олені, що не знаходять пасовиська, – знесилені, вони втікають від своїх переслідувачів. 
<p>7 У дні свого страждання та поневіряння Єрусалим згадує всі свої блага й скарби, що були в нього в давні часи… Коли ж його мешканці попали в руки гнобителя, ніхто не прийшов йому на допомогу, а його вороги дивились і глузували з його руїн. 
<p>8 Тяжко згрішив Єрусалим, і через те став огидним. Всі, котрі його величали, тепер ним гидують, дивлячись на його голизну. Та й сам він зітхає, відвертаючи від сорому своє обличчя. 
<p>9 Заплямований поділ спідниці Сіонської дочки, – адже вона не думала про наслідки, що можуть бути в кінці. Як же низько вона впала, і немає кому її потішити! ГОСПОДИ, побач моє страждання, тому що вороги торжествують. 
<p>10 Ворог простягнув свою руку на всі її скарби. Адже вона бачила, як язичники входили в його Святиню, – ті, про яких Ти наказав: Вони не ввійдуть у Твою громаду. 
<p>11 Усі його ( Єрусалима ) люди стогнуть у пошуках хліба; всі свої коштовності віддають за їжу, аби лише зберегти життя. ГОСПОДИ, зглянься, – подивися, який я принижений! 
<p>12 Ну-бо, ви всі, що проходите дорогою, оберніться і подивіться, чи є ще десь біль такий, як страждання, що завдані мені, якими вразив ГОСПОДЬ мене в день Свого палкого гніву? 
<p>13 З висоти Він зіслав у мої кості вогонь, і він ( вогонь ) проник у них. Він розтягнув під моїми ногами сітку, й повернув мене назад; Він спустошив мене, і я щодня страждаю. 
<p>14 Ярмо моїх гріхів міцно зтягнуте Його рукою; вони ( гріхи) сплетені й тяжіють на моїй шиї. Він попустив, аби зламалась моя сила; віддав мене мій ГОСПОДЬ у руки ворогів, так що я не можу піднятися. 
<p>15 ГОСПОДЬ позбавив мене всіх моїх хоробрих воїнів. Скликав проти мене натовп, щоб знищити моїх юних захисників. Наче в давильні, ГОСПОДЬ наступив на дівицю, – Юдину дочку. 
<p>16 Тому й плачуть мої очі; з моїх очей постійно течуть сльози, позаяк покинув мене Той, Котрий міг би мене потішити, й Хто міг би вдихнути у мене життя. Мої діти знищені, оскільки ворог сильніший від мене… 
<p>17 Простягає свої руки дочка Сіону, але нікому її потішити. ГОСПОДЬ покликав проти Якова довколишні народи, аби вони стали його ворогами. Через них Єрусалим став ритуально нечистим. 
<p>18 Справедливий ГОСПОДЬ, – голосить дочка Сіону, – адже я була неслухняною Його слову. Послухайте ж, усі народи, й подивіться на мої муки. Моїх дівчат і моїх хлопців попровадили в неволю. 
<p>19 Я кликала моїх коханців, але вони мене зрадили. Мої священики та мої старійшини помирають у місті, оскільки шукають і не знаходять собі їжі, аби врятувати своє життя. 
<p>20 Подивися ж, ГОСПОДИ, як я страждаю! У мене всередині все горить, а моє серце немовби перевертається від того, що я так довго чинила опір... Ззовні меч забирає моїх дітей, а вдома – смерть. 
<p>21 Всі чують, як я стогну, але нікому мене потішити. Усі мої вороги, які чують про мої нещастя, тішаться, що Ти так учинив. Ти спровадив час, про який провістив, – тож нехай станеться і з ними те, що зі мною! 
<p>22 Нехай усі їхні злочини постануть перед Тобою. Тож учини з ними так, як Ти вчинив зі мною за всі мої беззаконня, адже я стогну безперестанку, і моє серце не перестає боліти. 

<h4>Плач Єремії 2 
<p>1 О, яким же мороком у Своєму гніві ГОСПОДЬ вкрив дочку Сіону! Він з небес на землю скинув розкіш Ізраїлю, і навіть не згадав у день Свого гніву підніжку Свого престолу. 
<p>2 ГОСПОДЬ нещадно знищив всі поселення Якова; у Своєму обуренні Він зруйнував фортеці Юдиної дочки, скинув на землю, зганьбивши, все царство і його можновладців. 
<p>3 У запалі Свого гніву знищив усю потугу Ізраїлю; відвернув перед ворогом Свою правицю захисту, запаливши проти Якова, ніби полум’я вогню, що все навколо пожирає. 
<p>4 Він натягнув тятиву Свого лука, наче ворог, зміцнив Свою правицю, немов противник, і знищив усе, що тішило мої очі. Його гнів спалахнув, як вогонь, і знищив намети дочки Сіону. 
<p>5 ГОСПОДЬ уподібнився до ворога, що погубив Ізраїль, зруйнував його фортеці, знищив його палаци, примноживши в дочки Юди голосіння та смуток. 
<p>6 Він розібрав Свою огорожу, як навколо саду, спустошив Намет Своїх зборів; ГОСПОДЬ допустив, аби в Сіоні забули про свята й суботи. В запалі Свого гніву відкинув і царя, і священика. 
<p>7 ГОСПОДЬ уневажнив Свого жертовника, зрікся Свого Святилища, передав у руки ворогів мури його фортець. Було чути вигуки ворогів у ГОСПОДНЬОМУ Домі, як у святкові дні. 
<p>8 ГОСПОДЬ вирішив знищити стіни дочки Сіону. Він простягнув мірний шнур, не стримавши Своєї руки від руйнування; вкрив жалобою башти і стіни, – вони разом хиляться до остаточного зруйнування. 
<p>9 Западаються в землю єрусалимські брами, – Він знищив і поламав їхні засуви. Його цар та можновладці нині серед чужих народів. Ніхто не навчає законів, а його пророки не отримують видінь від ГОСПОДА. 
<p>10 Мовчки сидять на землі люди похилого віку Сіонської дочки. Посипавши порохом свої голови, вони одягнулись у веретища. А єрусалимські дівчата, схиливши низько свої голови, дивляться додолу. 
<p>11 Сліпнуть від сліз мої очі, перевертається все моє нутро; серце розривається від болі, коли бачу, як гинуть дочки мого народу, і знемагають на міських майданах діти й навіть немовлята. 
<p>12 Своїх матерів вони зі сльозами просять: Дай їсти, дай пити! Знесилені, вони наче поранені, вмирають на грудях своїх матерів на всіх майданах міста… 
<p>13 Що тобі сказати, або до чого тебе уподібнити, єрусалимська дочко? До чого тебе прирівняти, аби можна було тебе потішити, дівчино, – дочко Сіону? Адже твоє нещастя стало таким великим, як море! Хто в змозі тебе оздоровити? 
<p>14 Твої пророки провіщали тобі марноту й фальш; вони не відкривали твого беззаконня, аби таким чином відвернути від тебе неволю. Їхні провіщення – порожнеча, що споводувала твоє вигнання. 
<p>15 Від здивування сплескують над тобою руками всі перехожі дорогою, – посвистують і хитають головами щодо дочки Єрусалима: Хіба це може бути те місто, про яке говорили: Вінець краси, радість усієї землі?! 
<p>16 Всі твої вороги відкривають проти тебе в знущанні свої роти, посвистують, і скрегочуть зубами, говорячи: Нарешті ми його проковтнули, – настав день, якого ми так очікували! Ми таки дочекались й самі побачили! 
<p>17 ГОСПОДЬ здійснив те, що задумав; Він виконав Своє провіщення, яким застерігав від давніх-давен, – нещадно знищив, дозволивши ворогові зловтішатись над тобою. Він зміцнив силою твоїх гнобителів. 
<p>18 Тож від усього серця волайте до ГОСПОДА, мури Сіонської дочки, заливайтесь сльозами вдень і вночі! Не дозволяйте собі відпочинку, і нехай не висихають ваші очі. 
<p>19 Вставай, голоси вночі на початку кожної сторожі, – нехай до вмлівання твого серця ллються твої сльози перед Господом; здіймай до Нього свої руки й молись про долю своїх дітей, знесилених голодом й вмираючих на розі кожної вулиці. 
<p>20 Зглянься, ГОСПОДИ, й подивися, на кого Ти спровадив таке горе! Невже жінки мають їсти плід свого лона, – вигодованих ними немовлят? Невже мають бути вбитими в Господній Святині священики й пророки? 
<p>21 Адже лежать мертвими на вулицях діти й люди похилого віку. Мої дівчата і мої юнаки полягли від меча. Ти знищив їх у день Твого гніву, нещадно караючи усіх підряд… 
<p>22 Ти скликав, як на день свята, всі мої довколишні жахи. Тому в день ГОСПОДНЬОГО гніву не залишилось нікого, хто міг би врятуватись, або втекти, – всіх, кого я випестила й зростила, – бідкається Сіонська дочка, – усіх мій ворог вигубив. 

<h4>Плач Єремії 3 
<p>1 Я – та людина, яка зазнала страждання від жезла Його гніву. 
<p>2 Він мене провадив і завів у темряву, а не до світла. 
<p>3 Лише на мене Він щодня підіймає Свою руку. 
<p>4 Він виснажив моє тіло й мою шкіру; Він поламав мої кості. 
<p>5 Він нагромадив навколо мене гори гіркоти страждань, 
<p>6 вкинув мене в темряву, як давно померлого. 
<p>7 Він огородив мене стіною, щоб я не вийшов, – закував у тяжкі кайдани. 
<p>8 І хоч я кричатиму, й голосно благатиму, Він відгородився від моєї молитви. 
<p>9 Він перекрив мої дороги тесаним камінням, викривив мої стежки. 
<p>10 Він щодо мене, як чатуючий ведмідь, як лев у засідці. 
<p>11 Він поплутав мої дороги, пошарпав мене, перетворивши мене в ніщо. 
<p>12 Він натягнув тятиву Свого лука й поставив мене мішенню для стріл. 
<p>13 Він пробив моє серце стрілами зі Свого сагайдака. 
<p>14 Я став посміховиськом для всього мого народу, – повсякденною глумливою піснею про мене. 
<p>15 Він нагодував мене гіркотою, напоїв мене полином. 
<p>16 Він стер мої зуби гравієм, нагодував мене порохом. 
<p>17 Я втратив душевний спокій і забув про добробут. 
<p>18 Тому я сказав про себе: Пропала моя життєва сила й щезла моя надія на ГОСПОДА. 
<p>19 Згадай же, ГОСПОДИ, про моє страждання та моє поневіряння, про полин і гіркоту. 
<p>20 Постійні думки про це шматують у мені мою душу. 
<p>21 Але я нагадую своєму серцю минуле, і від того оживає в мені надія. 
<p>22 З ГОСПОДНЬОЇ милості ми все ж не загинули, тому що Його милосердя не вичерпується. 
<p>23 Щоранку оновлюється Твоя велика вірність, ГОСПОДИ ! 
<p>24 ГОСПОДЬ – мій уділ ( доля ), – говорить моя душа, – тому й далі я буду на Нього надіятись. 
<p>25 ГОСПОДЬ прихильний до тих, котрі на Нього покладаються, – до кожної душі, яка Його шукає. 
<p>26 Щастить тому, хто спокійно очікує ГОСПОДНЬОГО спасіння. 
<p>27 Щаслива людина, якщо вона змалку звикла нести ярмо життєвих проблем. 
<p>28 Вона сидітиме на самоті й мовчатиме, розуміючи, що це Він ( ГОСПОДЬ ) поклав ярмо на неї. 
<p>29 Вона схиляє свої уста ( лице ) до пороху землі з думкою: Можливо, ще є надія! 
<p>30 Нехай не боїться підставити щоку тому, хто її ( людину ) б’є, насичуючись ( приймаючи як належне ) ганьбою, 
<p>31 й пам’ятаючи, що ГОСПОДЬ не навіки відкидає людину. 
<p>32 Бо, хоч він засмучує, – проте, за Своєю неосяжною добротою, знову змилосердиться. 
<p>33 Адже Він карає, засмучуючи людських дітей, не за бажанням Свого серця. 
<p>34 Але, коли топчуть ногами всіх полонених землі, 
<p>35 коли порушуються права людини перед очима Всевишнього, 
<p>36 коли людина скривджена несправедливістю в суді, – хіба ГОСПОДЬ не бачить? 
<p>37 Хто може сказати, – і те станеться, якщо ГОСПОДЬ не накаже, щоб так було? 
<p>38 Хіба не за наказом Всевишнього трапляється добре й погане? 
<p>39 Чому нарікає всяка жива людина? Нехай би вона нарікала на власні гріхи. 
<p>40 Тож випробуймо та дослідімо свої дороги життя, і навернімось до ГОСПОДА ! 
<p>41 Здіймаючи наші серця і руки до Небесного Бога, скажімо: 
<p>42 Ми відпали, ми збунтувалися, – і Ти нас не простив. 
<p>43 Огорнутий гнівом, Ти нас переслідував і безпощадно нищив. 
<p>44 Ти закрив Себе хмарою, щоб не дійшла до Тебе наша молитва. 
<p>45 Непотребом і сміттям Ти нас зробив поміж народами. 
<p>46 Всі наші вороги відкрили проти нас свої роти. 
<p>47 Нашею долею стали страх і яма, спустошення й руїни... 
<p>48 Потоки сліз заливають мої очі через знищення дочки мого народу. 
<p>49 Безперестанку течуть з моїх очей сльози, і я не знаходжу полегшення, 
<p>50 аж поки не зглянеться з небес ГОСПОДЬ, і не зверне на мене увагу… 
<p>51 Те, що я бачу, завдає моїй душі нестерпного болю – через долю всіх дочок мого міста. 
<p>52 Мої вороги без причини заповзято полювали за мною, ловили, як пташку; 
<p>53 живцем кинули мене в яму й закидали мене камінням; 
<p>54 вода сягала моєї голови, і я подумав: Мені кінець! 
<p>55 ГОСПОДИ, з тієї глибокої ями я кликав Тебе за Твоїм Ім’ям. 
<p>56 Ти почув мій голос, – тож не закривай Свого вуха перед моїми зойками і моїм воланням! 
<p>57 На щастя, Ти наблизився до мене в той час, коли я кликав до Тебе, і сказав: Не бійся! 
<p>58 Ти, ГОСПОДИ, вступився за мене у моїй справі й викупив моє життя! 
<p>59 Ти, ГОСПОДИ, бачиш мою кривду, – розсуди мою справу за справедливістю. 
<p>60 Ти також бачив усю їхню мстивість, – усі задуми моїх ворогів щодо мене. 
<p>61 Ти, ГОСПОДИ, чуєш їхнє знущання, – всі їхні підступні плани відносно мене, 
<p>62 щоденні розмови, спрямовані проти мене, та їхні лайливі слова. 
<p>63 Подивись, адже сідають вони, чи встають, я – їхня глумлива пісня. 
<p>64 Відплати їм, ГОСПОДИ, за їхніми вчинками! 
<p>65 Пошли їм затьмарення сердець і нехай впаде на них Твоє прокляття! 
<p>66 Ти, ГОСПОДИ, переслідуватимеш їх у гніві, поки не вигубиш із-під небес! 

<h4>Плач Єремії 4 
<p>1 Як потьмяніло золото! Змінилось золото найкраще! Коштовне святе каміння розкидане на всіх роздоріжжях вулиць! 
<p>2 Шляхетні сини Сіону, яких можна прирівняти до щирого золота, – тепер їх оцінюють як глиняний посуд, – діло рук гончаря. 
<p>3 Навіть шакали підставляють груди, коли годують своїх малят. Дочка ж мого народу стала жорстокою, наче страусиха в пустелі. 
<p>4 У немовляти від спраги язик прилипає до його піднебіння, діти просять хліба, але нікому його їм дати. 
<p>5 Ті, що споживали вишукані страви, гинуть від голоду на вулицях міст; ті, що одягались у кармазин, тепер риються в смітниках! 
<p>6 Провина дочки мого народу виявилась більшою, ніж гріх Содому, який був знищений в одну мить, – і то без втручання людських рук. 
<p>7 Його ( народу ) можновладці на вигляд були чистіші від снігу й біліші за молоко; їхні тіла були рум’яніші від коралів, а їхній вигляд сяяв, наче сапфіри. 
<p>8 Тепер же їхній вигляд чорніший за сажу, – їх не впізнають на вулиці; здається, що їхня шкіра прилипла до їхніх кісток, – висохла, стала схожою на дерево. 
<p>9 Ті, що гинуть від меча, щасливіші від тих, що вмирають з голоду. Адже голодні відходять у муках, поволі, вражені голодом через відсутність плодів на полі. 
<p>10 Жалісливі від природи, жінки, своїми руками варили власних дітей, аби вижити в час загибелі дочки мого народу. 
<p>11 Сповнений великого обурення, ГОСПОДЬ вилив Свій палкий гнів, запаливши ним вогонь на Сіоні, який знищив його до підвалин. 
<p>12 Не вірили царі землі, як і всі мешканці світу, що ворог-супостат зможе ввійти в єрусалимські ворота. 
<p>13 Але все це сталось через гріхи його фальшивих пророків, – через провини його лукавих священиків, котрі проливали в ньому ( Єрусалимі ) кров праведників. 
<p>14 Вони, наче сліпі, тепер блукають вулицями, – заплямовані кров’ю так, що неможливо доторкнутися до їхнього одягу. 
<p>15 Геть з дороги! Йде нечистий! – кричать услід. – Геть, втікайте, не доторкайтесь! Вони ховаються, блукають поміж народами, але й там їм кажуть: Не смійте в нас поселятись! 
<p>16 Сам ГОСПОДЬ розпорошив їх, не бажаючи надалі на них дивитись, оскільки вони не поважали щирих священиків, не мали милосердя до людей похилого віку. 
<p>17 Ми прогледіли свої очі, надаремно очікуючи на допомогу. Зі сторожової башти ми хотіли побачити народ, який так і не міг нас врятувати. 
<p>18 Вороги підстерігали нас на кожному кроці, так що ми не могли вже ходити по наших майданах. Отже, наблизився наш кінець, сповнились наші дні! Нас чекає загибель!.. 
<p>19 Наші вороги швидші за орлів у небесах. Вони нас переслідували скрізь; ганялися за нами по горах, влаштовували засідки в пустелі. 
<p>20 ГОСПОДНІЙ помазаник, наш цар, який нас надихав, схоплений та вкинутий у ворожу яму, тоді як ми мріяли і говорили: У його тіні будемо жити серед інших народів спокійно. 
<p>21 Радій і веселися, дочко Едому, що нині проживаєш у краю Уц. Але знай, що й тебе не мине ця чаша: ти сп’янієш і будеш оголена. 
<p>22 А твоє покарання за вчинене тобою беззаконня, дочко Сіону, скінчиться. Ти вже ніколи не будеш приречена на неволю! Твої ж провини, дочко Едому, – всі твої гріхи ГОСПОДЬ відкриє і покарає. 

<h4>Плач Єремії 5 
<p>1 ГОСПОДИ, згадай, яка доля нас спіткала. Зглянься і подивися на наше приниження. 
<p>2 Наша спадщина дісталась загарбникам, доми наші – чужинцям! 
<p>3 Ми стали сиротами, без батька. Наші матері стали вдовами. 
<p>4 Свою воду ми п’ємо за срібло, власне дерево на дрова купуємо за гроші. 
<p>5 З ярмом на шиї, нас ще й жорстоко поганяють. Ми вмліваємо від утоми, але нам не дозволяють відпочити. 
<p>6 Ми простягали руки про допомогу до Єгипту, благали про хліб Ассирію. 
<p>7 За гріхи наших батьків, яких вже немає, ми терпимо покарання за їхнє беззаконня. 
<p>8 Наші колишні раби тепер володіють нами, й нікому визволити нас з їхніх рук. 
<p>9 Ризикуючи своїм життям від меча пустелі, ми добуваємо свій хліб. 
<p>10 Наша шкіра почорніла від спеки, як у печі, через нестерпний голод. 
<p>11 Жінок наших безчестять на Сіоні, дівчат – у всіх юдейських містах. 
<p>12 Наші можновладці повішені руками ворогів, які не виявили жодної пошани навіть до людей похилого віку. 
<p>13 Юнаки приречені крутити камені жорен, а підлітки падають під ношею дров. 
<p>14 Не стало старійшин біля брам, не чути веселих пісень юнаків. 
<p>15 Погасла радість у наших серцях, а наші хороводи перетворились на жалобні процесії. 
<p>16 Упав вінець слави з нашої голови. Горе прийшло до нас через те, що ми згрішили! 
<p>17 Від того й ниє наше серце; тому й тьмяніють наші очі. 
<p>18 Адже гора Сіон нині спустошена, і лише лисиці нишпорять по ній. 
<p>19 Але Ти, ГОСПОДИ, перебуваєш вічно, – Твій престол незмінний з покоління в покоління. 
<p>20 Невже Ти хочеш назавжди забути про нас, залишивши нас на такий довгий час? 
<p>21 Верни нас, ГОСПОДИ, до Себе, – і ми повернемось! Віднови наші щасливі дні, як було колись! 
<p>22 Невже Ти зовсім відкинув нас, й нам здається, що нема кінця Твоєму гніву? 