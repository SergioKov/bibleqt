<h2>

<h4>2 Тимофія 1 
<p>1 Павло, з волі Божої апостол Ісуса Христа, за обітницею життя, що в Ісусі Христі, — 
<p>2 до Тимофія, улюбленого сина: благодать, милість і мир, від Бога Отця та Ісуса Христа, Господа нашого. 
<p>3 Дякую Богові, Якому від предків служу із чистим сумлінням, що постійно, вдень і вночі, пам’ятаю про тебе в моїх молитвах, 
<p>4 бажаючи бачити тебе, згадуючи твої сльози, аби наповнитися радістю. 
<p>5 Згадую твою щиру віру, яка спочатку оселилася у твоїй бабусі Лоїді та у твоїй матері Євникії; я впевнений, що вона є і в тобі. 
<p>6 Я тому нагадую тобі це, щоб ти зігрівав Божий дар, який є в тобі через покладання моїх рук. 
<p>7 Адже Бог не дав нам духа страху, але духа сили, любові й розсудливості. 
<p>8 Тому не соромся свідчити про нашого Господа, ні мене — Його в’язня. Але злигодні за Євангеліє перенось силою Бога, 
<p>9 Який спас нас і покликав святим покликанням, — не за наші діла, але згідно зі Своїм наміром і благодаттю, яка дана нам в Ісусі Христі ще перед вічними часами; 
<p>10 тепер же вона відкрилася через з’явлення Спасителя нашого Ісуса Христа, Який знищив смерть, а життя і нетління освітив Євангелієм, 
<p>11 для якого я поставлений проповідником, апостолом і вчителем [язичників]. 
<p>12 Через це я і страждаю, але не соромлюся, бо знаю, Кому я повірив, і переконаний, що Він має силу зберегти довірене мені до того дня. 
<p>13 За приклад май здорові слова, які ти від мене почув у вірі й любові, що в Ісусі Христі. 
<p>14 Добре, довірене тобі, збережи Святим Духом, Який живе в нас. 
<p>15 Ти знаєш, що від мене відвернулися всі, хто в Азії, між ними й Фіґел та Гермоґен. 
<p>16 Нехай Господь дасть милість домові Онисифора, адже багато разів він давав мені відраду і не соромився моїх кайданів. 
<p>17 Але коли він прибув у Рим, то наполегливо шукав мене — і знайшов. 
<p>18 Нехай же дасть йому Бог знайти милість від Господа того дня! А скільки він послужив мені в Ефесі, ти краще знаєш. 

<h4>2 Тимофія 2 
<p>1 Отже, мій сину, міцній у благодаті, яка в Ісусі Христі. 
<p>2 І що ти почув від мене при багатьох свідках, те передай вірним людям, які будуть спроможні й інших навчити. 
<p>3 [Ти ж] перенось злигодні, як добрий воїн Ісуса Христа. 
<p>4 Жодний воїн, щоби догодити тому, хто найняв його, не зв’язує себе життєвими справами. 
<p>5 Якщо ж хто й буде змагатися, то не отримає вінця, якщо не буде боротися законно. 
<p>6 Робітникові, який працює, першим належить одержати з плоду. 
<p>7 Зрозумій те, що кажу: [нехай] Господь дасть тобі розуміння в усьому. 
<p>8 Пам’ятай про воскреслого з мертвих Ісуса Христа, Який з нащадків Давида — згідно з моєю Доброю Звісткою, 
<p>9 за яку я переношу злигодні — до кайданів включно, наче злочинець. Але Боже Слово не ув’язнити! 
<p>10 Тому все терплю заради вибраних, щоб і вони отримали спасіння в Ісусі Христі з вічною славою. 
<p>11 Вірне слово: якщо ми з Ним померли, то з Ним і житимемо; 
<p>12 якщо терпимо, то будемо з Ним і царювати; якщо відречемося, то й Він відречеться від нас; 
<p>13 якщо ми невірні, то Він залишиться вірним, бо Себе зректися не може. 
<p>14 Нагадуй про це й застерігай перед Богом, щоб не займалися словесними змаганнями, бо це не приносить користі, хіба лише слухачам на руїну. 
<p>15 Постарайся представити себе гідним перед Богом, бездоганним працівником, який наставляє на принципи істини. 
<p>16 А пустих балачок уникай, бо вони дедалі більше підштовхуватимуть до безбожності. 
<p>17 Їхнє слово буде поширюватися, немов гангрена. Такими є Гіменей і Филит, 
<p>18 які відпали від істини, заявляючи, ніби воскресіння вже було, і цим відвертають декого від віри. 
<p>19 А тверда Божа основа стоїть, маючи таку печать: Господь знає Своїх, а також: Нехай відступить від неправди кожний, хто прикликає Господнє Ім’я! 
<p>20 У великому домі є не лише золоті й срібні посудини, а й дерев’яні та глиняні; одні для почесного вжитку, інші — для непочесного. 
<p>21 Отже, якщо хто очистить себе від цього, то буде посудом для почесного вжитку — освячений, корисний для Володаря, готовий для кожного доброго діла. 
<p>22 Уникай молодечих пожадань, настирливо шукай праведності, віри, любові, миру з тими, які кличуть до Господа від чистого серця. 
<p>23 А нерозумні й необґрунтовані суперечки обминай, знаючи, що вони породжують сварки. 
<p>24 Адже Господній раб не повинен сваритися, але має бути до всіх привітний, здатний навчати, терпеливий, 
<p>25 такий, хто з лагідністю наставляє противників, чи не дасть їм Бог покаяння, щоби пізнали істину 
<p>26 і вирвалися з тенет диявола, який зловив їх живцем, аби вони виконували його волю. 

<h4>2 Тимофія 3 
<p>1 Знай же, що в останні дні настануть скрутні часи. 
<p>2 Бо люди будуть самолюбні, грошолюбні, чванливі, горді, наклепники, батькам неслухняні, невдячні, нечестиві, 
<p>3 недружелюбні, непримиренні, обмовники, нестримані, жорстокі, які не люблять добро, 
<p>4 зрадники, нахабні, бундючні, котрі більше люблять розкоші, ніж Бога, 
<p>5 які мають вигляд благочестя, але сили його відреклися. Таких уникай. 
<p>6 До них належать і ті, які прокрадаються в доми і полонять жінок, обтяжених гріхами й відданих різним пожадливостям; 
<p>7 вони завжди вчаться, та ніколи не можуть прийти до пізнання істини. 
<p>8 Як. Янній та Ямврій протиставилися Мойсеєві, так само й ці противляться правді, — люди, які зітліли розумом, недосвідчені у вірі. 
<p>9 Але великого успіху вони не матимуть, бо їхнє безумство стане очевидним для всіх, як сталося і з тими. 
<p>10 Ти ж пішов слідом за моїм ученням, поведінкою, наміром, вірою, довготерпінням, любов’ю, витривалістю, 
<p>11 переслідуваннями, стражданнями, які мене спіткали в Антіохії, в Іконії, у Лістрах. Цих переслідувань я зазнав, та Господь від усіх мене визволив. 
<p>12 Адже всі, хто в Ісусі Христі бажає жити благочестиво, будуть переслідувані. 
<p>13 А лихі люди і шахраї матимуть успіх у злому, обманюючи й самі будучи обмануті. 
<p>14 Ти ж тримайся того, чого ти навчився і що тобі довірено, пам’ятаючи, від кого ти навчився. 
<p>15 І ти змолоду знаєш Святе Писання, яке може тебе зробити мудрим для спасіння через віру в Ісуса Христа. 
<p>16 Усе Писання богонатхненне й корисне для навчання, для докору, для виправлення, для виховання в праведності, 
<p>17 щоби Божа людина була досконала, на всяке добре діло готова. 

<h4>2 Тимофія 4 
<p>1 [Тому] свідчу перед Богом та Ісусом Христом, Який має судити живих і мертвих підчас Свого приходу і у Своєму Царстві. 
<p>2 Проповідуй Слово, утверджуй за сприятливих і несприятливих обставин, докоряй, потішай, закликай — з усякою терпеливістю і повчанням. 
<p>3 Бо настане час, коли не слухатимуть здорового вчення, а виберуть собі вчителів за своїми пожадливостями, щоб лестили слух, 
<p>4 аби відвернути вуха від істини та схилитися до небилиць. 
<p>5 Ти ж будь тверезий в усьому, терпи злидні, виконуй діло благовісника, звершуй своє служіння. 
<p>6 Адже я вже стаю жертвою, і настає час мого відходу. 
<p>7 Я звершив добрий подвиг, свій біг закінчив, віру зберіг. 
<p>8 А тепер приготовлено мені вінець праведності, який того дня дасть мені Господь, справедливий Суддя, і не лише мені, а й усім, хто полюбив Його прихід. 
<p>9 Постарайся незабаром прибути до мене. 
<p>10 Адже Димас, полюбивши нинішній вік, мене покинув, — він подався до Солуня, Крискент — до Галатії, а Тит. — до Далматії. 
<p>11 Зі мною лише Лука. Візьми Марка, приведи із собою, бо він мені дуже потрібний для служіння. 
<p>12 Тихика ж я послав в Ефес. 
<p>13 Ідучи, принеси плаща, якого я залишив у Троаді в Карпа, і книги, особливо пергаментні. 
<p>14 Олександр, коваль, накоїв мені багато лиха; [нехай] Господь віддасть йому за його вчинками. 
<p>15 Остерігайся його й ти, бо надто противиться нашим словам! 
<p>16 При моїй першій обороні нікого не було зі мною, але всі мене покинули. Хай не буде їм це зараховано. 
<p>17 А Господь став при мені й підкріпив мене, аби через мене сповнилася проповідь: щоб усі язичники почули, і я був визволений з пащі лева. 
<p>18 [І] Господь визволить мене від усякого лихого діла і спасе для Свого Небесного Царства. Йому слава навіки-віків. Амінь. 
<p>19 Привітай Прискилу й Акилу та дім Онисифора. 
<p>20 Ераст залишився в Коринті, а Трохима я зоставив хворим у Мілеті. 
<p>21 Постарайся прийти до зими. Вітають тебе Евул, Пуд, Лін, Клавдія і всі брати. 
<p>22 Господь [Ісус Христос] — з твоїм духом! Благодать — з вами! [Амінь]. 