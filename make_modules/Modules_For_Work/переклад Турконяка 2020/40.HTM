<h2>

<h4>Михея 1 
<p>1 Слово ГОСПОДА, яке було до Міхея з Морешету, за днів юдейських царів: Йотама, Ахаза та Єзекії. Ось що йому було показано щодо Самарії та Єрусалима. 
<p>2 Слухайте, всі народи! Прислухайся, земле, та все, що її наповнює! Владика, ГОСПОДЬ, буде проти вас свідчити, – Сам ГОСПОДЬ зі Свого святого Храму. 
<p>3 Адже ГОСПОДЬ виходить зі Свого місцеперебування; Він сходить і крокує по узвишшях землі. 
<p>4 Під Ним тануть гори, і розпадаються долини, наче віск від вогню, і як води, що стікають по стрімких схилах. 
<p>5 А все це через провину Якова та через гріхи дому Ізраїля. Яка провина Якова? Хіба не Самарія? А які узвишшя Юди? Хіба не Єрусалим? 
<p>6 Через те перетворю Самарію на купи каміння у полі, на місце для садження виноградної лози; повикидаю її каміння в долину, і відкрию підвалини її. 
<p>7 І будуть розбиті всі її боввани, спалені у вогні всі її дарунки за блуд. Я потрощу всіх її ідолів. Оскільки вона назбирала з плати за блуд, до плати за блуд вони повернуться. 
<p>8 Через це, – каже Міхей, – буду тужити й голосити, ходитиму голим і босим, буду вити, як шакали, і скиглити, наче страуси. 
<p>9 Хоча її ( Самарії ) рани смертельні, й сягають аж до Юдеї; горе постукало навіть у брами мого народу, – самого Єрусалима. 
<p>10 Проте не розголошуйте про це в Ґаті, не тужіть і не плачте в Бет-Леафрі, а просто качайтеся в поросі. 
<p>11 Ходіть, мешканці Шафіра, нагими й осоромленими, бо не можуть вийти вам назустріч мешканці Цаанану. Чути голосіння і в Бет-Ецелі, тому не чекайте підмоги і звідти. 
<p>12 Як можна очікувати чогось доброго мешканцям Мароту, коли лихо від ГОСПОДА прийшло аж до брам Єрусалима. 
<p>13 Запрягай коней у колісницю, мешканцю Лакішу, який став початком гріха для Сіонської доньки, адже в тебе знайдені ті самі злочини, що й в Ізраїлі. 
<p>14 Тому тобі доведеться дати розвідний лист Морешет-Ґатові; палаци Акзіва стануть обманом для царів Ізраїлю. 
<p>15 Що ж до мешканця Мареші, то до тебе Я пришлю того, котрий присвоїть твої володіння, так що аж до Адуллама досягне слава Ізраїлю. 
<p>16 Поголи собі голову й обстрижи бороду на знак жалоби за твоїми улюбленими дітьми, зроби собі лисину, як у орла, адже вони забрані від тебе в полон. 

<h4>Михея 2 
<p>1 Горе тим, котрі навіть на своїх постелях задумують злочини, планують лихо, не встаючи з постелі, аби на світанку нового дня це виконати, оскільки в їхніх руках сила. 
<p>2 Якщо пожадають поле, – захоплюють його, сподобається дім, – забирають і його. Іноді загарбують разом із домом і його ГОСПОДА ря, позбавляють дітей спадщини. 
<p>3 Тому так говорить ГОСПОДЬ : Ось Я обмірковую щодо цього роду лихо, – ярмо, від якого ви не зможете ухилити ваші шиї і навіть випростатись, бо це буде надто злий час. 
<p>4 У той час складуть про вас глузливу приповістку, удавано голосячи й уїдливо приговорюючи: Ми остаточно знищені. Частка мого народу віддана іншим і не повернеться до мене! Наші поля поділені між відступниками. 
<p>5 І не буде в тебе нікого в усій Господній громаді, хто відміряв би жеребкуванням належну тобі частку. 
<p>6 Не провіщай нам, – кажете ви. – Нехай про таке не говорять, адже така ганьба з нами не станеться! 
<p>7 О, роде Якова, хіба можна таке говорити? Хіба ж дія ГОСПОДНЬОГО Духа зменшилась? Хіба Він так поводиться? Хіба Я не доброзичливий щодо тих, котрі ходять прямо? 
<p>8 Але ж ви чините, як вороги Мого народу! До вас приходять з довір’ям, а ви невинуватого позбавляєте одежі; готові відібрати останній плащ у тих, котрі не думали з вами воювати. 
<p>9 Жінок Мого народу виганяєте з їхніх улюблених помешкань, назавжди позбавляючи їхніх дітей Моєї слави ( спадщини )! 
<p>10 Тож вставайте та йдіть геть від Мене! Ви втратили ваше місце спочинку, оскільки все скрізь занечищене, а вас чекає горе й невідворотне знищення. 
<p>11 Адже якби до вас прийшов якийсь легковажний вітрогон і почав говорити про користь вина та міцних напоїв, то напевно був би він бажаним пророком для цього народу. 
<p>12 Я неодмінно зберу разом усього Якова! Я обов’язково зберу весь залишок Ізраїлю! Згуртую його, як отару в Боцрі, немов отару в кошарі, – і далеко буде лунати гомін великого народу. 
<p>13 Попереду йтиме Той, Котрий робить проломи й руйнує перешкоди; вони пройдуть через ворота й вийдуть. Перед ними крокуватиме їхній Цар, – Сам ГОСПОДЬ очолюватиме цей урочистий похід. 

<h4>Михея 3 
<p>1 Я тоді сказав: Послухайте ви, начальники поколінь Якова, й можновладці дому Ізраїлевого! Хіба не вам дбати про судочинство? 
<p>2 Але ж ви ненавидите добро й любите зло! Ви здираєте з них ( Мого народу ) шкіру й навіть їхні м’язи з їхніх костей! 
<p>3 Ви пожираєте тіло мого народу, здираючи з них їхню шкіру і ламаючи їхні кості; ріжете їх на кусочки, наче для казана, і як м’ясо на смаженину. 
<p>4 Коли такі люди волатимуть до ГОСПОДА, Він не буде їм відповідати, а сховає тоді від них Своє обличчя, – настільки огидними вважатиме їхні вчинки. 
<p>5 Так говорить ГОСПОДЬ щодо пророків, котрі вводять в оману Мій народ. Поки вони мають що гризти зубами, то проголошують мир, але оголошують війну тим, хто нічого не кладе їм до рота. 
<p>6 Через це ніч буде вам замість видіння, а темрява буде вам замість ворожіння. Сонце зайде над тими пророками, і потемніє над ними день. 
<p>7 Осоромляться провидці, й вкриються ганьбою ворожбити! Усі вони закриють свої уста, тому що не буде відповіді від Бога. 
<p>8 Але я сповнений силою й ГОСПОДНІМ Духом, правосуддям і мужністю, аби сповістити Якову про його злочини, Ізраїлю – про його гріхи. 
<p>9 Послухайте ж ви, начальники поколінь роду Якова, й старійшини дому Ізраїля, котрі відчуваєте огиду до правосуддя і викривляєте все пряме; 
<p>10 адже ви будуєте Сіон на крові, Єрусалим – на злочинності. 
<p>11 Його можновладці вимірюють справедливість хабаром, а його священики навчають за винагороду; його пророки ворожать за гроші, й, посилаючись на ГОСПОДА, говорять: Хіба ж посеред нас нема ГОСПОДА ? Нещастя на нас не впаде! 
<p>12 Тому через вас Сіон переорють, як поле, – Єрусалим стане купою руїн, а Храмова гора – порослими лісом узвишшями. 

<h4>Михея 4 
<p>1 В останні дні станеться таке, що гора ГОСПОДНЬОГО Дому очолить усі інші гори, підніметься над узгір’ями, і до неї полинуть усі народи. 
<p>2 І підуть туди численні народи, говорячи: Ходімо, зійдемо на ГОСПОДНЮ гору, – до Дому Бога Якова. Він вкаже нам Свої дороги, й ми будемо ходити Його стежками! Адже зі Сіону вийде Закон, ГОСПОДНЄ слово – з Єрусалима. 
<p>3 Він ( ГОСПОДЬ ) буде розсуджувати розбрат між численними народами, й вирішуватиме справи далеких та потужних народів. Вони перекують свої мечі на лемеші, а списи свої – на серпи. Жоден народ вже не підніме меча проти іншого народу, і більше не будуть навчатись воювати. 
<p>4 Тоді кожний сидітиме під своєю виноградною лозою та під своєю смоківницею, і не стане тих, котрі наганяють страх, адже Сам ГОСПОДЬ Саваот це сказав. 
<p>5 Як би інші народи не намагались діяти в ім’я своїх богів, ми будемо ходити в Ім’я ГОСПОДА, нашого Бога, повік-віків. 
<p>6 Того дня, – говорить ГОСПОДЬ, – зберу кульгавих, згромаджу розпорошених, – всіх тих, на кого наводив лихо. 
<p>7 Калік Я учиню Своїм залишком, а з розпорошених – потужний народ, і царюватиме над ними, на горі Сіон, ГОСПОДЬ відтоді й на віки вічні. 
<p>8 А ти, башто стада, підгірку дочки Сіону, до тебе повернеться, тобто прийде, давнє владарювання – царство дочки Єрусалима. 
<p>9 Чому ти тепер так голосно кричиш? Хіба немає в тебе царя? Чи може загинув твій порадник, і тебе охопили болі, мов у породіллі? 
<p>10 Доведеться тобі, дочко Сіону, ще корчитись і кричати від болю, як породілля. Ти повинна будеш залишити місто й замешкати в полі. Підеш аж у Вавилон, де до тебе прийде визволення і звідки тебе викупить, з рук твоїх ворогів, ГОСПОДЬ. 
<p>11 Але тепер проти тебе повстали численні народи, які кажуть: Нехай він буде зневажений, аби нам позловтішатися, дивлячись на Сіон! 
<p>12 Вони не знають ГОСПОДНІХ задумів і не розуміють Його наміру, адже Він їх зібрав, як снопи на току. 
<p>13 Вставай і молоти їх, дочко Сіону! Я зроблю тобі залізного рога й дам тобі мідні копита. Ти розіб’єш численні народи, посвятивши ГОСПОДУ їхню здобич; їхнє багатство і майно – Владиці всієї землі! 
<p>14 Тепер, дочко загонів, згромаджуйся. Нас взято в облогу, палицею б’ють по щоці суддю Ізраїлю. 

<h4>Михея 5 
<p>1 Ти ж, Вифлеєме-Ефрато, найменший серед Юдиних тисячників. З тебе вийде за Моєю волею Той, Хто буде Владикою в Ізраїлі, хоч його походження від початку, від часів віковічних. 
<p>2 Тому будуть залишені вони ( Ізраїль ) лише до часу, поки породілля народить, після чого залишок його братів повернеться до Ізраїлевих синів. 
<p>3 Коли він повстане, то пастиме ГОСПОДНЬОЮ силою, і в славі Імені ГОСПОДА Свого Бога. Вони житимуть у спокої, оскільки Його велич сягатиме всіх країв землі. 
<p>4 Він творитиме мир. Якщо ассирійці нападуть на наш край і почнуть топтати наші твердині, тоді ми виставимо проти них сім пастухів і вісім можновладців з народу. 
<p>5 Вони пастимуть Ассирію мечем, і край Німрода в його воротах. Він ( ГОСПОДЬ ) нас врятує від Ассирії, коли та вторгнеться в наш край і топтатиме наші кордони. 
<p>6 Залишок Якова буде розпорошений поміж багатьма народами, як роса від ГОСПОДА, немов злива на траву, не очікувана людиною, і яка не залежить від людських синів. 
<p>7 Залишок Якова буде між людьми, серед численних народів, як лев між лісовими звірами, як левчук серед отари овець, який, увірвавшись, топче, розриває, і немає того, хто міг би врятувати. 
<p>8 Щойно твоя рука підійметься над твоїми ворогами, як усі твої вороги будуть знищені. 
<p>9 Станеться того дня таке, – говорить ГОСПОДЬ, – що Я знищу в тебе усіх твоїх коней, і потрощу всі твої колісниці, 
<p>10 Зруйную міста твого краю й розвалю всі твої фортеці. 
<p>11 Викоріню чародійство, за яке тримаєшся; ворожбитів, які віщують по хмарах, не стане. 
<p>12 Я знищу твоїх ідолів, які поміж вами, і всі тесані боввани, щоб ти більше не вклонявся творінню власних рук. 
<p>13 Я повириваю твої ашери з-посеред тебе, і знищу твої міста. 
<p>14 В пориві палкого гніву Я помщуся народам, котрі погрузли в непослусі. 

<h4>Михея 6 
<p>1 Слухайте, що говорить ГОСПОДЬ : Устань, судися з горами, й нехай пагорби почують твій голос. 
<p>2 Слухайте, гори, судовий позов ГОСПОДА, і вважайте основи землі, адже ГОСПОДЬ чинить правосуддя щодо Свого народу; Він дорікає Ізраїлю! 
<p>3 Що Я тобі зробив, Мій народе, або чим Я тебе скривдив? Відповідай мені! 
<p>4 Хіба тим, що Я вивів тебе з Єгипетського краю? Адже Я викупив тебе з невільницького дому, й послав перед тобою Мойсея, Аарона та Маріям. 
<p>5 Народе Мій! Пригадай, що замислив Валак, моавський цар, і що йому відповів Валаам, син Беора, а також, що відбулось по дорозі від Шіттіма аж до Ґілґала, аби ти міг зрозуміти ГОСПОДНЮ справедливість! 
<p>6 З чим з’явлюся перед ГОСПОДОМ, аби поклонитися Всевишньому Богові? Чи маю я з’явитись перед Ним зі всепаленням однолітніх телят? 
<p>7 Хіба ГОСПОДУ потрібні тисячі баранів, чи десятки тисяч потоків олії? А може я дам свого первістка за свою провину, – плід свого лона за свій гріх? 
<p>8 О, людино, Він сказав тобі, що є добре, і чого ГОСПОДЬ очікує від тебе, а саме: щоб ти дотримувався правосуддя, любив чинити милосердя, і в покорі ходив з твоїм Богом! 
<p>9 Голос ГОСПОДНІЙ звертається до міста, – і мудрий благоговійно ( зі страхом ) ставиться до Твого Імені, покірно схиляючись перед жезлом, а також Тим, Хто його утвердив. 
<p>10 Хіба можу забути про незаконні скарби в домі нечестивого, або зменшену, усіма ненависну, ефу ? 
<p>11 Хіба можу виправдати оманливу вагу, або неправильні гирі в сумці? 
<p>12 Адже його ( місцеві ) багачі сповнені насильства ( підступу ), його мешканці говорять неправду, а язик у їхніх устах – оманливий. 
<p>13 Через усе це Я почну тебе карати, – й навіть нищити за твої беззаконня. 
<p>14 Ти будеш їсти, але не наситишся, постійно відчуваючи в собі голод; відкладеш про запас, але не сховаєш, а що сховаєш, віддам тому, хто прийде з мечем. 
<p>15 Ти посієш, проте жати не будеш, ти віджиматимеш олію, але не будеш намащуватися ( тією ) олією; ти вичавлюватимеш грона винограду, та вина не питимеш. 
<p>16 Адже ти дотримуєшся приписів Омрі та всіх звичаїв дому Ахава. Ви живете за їхніми радами, тому Мені доведеться віддати вас на знищення. Твої громадяни стануть посміховиськом, і ви понесете ганьбу Мого народу. 

<h4>Михея 7 
<p>1 Горе мені, адже я себе відчуваю так, як дерево після збору врожаю, як виноградник після збору винограду: жодного грона, щоб поживитись, жодної ранньої фіґи, яку можна було би скуштувати. 
<p>2 Зникли в краю побожні, й немає серед людей справедливого. Кожен, немов у засаді, чатує задля пролиття крові; кожний полює за своїм братом, розставляючи для нього пастку. 
<p>3 Їхні руки спритні для здійснення зла. Урядник чекає хабаря, – та й суддю можна підкупити; про свої забаганки натякають знатні особи й усе викривляють. 
<p>4 Найкращий з них, як колючка, і найчесніший – як терновий живопліт. Але надходить день твоїх відвідин, передвіщений твоїми вартовими. Неодмінно наступить для тебе страхіття. 
<p>5 Тож не звіряйся другові і не покладайся навіть на найближчого, – на ту, котра розділяє з тобою ложе. Стережи двері своїх уст. 
<p>6 Адже син безчестить батька, дочка повстає проти своєї матері, невістка – проти своєї свекрухи; так що вороги людини – її домашні. 
<p>7 Я ж спрямую свій погляд на ГОСПОДА, очікуватиму Бога мого спасіння. Мій Бог мене вислухає! 
<p>8 Не радій з мого горя, мій вороже! Хоч я і падаю, проте я встаю; хоча іноді трапляється темрява, ГОСПОДЬ – моє світло! 
<p>9 Я витерплю ГОСПОДНІЙ гнів, оскільки я згрішив проти Нього, аж поки Він не розгляне мою судову справу, і не поновить мене в правах. Він виведе мене на світло, і я побачу Його справедливість. 
<p>10 Мій ворог це побачить, і йому стане соромно через те, що він говорив мені: Де Той ГОСПОДЬ, твій Бог? Своїми очима я дивитимусь, як його топтатимуть наче болото на дорозі. 
<p>11 Настане такий день, коли твої мури будуть відбудовані, хоча той день віддалений. 
<p>12 Тоді до тебе приходитимуть від Ассирії, від міст Єгипту, а від Єгипту і до Ріки ( Євфрату ), від моря й до моря, і від однієї гори до іншої гори. 
<p>13 Але земля залишатиметься спустошеною разом зі своїми мешканцями через їхні вчинки. 
<p>14 Паси Свій народ, – молиться пророк, – Своїм посохом, провадь отару Своєї спадщини, яка перебуває, наче в лісі посеред Кармелю. Вони пастимуться на Башані та в Гілеаді, як і в давні часи. 
<p>15 ГОСПОДЬ відповів : Як було за днів твого виходу з Єгипетського краю, Я знову покажу йому ( Ізраїлю ) чудеса, гідні здивування. 
<p>16 Побачать це інші народи й засоромляться; незважаючи на всю свою силу, покладуть руки свої на уста, а їхні вуха оглухнуть. 
<p>17 Вони лизатимуть порох, наче змії, плазуючи по землі. Сповнені жаху перед ГОСПОДОМ, нашим Богом, вони з тремтінням виповзатимуть зі своїх криївок, адже Тебе вони злякаються. 
<p>18 Хіба є ще такий Бог, як Ти, Котрий прощає гріхи, відпускаючи ( забуваючи ) провини залишка Своєї спадщини. Бог не постійно гнівається, позаяк Він – Той, Хто любить виявляти милосердя. 
<p>19 Він знову змилується над нами, і змиє наші провини. Ти кинеш у глибини моря всі наші гріхи. 
<p>20 Ти виявиш свою вірність Якову, Твоє милосердя – Авраамові, як Ти й присягнув нашим батькам у ті давні часи. 