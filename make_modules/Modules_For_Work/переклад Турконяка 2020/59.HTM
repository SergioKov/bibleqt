<h2>

<h4>Ефесян 1 
<p>1 Павло, з Божої волі апостол Ісуса Христа, — святим у Ефесі й вірним в Ісусі Христі. 
<p>2 Благодать і мир вам від Бога, нашого Отця, і Господа Ісуса Христа! 
<p>3 Благословенний Бог і Отець Господа нашого Ісуса Христа, Який поблагословив нас усяким духовним благословенням на небесах у Христі. 
<p>4 Оскільки Він вибрав нас у Ньому раніше від створення світу, щоб ми були святі й непорочні перед Ним у любові, 
<p>5 наперед призначивши нас для того, щоб усиновити Собі через Ісуса Христа, згідно з уподобанням Своєї волі, 
<p>6 для прославлення величі Своєї благодаті, якою Він обдарував нас в улюбленому Сині. 
<p>7 У Ньому маємо викуплення Його кров’ю, прощення переступів, згідно з багатством Його благодаті, 
<p>8 яку Він безмірно помножив у нас у всякій мудрості та розумінні, 
<p>9 відкривши нам таємницю Своєї волі, за Своїм уподобанням, яке раніше наперед ухвалив у Ньому 
<p>10 для впорядкування повноти часів, щоб об’єднати в Христі все те, що на небі та що на землі. 
<p>11 У Ньому й ми стали спадкоємцями, які були наперед призначені за передбаченням Того, Хто все здійснює за рішенням Своєї волі, 
<p>12 щоб ми були для прославлення Його величі, ми, які раніше мали надію на Христа. 
<p>13 У Ньому й ви, почувши слово правди, Радісну Звістку нашого спасіння, та повіривши в Нього, були відзначені печаттю, Святим Духом обітниці, 
<p>14 Який є завдатком нашої спадщини для викуплення придбаного, для прославлення Його величі! 
<p>15 Тому і я, почувши про вашу віру в Господа Ісуса та про любов до всіх святих, 
<p>16 не перестаю дякувати за вас, згадуючи [вас] у своїх молитвах, 
<p>17 щоби Бог Господа нашого Ісуса Христа, Отець слави, дав вам Духа мудрості й відкриття для Його пізнання, 
<p>18 просвітивши очі вашого серця, щоб ви знали, якою є надія Його покликання, яке багатство слави Його спадщини у святих, 
<p>19 яка неосяжна велич Його сили в нас, котрі віримо в дію могутності Його сили, 
<p>20 що Він її здійснив у Христі, воскресивши Його з мертвих і посадивши праворуч Себе на небесах, — 
<p>21 вище від усякого начальства, влади, сили, панування і всякого імені, яким іменують не тільки в теперішньому віці, але й у майбутньому. 
<p>22 І Він усе підкорив під Його ноги і поставив Його над усім — як Голову Церкви, 
<p>23 яка є Його тілом, повнотою Того, Хто наповняє все в усьому! 

<h4>Ефесян 2 
<p>1 І вас, котрі були мертвими через ваші переступи й гріхи, 
<p>2 в яких ви колись жили за звичаєм цього світу, як і князь, який панує в повітрі, згідно з духом, що тепер діє в синах непокори. 
<p>3 Між ними всі ми колись жили в пожадливостях нашого тіла, виконуючи волю тіла та думок, були від природи, як і інші, дітьми гніву, 
<p>4 але Бог, Який багатий на милість, через велику Свою любов, якою нас полюбив, — 
<p>5 нас, котрі були мертві через наші переступи, оживив разом із Христом, адже ви спасенні благодаттю, — 
<p>6 і воскресив нас разом з Ним, і в Ісусі Христі посадив разом на небесах, 
<p>7 щоб у доброті до нас в Ісусі Христі в майбутніх віках показати надзвичайно велике багатство Своєї благодаті. 
<p>8 Адже ви спасенні благодаттю через віру, і це не від вас, це Божий дар, 
<p>9 не від діл, щоб ніхто не хвалився. 
<p>10 Тому що ми — Його творіння, ми створені в Христі Ісусі для добрих діл, які Бог наперед приготував для нас, щоб ми в них перебували. 
<p>11 Отже, пам’ятайте, що колись ви були за тілом язичниками, яких так звані за тілом «рукотворно обрізані» називали необрізаними, 
<p>12 бо ви того часу були без Христа, відчужені від громади Ізраїля, далекі від завітів обітниці, позбавлені надії і без Бога на світі. 
<p>13 А нині, в Ісусі Христі, ви, які колись були далекими, кров’ю Христа стали близькими. 
<p>14 Адже Він — наш мир, Який зробив з двох одне, зруйнував Своїм тілом серединну перегородку — ворожнечу, 
<p>15 усунувши Закон заповідей в навчаннях, аби з двох збудувати в [Самому Собі] одну Нову Людину, встановити мир 
<p>16 і в одному тілі хрестом примирити обох з Богом, знищивши на ньому ворожнечу. 
<p>17 Прийшовши, Він благовістив мир вам — далеким, і мир вам — близьким; 
<p>18 так що через Нього обоє маємо доступ до Отця в одному Дусі. 
<p>19 Тож ви більше не чужі й не захожі, а співгромадяни святих і домашні для Бога, 
<p>20 збудовані на основі апостолів і пророків, де наріжним каменем є Сам Ісус Христос; 
<p>21 на Ньому вся будівля, досконало збудована, зростає у святий храм у Господі, 
<p>22 в Якому й ви разом будуєтеся Духом у Божу оселю. 

<h4>Ефесян 3 
<p>1 Із цієї причини для вас, язичники, я, Павло, став в’язнем Ісуса Христа. 
<p>2 Ви ж, напевно, чули про служіння Божої благодаті, яка дана мені для вас, 
<p>3 бо мені через об’явлення відкрита таємниця, про що я раніше коротко написав; 
<p>4 із чого, коли читаєте, ви можете збагнути моє розуміння Христової таємниці. 
<p>5 В інших поколіннях вона не була виявлена людським синам так, як ось тепер Духом відкрита святим апостолам і пророкам, 
<p>6 що і язичники є співспадкоємцями, одним тілом і співучасниками обітниці в Ісусі Христі через Євангеліє, 
<p>7 служителем якого я став через дар Божої благодаті, яка була дана мені дією Його сили. 
<p>8 Мені, найменшому з усіх святих, дана ця благодать: благовістити між язичниками незбагненне багатство Христа 
<p>9 і просвітити всіх, у чому полягає здійснення таємниці, що від віків була схована в Бозі, Який усе створив [через Христа], 
<p>10 щоби правителям і владам на небесах тепер могла виявитися через Церкву багатогранна Божа премудрість, 
<p>11 згідно з відвічним рішенням, яке Він здійснив у Ісусі Христі, нашому Господі, 
<p>12 у Котрому ми маємо відвагу й доступ у надії через віру в Нього. 
<p>13 Тому прошу вас не занепадати духом з приводу моїх страждань за вас, бо це — ваша слава. 
<p>14 Для цього я схиляюсь на свої коліна перед Отцем [Господа нашого Ісуса Христа], 
<p>15 від Якого має ім’я кожна родина на небесах і на землі, 
<p>16 щоби за багатством Своєї слави Він дав вам через Свого Духа зміцнитися силою у внутрішній людині, 
<p>17 щоби через віру Христос оселився у ваших серцях, аби ви, укорінені й засновані на любові, 
<p>18 разом з усіма святими змогли зрозуміти, що це за ширина й довжина, висота й глибина, 
<p>19 і пізнати Христову любов, яка сягає за межі пізнання, щоб наповнилися ви всякою Божою повнотою. 
<p>20 А Тому, Хто силою, яка діє в нас, може зробити значно більше всього, що ми просимо або думаємо, — 
<p>21 Йому слава в Церкві й у Христі Ісусі на всі покоління і навіки-віків, амінь ! 

<h4>Ефесян 4 
<p>1 Отже, я, в’язень у Господі, прошу вас, щоб ви поводилися гідно звання, до якого були покликані, 
<p>2 з усякою покірністю і лагідністю, з довготерпінням, у любові підтримуючи одне одного, 
<p>3 намагаючись зберігати єдність духа в союзі миру. 
<p>4 Одне Тіло й один Дух, — як і були ви покликані в одній надії вашого покликання. 
<p>5 Один Господь, одна віра, одне хрещення, 
<p>6 один Бог і Отець усіх, Який над усіма, і через усіх, і в усіх [нас]. 
<p>7 А кожному з нас дана благодать згідно з даром Христа. 
<p>8 Тому сказано: Піднявшись на висоту, Він полон полонив і дав дари людям. 
<p>9 А що означає «піднявшись», як не те, що [раніше] Він зійшов до найнижчих місць землі? 
<p>10 Хто зійшов, Той і піднявся вище від небес, щоб наповнити все. 
<p>11 Він і поставив одних апостолами, інших пророками, ще інших благовісниками, а тих — пастирями та вчителями, 
<p>12 щоби приготувати святих для справи служіння, для збудування Христового тіла, 
<p>13 аж поки всі досягнемо єдності віри й пізнання Божого Сина, досконалого змужніння, міри зрілості — повноти Христа; 
<p>14 щоб ми не були більше малими дітьми, які носяться хвилями і захоплюються всяким вітром учення, людською підступністю, лукавством, що вводить в оману, 
<p>15 а щоб ми в любові були правдомовні, щоб у всьому досягли зросту Того, Хто є Голова, — Христа. 
<p>16 Від Нього — усе тіло, складене і надійно сполучене різними зв’язками в міру дії кожного окремого члена тіла, зростає на збудування самого себе в любові. 
<p>17 Усе це я кажу й свідчу в Господі, щоб ви більше не були, як [ті] язичники, які ходять у марноті свого розуму, 
<p>18 маючи затьмарену свідомість, вони відчужені від Божого життя через їхнє незнання, через закам’янілість їхніх сердець. 
<p>19 Вони стали нечутливими, піддалися розпусті, щоб у нестримності чинити всяку нечистоту. 
<p>20 Але ви не так пізнали Христа, 
<p>21 оскільки ви чули Його і в Нього навчилися, — адже істина в Ісусі, — 
<p>22 то треба, щоб ви відкинули стару людину з її попереднім способом життя, яка зітліває в оманливих пожадливостях, 
<p>23 аби ваш розум оновлювався духом, 
<p>24 щоб ви зодягнулися в нову людину, створену за подобою Божою, у праведності та святості істини. 
<p>25 Тому, відкинувши неправду, кожний говоріть своєму ближньому правду, бо ми є членами одне одного. 
<p>26 Гніваючись, — не грішіть; сонце хай не заходить у вашому гніві, 
<p>27 і не давайте місця дияволові. 
<p>28 Хто крав, хай більше не краде, але краще нехай працює, роблячи своїми руками добро, аби мав що подати тому, хто має потребу. 
<p>29 Жодне погане слово хай не виходить з ваших уст, а тільки добре для зміцнення [віри], щоб воно принесло користь тим, хто слухає. 
<p>30 І не засмучуйте Святого Божого Духа, Яким ви запечатані на день викуплення. 
<p>31 Усяке роздратування, гнів, лють, крик і зневага хай віддаляться від вас разом з усякою злобою. 
<p>32 Будьте ж добрими один до одного, милосердними, прощаючи одне одному, як і Бог через Христа вам простив! 

<h4>Ефесян 5 
<p>1 Отже, наслідуйте Бога, як улюблені діти, 
<p>2 та живіть у любові, як і Христос полюбив нас і видав Себе за нас як дар і жертву Богові, як приємні пахощі. 
<p>3 А розпуста й усяка нечистота чи жадоба до наживи навіть хай не згадуються між вами, як це личить святим; 
<p>4 також і безсоромність, і пусті балачки, чи грубі жарти — вони недоречні; але найкраще — подяка. 
<p>5 Бо знайте, що жодний розпусник або нечистий, або жадібний до наживи, котрий є ідолослужителем, не має спадщини в Царстві Христа і Бога. 
<p>6 Хай ніхто з вас не піддається обманові марних слів, бо через це Божий гнів приходить на неслухняних синів. 
<p>7 Тому не ставайте їхніми спільниками, 
<p>8 бо ви були колись темрявою, а тепер є світлом у Господі. Поводьтеся, як діти світла. 
<p>9 Адже плід світла — в усякій доброті, праведності й правді. 
<p>10 Досліджуйте те, що до вподоби Богові, 
<p>11 і не ставайте спільниками в неплідних ділах темряви, а краще їх викривайте. 
<p>12 Адже про те, що вони таємно роблять, соромно навіть говорити. 
<p>13 Усе, що засуджується, виявляється світлом, 
<p>14 оскільки все, що виявляється, стає світлом. Через це й сказано: Встань, ти, котрий спиш, і воскресни з мертвих, — і Христос освітить тебе! 
<p>15 Отже, уважно слідкуйте, щоби поводитися не як немудрі, але як мудрі, 
<p>16 цінуючи час, бо дні лукаві. 
<p>17 Тому не будьте нерозумними, але пізнавайте, у чому полягає Господня воля. 
<p>18 І не впивайтеся вином, в якому розпуста, а наповнюйтеся Духом, 
<p>19 повчаючи самих себе псалмами, урочистими та духовними піснями, співаючи і прославляючи у ваших серцях Господа, 
<p>20 дякуючи завжди і за все Богові й Отцеві в Ім’я Господа нашого Ісуса Христа, 
<p>21 підкоряючись одне одному в Христовому страху. 
<p>22 Дружини, [коріться] своїм чоловікам, як Господу, 
<p>23 адже чоловік є голова дружини, як Христос — Голова Церкви, Він же — Спаситель тіла. 
<p>24 Як. Церква кориться Христові, так і дружини — чоловікам у всьому. 
<p>25 Чоловіки, любіть [своїх] дружин, як Христос полюбив Церкву й віддав Себе за неї, 
<p>26 щоб її освятити, очистивши купіллю води в слові, 
<p>27 щоби поставити її Собі славною Церквою, яка не має ні плями, ні вади, і нічого такого подібного, але щоб вона була свята й непорочна. 
<p>28 Так і чоловіки повинні любити своїх дружин, як власні тіла. Хто любить свою дружину, той і себе любить. 
<p>29 Адже ніхто ніколи свого тіла не зненавидів, але годує і гріє його, як і Христос Церкву, 
<p>30 бо ми — члени Його тіла: [з Його тіла і з Його кісток]. 
<p>31 Тому чоловік залишить батька й матір та пристане до своєї дружини, і будуть обоє одним тілом. 
<p>32 Це велика таємниця, адже я говорю про Христа й Церкву. 
<p>33 Тож кожний з вас нехай любить свою дружину, як себе самого, а дружина нехай боїться свого чоловіка. 

<h4>Ефесян 6 
<p>1 Діти, слухайтеся своїх батьків у Господі, бо це справедливо. 
<p>2 Шануй свого батька та матір — така перша заповідь з обітницею, — 
<p>3 щоб тобі було добре і щоб ти був довголітній на землі. 
<p>4 А ви, батьки, не дратуйте своїх дітей, а виховуйте їх у послуху та вченні Господа. 
<p>5 Раби, слухайтеся земних панів зі страхом і тремтінням, у простоті вашого серця, як Христа; 
<p>6 не служіть тільки про людське око, як ті підлабузники, але як раби Христа: виконуйте Божу волю щиро, 
<p>7 охоче служіть, як Господу, а не як людям. 
<p>8 Знайте, що кожний одержить від Господа відповідно до того, що зробив доброго, — чи він раб, чи вільний. 
<p>9 І ви, пани, так само робіть їм, — облиште погрози, знаючи, що й ви, і вони мають Господа на небесах, а Він не зважає на особу. 
<p>10 Нарешті, зміцнюйтеся Господом та могутністю Його сили. 
<p>11 Зодягніться у всю Божу зброю, щоб ви могли протистати підступності диявола. 
<p>12 Адже наша боротьба не з тілом і кров’ю, але з началами, з владами, зі світовими правителями темряви цього [віку], з піднебесними духами злоби. 
<p>13 Тому візьміть усю Божу зброю, щоб ви змогли дати опір у день зла і, усе подолавши, вистояти. 
<p>14 Отже, стійте, підпережіться істиною, зодягніться в броню праведності, 
<p>15 взуйтеся в готовність благовістити мир. 
<p>16 Понад усе візьміть щит віри, яким зможете погасити всі вогненні стріли лукавого; 
<p>17 візьміть шолом спасіння і духовний меч, яким є Боже Слово. 
<p>18 Постійно моліться духом усякою молитвою і проханням, дбайте про це з усякою витривалістю і благанням за всіх святих 
<p>19 і за мене, щоб, коли відкриваю свої уста, мені було дано слово, аби відважно проповідувати таємницю Євангелія, 
<p>20 за яку я є послом у кайданах, щоб сміливо про неї говорити, як мені й належить. 
<p>21 А щоб і ви довідалися, що зі мною, чим я займаюся, то все вам розповість Тихик, улюблений брат, вірний служитель у Господі, 
<p>22 якого я послав до вас саме для того, щоб ви довідалися про нас, і щоб він потішив ваші серця. 
<p>23 Мир братам і любов з вірою від Бога Отця і Господа Ісуса Христа. 
<p>24 Благодать з усіма, хто незмінно любить Господа нашого Ісуса Христа. [Амінь]. 