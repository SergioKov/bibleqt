<h2>

<h4>Єзекіїля 1 
<p>1 У тридцятому році, четвертого місяця, на п’ятий день місяця, коли я перебував серед полонених над рікою Кевар, відкрились небеса, і було мені Боже видіння. 
<p>2 У той п’ятий день місяця, – а це був п’ятий рік після переселення ( поневолення ) царя Єгоякіма, 
<p>3 надійшло ГОСПОДНЄ слово до священика Єзекіїля, сина Бузії; там, в халдейському краю, біля ріки Кевар, він відчув на собі ГОСПОДНЮ руку. 
<p>4 Я побачив, як стрімкий вітер з півночі жене велику хмару, оточену спалахами вогню; вона розливала навколо сяйво, а в середині вогню було видно щось на зразок бурштину ( янтарю ). 
<p>5 А посеред нього – ніби чотири живі істоти. Їхній зовнішній вигляд був схожий на людей. 
<p>6 Але в кожного з них було по чотири обличчя й по чотири крила. 
<p>7 Ноги у них прямі, а стопи їхніх ніг були подібні до телячих копит і виблискували, наче відполірована мідь. 
<p>8 Під їхніми крилами з чотирьох боків були людські руки. Усі чотири живі істоти мали обличчя і крила. 
<p>9 Їхні крила прилягали одне до одного; коли вони рухаються, їхні обличчя не повертаються, проте кожний завжди йшов обличчям уперед. 
<p>10 Кожне з чотирьох облич мало свою подобу: спереду людське обличчя; обличчя лева з правого від нього боку – в усіх чотирьох; з лівого боку в кожного – обличчя теляти – в усіх чотирьох; нарешті в усіх чотирьох обличчя орла ззаду. 
<p>11 Ось такі були їхні обличчя. А їхні крила були простягнуті ( розпростерті ) вгору, – два крила в кожного прилягали одне до одного, а два інших крила прикривали їхні тіла. 
<p>12 Кожен з них рухався своїм обличчям вперед, – вони йшли туди, куди їх направляв Дух, і під час руху не обертались. 
<p>13 А посеред живих істот було видно щось подібне до жаринок палаючого вогню, на вигляд смолоскипів, які рухались поміж живими істотами; вогонь випромінював особливе сяйво, і з того вогню виривались блискавки. 
<p>14 Самі живі істоти бігали вперед і назад, немов блискавиці. 
<p>15 Придивившись до живих істот, я побачив, що на землі, поруч з кожною чотириликою живою істотою, було по колесу. 
<p>16 На вигляд колеса, як витвір, були виготовлені, ніби з виблискуючого хризоліту, – всі чотири однакові, й здавалось, що всередині кожного колеса було ще одне колесо. 
<p>17 Вони могли рухатись у чотирьох напрямках й під час руху не оберталися. 
<p>18 Їхні ободи були високими й наводили страх, оскільки всі чотири обода довкола були усипані очима. 
<p>19 Коли живі істоти йшли, то поруч з ними рухались і колеса, а коли істоти здіймались зі землі, то піднімалися й колеса. 
<p>20 А йшли вони ( живі істоти ) туди, куди бажав іти Дух, і куди Дух направлявся; з ними також здіймалися колеса, тому що в колесах був дух життя істот. 
<p>21 Щоразу, коли рухались істоти, рухались і колеса, а коли зупинялись перші, то зупинялись і другі; коли ж здіймались істоти, то з ними зі землі підіймались і колеса, бо в колесах перебував дух життя істот. 
<p>22 Над головами живих істот було щось на зразок небозводу; його вигляд викликав жах, бо був подібний до сяючого кристалу, розпростертого над їхніми головами. 
<p>23 А під цим небозводом у кожної істоти були простягнуті одне до одного два крила; а двома іншими крилами вони покривали свої тіла. 
<p>24 Коли ж вони рухались, я чув шум їхніх крил, наче луну великої води, як голос Всемогутнього, наче гуркіт битви і шум великого табору. Коли ж вони зупинялись, їхні крила опускались. 
<p>25 І коли вони стояли, опустивши крила, з-понад небозводу, що був над їхньою головою, лунав голос. 
<p>26 Там, над небозводом, що над їхніми головами, було видно щось подібне до престолу з каменя сапфіра, а на престолі сидів Хтось на вигляд чоловіка. 
<p>27 І я бачив вище контурів крижів цього мужа, ніби сяючу мідь, охоплену полум’ям вогню. А нижче контурів крижів і до долу я бачив, ніби вогонь, що випромінює особливе сяйво. 
<p>28 Це було щось подібне до райдуги, коли вона з’являється в хмарі дощового дня. Саме так виглядало довколишнє сяйво ГОСПОДНЬОЇ слави. Коли я це побачив, то впав долілиць, і в ту ж мить я почув голос Того, Котрий говорив. 

<h4>Єзекіїля 2 
<p>1 Він сказав мені: Сину людський, стань на свої ноги, і Я буду з тобою розмовляти. 
<p>2 Коли Він заговорив до мене, ввійшов у мене Дух, поставив мене на мої ноги, і я почув голос Того, Хто промовляв до мене. 
<p>3 Він сказав мені: Сину людський, Я тебе посилаю до нащадків Ізраїля, – до непокірливого народу, що збунтувався проти Мене; вони, як і їхні батьки, відступили від Мене й продовжують бунтуватись до цих пір. 
<p>4 Я тебе посилаю до безсоромних і зухвалих серцем людей. Ти передай їм, що говорить Владика ГОСПОДЬ ! 
<p>5 Незалежно від того, слухатимуть вони, чи не звернуть уваги, – адже вони бунтівничий дім, нехай усе ж знають, що посеред них є пророк. 
<p>6 Проте ти, сину людський, не бійся їх і не лякайся їхніх слів, хоч навколо тебе будяки і тернина; і живеш ти серед скорпіонів. Не бійся їхніх слів і не тремти перед ними, хоч вони й бунтівниче покоління. 
<p>7 Отже, говори їм Мої слова, – чи слухатимуть вони, чи не захочуть, адже вони – бунтівники. 
<p>8 Ти ж, сину людський, слухай, що Я говоритиму тобі; не будь непокірним, як цей бунтівничий дім, а відкрий свої уста і їж те, що Я тобі даю. 
<p>9 Я глянув, – аж ось простягнута до мене рука, а в ній книжковий сувій. 
<p>10 Він розгорнув його переді мною, – а сувій був увесь списаний, усередині й зовні; записані там були зойки, нарікання і горе людей. 

<h4>Єзекіїля 3 
<p>1 Тоді Він сказав мені: Сину людський, з’їж усе, що бачиш; з’їж цей сувій, і йди та починай говорити до нащадків Ізраїля. 
<p>2 Я відкрив свій рот, і Він мене нагодував цим сувоєм, 
<p>3 приговорюючи до мене: Сину людський, нагодуй своє тіло, і наповни цим сувоєм, який Я тобі даю, свій шлунок. Коли я його їв, то він був у моїх устах солодкий, як мед. 
<p>4 Потім Він сказав мені: Сину людський, збирайся і йди до Ізраїлевого роду і передай їм Мої слова. 
<p>5 Адже ти посланий не до людей, мова яких невиразна, чи до недорікуватих, а до нащадків Ізраїля. 
<p>6 Не до тих багатьох чужомовних, зі складною мовою народів, слів яких ти не зрозумів би. Але якби навіть до тих Я тебе послав, то вони тебе вислухали б. 
<p>7 Але дім Ізраїлів не захоче тебе слухати, тому що вони не бажають слухати Мене. Адже весь рід Ізраїлів твердолобий, зі запеклим серцем. 
<p>8 Проте Я зробив тебе таким самим наполегливим, як вони уперті, а твоє чоло твердішим, ніж їхнє чоло, – 
<p>9 як діамант ( алмаз ) твердіший за камінь, таким Я зробив твоє чоло. Не бійся їх і не лякайся їхньої присутності, хоч вони й бунтівний рід. 
<p>10 Далі Він сказав мені: Сину людський, усі Мої слова, які Я говоритиму тобі, прийми своїм серцем і уважно слухай своїми вухами. 
<p>11 Тож вирушай і йди до вигнанців, – до синів і дочок твого народу, говори з ними і, звертаючись до них, передай слова Владики ГОСПОДА, – слухатимуть вони, чи не захочуть. 
<p>12 Після цього Дух мене підняв; і я почув за собою потужний гуркіт того, як підіймалась зі свого місця благословенна ГОСПОДНЯ слава. 
<p>13 Це був шум крил живих істот, простягнутих одне до одного, і гуркіт коліс біля них, – як рокотання потужного грому... 
<p>14 Отже, Дух мене підняв і забрав звідти. Я йшов, сповнений гіркоти й душевної розгубленості, хоч і відчував на собі могутню ГОСПОДНЮ руку. 
<p>15 І прийшов я до полонених, що жили в Тель-Авіві понад рікою Кевар. Там, разом з ними, заціплений від усього побаченого, я сидів сім днів. 
<p>16 Як минуло сім днів, було до мене ГОСПОДНЄ слово такого змісту: 
<p>17 Сину людський, Я поставив тебе вартовим Ізраїлевого дому, – тому, щойно почуєш слово з Моїх уст, ти маєш застерегти їх від Мого Імені. 
<p>18 Коли Я скажу нечестивому: Ти неодмінно помреш, – а ти його про це не попередиш, застерігаючи і вмовляючи беззаконника звернути зі своєї лихої дороги, аби він міг далі жити, то той нечестивий помре за свій злочин, але відповідальність за його кров Я покладу на тебе. 
<p>19 Але якщо ти попереджував нечестивого, а він не залишив свого беззаконня і не зійшов зі своєї злочинної дороги, то він помре за своє беззаконня, а ти врятуєш свою душу. 
<p>20 Так само якщо праведник відступить від своєї дороги правди і чинитиме злочин, то Я покладу перед ним перешкоду, і він загине, але якщо ти не застерігав його відносно його гріха, то він помре за свій злочин, і всі його праведні вчинки, які він робив, не згадаються, проте відповідальність за його кров Я покладу на тебе. 
<p>21 Але якщо ти все ж застережеш праведника, аби праведник не грішив, і він, справді, перестане грішити, то він, безперечно, житиме, завдяки твоєму застереженню, і ти також врятуєш свою душу. 
<p>22 І знову доторкнулась до мене ГОСПОДНЯ рука, і Він сказав мені: Встань, вийди на рівнину, і там Я розмовлятиму з тобою. 
<p>23 Я встав, вийшов на рівнину, і побачив: там стоїть ГОСПОДНЯ слава, – така сама слава, як я бачив над рікою Кевар, – і я впав долілиць. 
<p>24 Тоді зійшов на мене Дух, поставив мене на ноги, і, звертаючись до мене, сказав мені: Йди й зачинись у своєму домі! 
<p>25 Оце, сину людський, до тебе застосують мотузки, зв’яжуть тебе ними, і ти більше не зможеш до них ( людей ) виходити. 
<p>26 Я зроблю так, щоб твій язик прилип до піднебіння, – ти занімієш і перестанеш бути для них людиною, котра дорікає, адже вони – бунтівничий дім. 
<p>27 Але коли Я даватиму тобі доручення, то відкриватиму твої уста, і ти їм скажеш те, що говорить Владика ГОСПОДЬ. Хто захоче слухати, нехай слухає, а хто відмовлятиметься, нехай не слухає, адже вони – бунтівничий рід. 

<h4>Єзекіїля 4 
<p>1 Візьми собі, сину людський, цеглину, поклади її перед собою, і накреслиш на ній місто Єрусалим. 
<p>2 Після цього споруди навколо нього облогу: насип кругом нього вал, і збудуй проти нього облогові башти; вистав проти нього військові табори, і постав навколо нього стінопробивні тарани. 
<p>3 Потім візьми собі залізну плиту, і постав її, наче залізну стіну, між тобою та між зображенням міста, і зверни свій погляд проти нього, – воно вважатиметься в облозі, а цю облогу проти нього ніби учиниш ти. Все це стане ознакою для Ізраїлевого роду. 
<p>4 Після цього ляжеш на свій лівий бік, й візьмеш на себе провини всього Ізраїлевого дому. Тому впродовж усіх днів поки так лежатимеш, ти будеш нести на собі їхнє покарання. 
<p>5 Я визначив для тебе роки їхнього беззаконня кількістю днів, тобто: триста дев’яносто днів, протягом яких ти нестимеш покарання Ізраїлевого роду. 
<p>6 А після закінчення цих днів ти ляжеш ще раз, але вже на правий бік, й будеш нести покарання Юдиного дому сорок днів, тобто один день за рік, як Я тобі й визначив. 
<p>7 Повернувшись своїм обличчям у бік Єрусалима, що в облозі, й оголивши свою руку до плеча, пророкуй проти нього. 
<p>8 Ось Я застосую до тебе мотузки, щоб ти не повертався з одного боку на інший бік, аж поки не закінчаться дні твоєї облоги. 
<p>9 Тому візьми собі пшениці, ячменю, квасолі, сочевиці, проса та вики, і поклади їх до одного посуду, і зроби собі з усього цього хліб. Упродовж трьохсот дев’яноста днів, протягом яких ти лежатимеш на одному боці ти їстимеш його. 
<p>10 Твоя щоденна їжа ( раціон ), яку ти споживатимеш, має бути вагою двадцять шеклів на день. Їжу прийматимеш від часу до часу. 
<p>11 Так само і воду будеш пити мірою: одну шосту частину гіна. Прийматимеш від часу до часу. 
<p>12 Їстимеш ці хлібці як ячмінні паляниці, спечені перед їхніми ( переселенців ) очима на кізяках з людського калу. 
<p>13 І сказав ГОСПОДЬ : Так нащадки Ізраїля будуть їсти свій нечистий хліб серед народів, між якими Я їх розпорошу. 
<p>14 Тоді я вигукнув: О, Владико, ГОСПОДИ ! Та я ж ніколи не опоганювався їжею: я в жодному разі, від самого народження і досі, не їв мертвечини, ані розшарпаного звіром; в мої уста не входило ніяке нечисте м’ясо. 
<p>15 Тоді Він сказав мені: Гаразд, Я дозволяю тобі пекти свої хлібці, використовуючи, замість людських кізяків, товарячі кізяки. 
<p>16 Далі Він сказав мені: Сину людський, ось Я знищу запаси хліба в Єрусалимі, так що хліб їстимуть на вагу й зі страхом; так само й питимуть воду, ощадно вимірюючи й тремтячи від жаху, 
<p>17 оскільки не вистачатиме в них ні хліба, ні води. В розгубленості вони зі страхом дивитимуться один на одного, знемагаючи через власні беззаконня. 

<h4>Єзекіїля 5 
<p>1 А ти, сину людський, візьми собі гострий меч, і, як бритвою для гоління, оголи ним собі голову і свою бороду. Після цього візьми собі вагу, і поділи волосся на три частини. 
<p>2 Одну третину спалиш у вогні посеред накресленого тобою міста, коли закінчаться дні облоги; другу третину посічеш мечем у його околицях, а третю частину розвієш по вітру, а Я витягну за ними ( мешканцями міста ) меча. 
<p>3 І ще: візьми невеличку кількість волосся, і збережи його, загорнувши в поли свого одягу. 
<p>4 Але і від них ( маленької частини ) трошки відокрем, і кинь їх у вогонь, та спали їх у вогні. З цього спалахне вогонь над усім Ізраїлевим домом. 
<p>5 Так говорить Владика ГОСПОДЬ : Це стосується Єрусалима. Я його поставив у центрі інших народів, – і довкола нього багато інших країн. 
<p>6 Але він повстав проти Моїх постанов та Моїх законів, почав творити беззаконня більше ніж оточуючі народи, став гіршим за країни, які довкола нього. Адже вони ( мешканці Єрусалима ) відкинули Мої постанови і не дотримувались Моїх законів. 
<p>7 Тому так говорить Владика ГОСПОДЬ : Оскільки ви бунтуєтесь, більше ніж народи ( язичники ), котрі довкола вас, і не дотримуєтесь Моїх законів та не виконуєте не лише Моїх Заповідей, а й не дотримуєтесь навіть законів сусідніх народів, 
<p>8 тому ось що говорить Владика ГОСПОДЬ : Оце Я виступаю проти тебе! Я особисто здійснюватиму над тобою Мій караючий суд перед очима всіх тих народів. 
<p>9 За всі твої мерзотні вчинки зроблю з тобою таке, чого Я не робив ніколи, і чогось подібного Я ніколи більше не вчиню. 
<p>10 Через це батьки поміж вами їстимуть власних дітей, а діти споживатимуть у їжу своїх батьків. Я звершу над тобою вирок суду, а тих, що залишились, розвію на всі вітри! 
<p>11 Як Я живий, – говорить мій Владика ГОСПОДЬ, – через те, що ти, Єрусалиме, опоганив Мою Святиню всіма твоїми гидотами та всіма твоїми мерзенними діями, то Я зроблю тебе незначущим, й Моє око не пощадить тебе, і Я не виявлю милосердя. 
<p>12 Третя частина твоїх мешканців помре від моровиці, загине серед вас від голоду; друга третина впаде довкола тебе від меча, а третю частину Я розвію по всіх вітрах, пославши вслід за ними меч. 
<p>13 Лише тоді вичерпається Мій гнів, вгамується Моє обурення щодо них, і Я заспокоюсь. Лише тоді вони зрозуміють, що Я, ГОСПОДЬ, говорив і робив усе в запалі Моїх ревнощів, коли Я виявляв над ними Свій гнів. 
<p>14 Так, Я перетворю тебе на пустелю; ти станеш ганьбою серед навколишніх народів, перед очима кожного, хто буде мимо проходити. 
<p>15 Ти, дочко Сіону, станеш наругою і посміховиськом, застереженням і страховиськом для сусідніх народів, коли Я виконуватиму над тобою вирок суду, важко караючи тебе в гніві й великому обуренні. Це сказав Я, ГОСПОДЬ ! 
<p>16 Я випущу на вас згубні стріли голоду, які будуть нищити вас. Я посилатиму їх, щоб вас остаточно вигубити, допускаючи голод через знищення ваших запасів хліба. 
<p>17 Нашлю на вас не лише голоднечу, а й лютих звірів, які позбавлять вас дітей; крім того, над вами пронесеться моровиця і кровопролиття від меча, який Я на вас спроваджу. Це сказав Я, ГОСПОДЬ ! 

<h4>Єзекіїля 6 
<p>1 Було до мене ГОСПОДНЄ слово такого змісту: 
<p>2 Сину людський! Зверни своє обличчя до Ізраїлевих гір і проголоси щодо них пророцтво! 
<p>3 Скажи їм: Гори Ізраїлю, слухайте слово Владики ГОСПОДА ! Так говорить Владика ГОСПОДЬ, до гір і пагорбів, до річищ та долин: Ось Я спроваджую на вас меч, і знищу ваші узвишшя. 
<p>4 Ваші жертовники будуть спустошені, а ваші вівтарі для кадіння будуть розбиті; покладу ваших убитих перед вашими ідолами. 
<p>5 Так, я залишу трупи Ізраїлевих синів лежати перед їхніми бовванами, розкидаю їхні кості довкола їх жертовників. 
<p>6 Скрізь, де ви проживаєте, міста будуть зруйновані, а узвишшя спустошені, аби були зруйновані та розбиті ваші жертовники. Тоді ваші ідоли будуть розбиті й зникнуть, ваші вівтарі для кадіння будуть розтрощені, а ваші витвори будуть стерті із землі. 
<p>7 І впадуть серед вас убиті, і зрозумієте, що Я – ГОСПОДЬ ! 
<p>8 Але Я збережу декого, щоб були з вас врятовані від меча серед народів, коли будете розпорошені серед країн. 
<p>9 Ті з вас, котрі врятуються між народами, куди будуть відведені в полон, згадають про Мене, коли Я розіб’ю їхнє блудливе серце, що відступило від Мене, і їхні розпусні очі, що чинили перелюб зі своїми ідолами, – вони відчують огиду до самих себе через усе те зло, яке вони творили, віддаючись своїм мерзотним учинкам. 
<p>10 Вони зрозуміють, що Я, ГОСПОДЬ, недаремно застерігав, що спроваджу це нещастя! 
<p>11 Так говорить Владика ГОСПОДЬ : Сплесни твоїми руками, тупни своєю ногою й вигукни: Ой, яке горе! Адже за всі мерзотні вчинки Ізраїлевого дому вони впадуть від меча, від голоду і від моровиці! 
<p>12 Хто далеко, помре від моровиці, а хто близько, впаде від меча; хто залишиться і врятується, загине від голоду. Такими будуть наслідки Мого гніву щодо них. 
<p>13 Вони зрозуміють, що Я – ГОСПОДЬ, коли трупи їхніх убитих лежатимуть поміж їхніми ідолами, навколо їхніх жертовників, що на кожному священному пагорбі на всіх вершинах гір, та під кожним крислатим деревом, – на кожному місці, де вони кадили пахощами всім своїм ідолам. 
<p>14 І Я простягну Свою руку проти них, і зроблю країну вкрай спустошеною від пустелі і до Дівлати, – скрізь, де вони мешкають. Тоді зрозуміють, що Я – ГОСПОДЬ ! 

<h4>Єзекіїля 7 
<p>1 Було до мене ГОСПОДНЄ слово такого змісту: 
<p>2 Ти, сину людський, сповісти : Так говорить Владика ГОСПОДЬ : Ізраїлевому краю надходить кінець! Надходить кінець на всі чотири краї цієї землі! 
<p>3 Отже, тепер тобі кінець! Я спроваджу на тебе Мій гнів, і судитиму тебе за твоїми дорогами життя й поводження, – покараю тебе за всі твої мерзотні вчинки. 
<p>4 Не змилосерджуся над тобою і не щадитиму, відплачуючи тобі, згідно з твоїми ділами; наслідки своїх гидких учинків відчуєш на собі, й тоді зрозумієш, що Я – ГОСПОДЬ. 
<p>5 Так говорить Владика ГОСПОДЬ : Одне лихо тягнеться за іншим лихом. 
<p>6 Надходить кінець! Так, приходить на тебе кінець, – він тебе наздоганяє в усій своїй невідворотності! 
<p>7 На тебе, мешканцю краю, наближається заслужене тобою; настає час, прискорюючи день лихоліття, коли, замість веселих вигуків з гір, доноситимуться зойки скорботи. 
<p>8 Незабаром Я виллю на тебе Мій гнів – ти відчуєш на собі Моє обурення, коли Я судитиму тебе за твоїми вчинками, віддаючи тобі належне за мерзенну поведінку. 
<p>9 Навіть не блимне Моє око, щоб пожаліти; Я не виявлю жодного милосердя, відплачуючи тобі за твоїми дорогами життя: Всі твої гидоти ти відчуєш на собі, й зрозумієш, що Я – ГОСПОДЬ, Котрий карає. 
<p>10 От і наблизився той день, – він дуже поспішає, надходить твоя черга. Твоя палиця зацвіла, пишно буяє гординя. 
<p>11 Насильство зростає, і стає палицею беззаконня ( анархії )! Від них не залишиться нічого: ні від їхнього великого багатства, ні від їхніх крикливих заворушень, ні від їхньої зарозумілості. 
<p>12 Надійшла пора, наблизився день... Хто купив, – нехай не тішиться, а хто продав, – нехай не журиться, бо над усім цим скупченням люду вибухне гнів. 
<p>13 Адже, хто продав, більше не повернеться до проданого, хоча б і залишились обоє живими, оскільки пророче видіння щодо всього цього скупчення люду не буде відмінене, і ніхто своїм беззаконням не продовжить свого життя. 
<p>14 Затрублять труби, все буде готове, але ніхто не кинеться у бій, позаяк Мій гнів вибухне на все це скупчення люду. 
<p>15 Меч – зовні, а моровиця і голод – усередині. Хто на полі, той загине від меча, а тих, хто в місті, погубить голод і моровиця. 
<p>16 І втечуть ті, що врятуються, і будуть у горах, як голуби з долин, усі вони стогнатимуть, кожен за свій власний гріх. 
<p>17 Руки в усіх ослабнуть, і всі коліна тремтітимуть, як вода. 
<p>18 Усі підв’яжуться веретищем, й охопить їх страх; на кожному обличчі буде сором, а на кожній їхній голові – лисина жалоби. 
<p>19 Своє срібло вони повикидають на вулицю, а їхнє золото вважатиметься нечистим. У день ГОСПОДНЬОГО гніву їх не зможе врятувати ні їхнє срібло, ані їхнє золото. Усім цим вони не наситять своєї душі й не наповнять своїх шлунків. Адже їхнє беззаконня стало на перешкоді. 
<p>20 Коштовності особистих прикрас провадили до гордощів, і поводували робити собі різні подоби своїх гидких бовванів. Тому Я зроблю їх ( коштовності ) огидними для них. 
<p>21 Я віддам їх чужинцям як здобич, аби нечестивці землі їх пограбували й опоганили. 
<p>22 Я відверну від них Моє обличчя, і тоді грабіжники осквернять Мою скарбницю; вдершись у неї, злочинці опоганять її. 
<p>23 Приготуй кайдани, тому що край наповнився судовими позовами кровної помсти, а місто сповнене насильством. 
<p>24 Я приведу найлютіших з народів, аби вони оволоділи їхніми домами; Я покладу край зарозумілості сильних, а їхні святині будуть осквернені. 
<p>25 Надходить жах і миру вони шукали надаремно. 
<p>26 Нещастя йде за нещастям, і одна вістка гірша за іншу вістку. Чекатимуть видіння пророка, та дарма, адже священик не зможе навчати закону, не буде поради і в старійшин. 
<p>27 Цар перебуватиме в жалобі і буде у відчаї князь, а руки простого народу краю від безсилля опустяться. Я чинитиму з ними за їхніми дорогами життя й судитиму їх за їхнім судом. Тоді вони зрозуміють, що Я – ГОСПОДЬ. 

<h4>Єзекіїля 8 
<p>1 
<p>1 Це відбулося шостого року, у п’ятий день шостого місяця, коли я знаходився у своєму домі, а переді мною сиділи старійшини Юдеї. Саме там доторкнулась до мене рука мого Владики ГОСПОДА. 
<p>2 Я побачив, ніби вогненну постать чоловіка. Вогонь був від Його пояса і до самого низу, а вище пояса й догори він мав вигляд сяйва янтарю ( бурштину ). 
<p>3 Він простягнув щось подібне до руки та вхопив мене за волосся моєї голови; підняв мене Дух поміж землею й небом. Так, у Божому видінні, він переніс мене в Єрусалим, до входу Північної Брами внутрішнього двору, де стояв ідол заздрощів, який нібито викликає ревнощі. 
<p>4 І ось там з’явилась слава Ізраїлевого Бога, як у тому видінні, яке було мені показане на рівнині в полі. 
<p>5 Він ( ГОСПОДЬ ) сказав мені: Сину людський, подивись на північ. І я спрямував свій погляд на північ: там на північ, від брами, що вела до жертовника, стояв при вході цей бовван заздрощів. 
<p>6 І сказав Він мені: Сину людський, чи ти бачиш, що вони роблять? Які великі гидоти творить тут Ізраїлів дім, щоб віддалити Мене від Мого Святилища? Але попереду ти побачиш ще більш мерзенні речі. 
<p>7 Потім Він запровадив мене до входу у двір Храму, і я побачив велику щілину в стіні. 
<p>8 Тоді Він звелів мені: Сину людський, зроби пролом у стіні! І я зробив вилом у стіні так, що утворився прохід. 
<p>9 І сказав мені: Увійди й подивись, які огидливі речі вони роблять там. 
<p>10 І коли я ввійшов, то побачив: Скрізь на стінах зображення усяких плазунів та нечистих тварин, а також ідолів Ізраїлевого дому. 
<p>11 Перед ними ( гидкими зображеннями ) стояли сімдесят старійшин Ізраїлевого дому. Був серед них і Яазанія, син Шафана. У кожного в руках була кадильниця, і запах пахучого диму від ладану підіймався вгору. 
<p>12 Тоді Він спитав мене: Сину людський, ти бачиш, що творять старійшини Ізраїлевого дому потайки ( у темряві ) у своїх покоях перед зображеннями ідолів? Вони кажуть: ГОСПОДЬ нас не бачить! ГОСПОДЬ залишив цей край! 
<p>13 Продовжуючи, Він сказав мені: Це ще не все, – ти побачиш ще більш огидні справи, які вони чинять. 
<p>14 Отже, Він повів мене до північного входу, – до брами ГОСПОДНЬОГО Храму, – а там сиділи жінки, які оплакували Таммуза. 
<p>15 І Він сказав мені: Чи ти бачив щось подібне, сину людський? Але ти матимеш змогу побачити ще більші гидоти. 
<p>16 І от Він мене запровадив до внутрішнього двору ГОСПОДНЬОГО Храму, а там, при вході до ГОСПОДНЬОГО Храму, між притвором, де дозволялось стояти жінкам, і між жертовником стояли приблизно двадцять п’ять чоловіків спиною до ГОСПОДНЬОГО Храму, а своїм обличчям на схід, і поклонялись долілиць сходу сонця. 
<p>17 І тоді Він сказав мені: Ти це бачиш, сину людський? Хіба мало для Юдиного дому чинити мерзенні справи, які тут чинять, наповнюючи край насильством й постійно доводячи Мене до гніву? Зверни увагу, вони ще й прикладають до носа зелені галузки!? 
<p>18 Тому Я зіллю на них Мій гнів, не помилую їх, і Я не пожалію. Хоча вони й голосно кликатимуть до Мене, Я їх не почую. 

<h4>Єзекіїля 9 
<p>1 Після цього дуже голосно Він заволав, щоб я почув, говорячи: Наближаються до міста виконавці вироку зі знаряддями покарання в своїх руках! 
<p>2 І ось вийшло з Горішньої Брами, з боку півночі, шестеро чоловіків, і знаряддя знищення було в руках кожного з них. Серед них вирізнявся один, одягнутий в лляні шати, зі спеціальним приладом писаря на поясі. Вони вийшли, і стали неподалік мідного жертовника. 
<p>3 І ось слава Ізраїлевого Бога піднялася від херувима, на якому вона перебувала, в бік порогу Храму. І Він ( ГОСПОДЬ ) покликав чоловіка, одягнутого в лляні шати, з приладом для писання на своєму поясі. 
<p>4 І сказав йому ГОСПОДЬ : Пройди посеред міста, тобто посеред Єрусалима, і зроби знак на чолах людей, котрі страждають та сумують з приводу всіх гидот, що діються у ньому. 
<p>5 А іншим сказав так, щоб і я почув: Йдіть за ним у місто і вбивайте, не жаліючи нікого і не виявляючи милосердя! 
<p>6 Вбивайте й знищуйте людей похилого віку, юнаків і дівчат, дітей і жінок, але не наближайтеся до жодного з тих людей, які мають на собі знак! І розпочинайте від Мого Святилища. Тож вони розпочали від людей похилого віку, котрі були при Храмі. 
<p>7 Потім Він сказав до них: Оскверніть Храм і наповніть його подвір’я вбитими. Отже, вирушайте! Вони пішли і почали губити місто. 
<p>8 Так сталося, що поки вони знищували, я залишався один, тому впав долілиць і закричав, говорячи: О, Владико ГОСПОДИ ! Невже Ти вигубиш увесь залишок Ізраїлю, виливаючи Свій гнів на Єрусалим? 
<p>9 А Він мені сказав: Провина Ізраїлевого дому та Юди, справді, велика, дуже велика; країна сповнилася крові, місто переповнене беззаконням, адже вони кажуть: ГОСПОДЬ залишив край, ГОСПОДЬ не бачить! 
<p>10 Через те Я не змилуюсь, і Я не виявлю пощади. Я покладу їхні вчинки на їхню ж голову! 
<p>11 В цей час той, хто був одягнутий у лляні шати, і в якого на поясі був прилад писаря, відзвітував, кажучи: Я зробив так, як Ти мені наказав. 

<h4>Єзекіїля 10 
<p>1 Тут я побачив на небозводі, що був над головами херувимів, щось подібне до каменя сапфіра, контури якого нагадували престол. 
<p>2 Звідти почулися слова ГОСПОДА , звернені до чоловіка, одягнутого в лляні шати. Він сказав: Піди поміж колесами, що під херувимами, та візьми повні пригорщі жаріючого вугілля з-поміж херувимів, і розкидай над містом. Тож на моїх очах він підійшов 
<p>3 до херувимів, котрі стояли праворуч від Храму. Як тільки той чоловік увійшов, хмара заповнила внутрішній двір. 
<p>4 Коли ж ГОСПОДНЯ слава піднялася від херувимів у бік порогу Храму, хмара заповнила весь Храм, і сяйво ГОСПОДНЬОЇ слави наповнило двір. 
<p>5 Шум крил херувимів було чути аж до зовнішнього двору; він був подібний до голосу Всемогутнього Бога ( Шаддай ), коли Він говорить. 
<p>6 Так сталося, що коли Він ( ГОСПОДЬ ) наказував чоловікові, зодягнутому в лляні шати, говорячи: Візьми вогонь, що між колесами, з-поміж херувимів, то він пішов і став біля одного з коліс. 
<p>7 Тоді один херувим, з-поміж інших херувимів, простягнув свою руку до вогню, що посеред херувимів, взяв, і вклав у пригорщі одягнутого у лляні шати, – той узяв, і вийшов. 
<p>8 А в херувимів, під їхніми крилами, з’явилось щось подібне до людських рук. 
<p>9 Я зауважив, що біля херувимів було чотири колеса, – по одному колесі біля кожного херувима, – і на вигляд колеса виблискували, як камінь хризоліт. 
<p>10 Всі чотири колеса мали однаковий вигляд, – так ніби одне колесо було в іншому колесі. 
<p>11 Коли вони ( херувими ) рухались, то рухались в усі чотири боки, не повертаючись, адже в який бік була повернута голова, туди вони й рухались, і під час руху не оберталися. 
<p>12 А всі їхні тіла: і їхні спини, і їхні руки, і їхні крила, як і всі колеса, були повні очей, – усі чотири їхні колеса. 
<p>13 Що ж до назви коліс, то їх, як я чув, називали Ґалґал. 
<p>14 У кожного з них ( херувимів ) було по чотири лиця: в одного – лице херувима; лице іншого – як у людини; у третього – лице лева, а в четвертого – лице орла. 
<p>15 Херувими піднялися вгору. Це були ті самі живі істоти, які я бачив біля ріки Кевар. 
<p>16 І коли рухались херувими, то рухались поруч з ними і колеса. А коли херувими, розправивши крила, підіймались від землі вгору, то і їхні колеса, що були збоку, також не відставали від них. 
<p>17 Коли ж вони зупинялись, то й колеса зупинялись, а як здіймалися вгору, то з ними здіймалися вгору і колеса, оскільки в них був животворний дух. 
<p>18 І от ГОСПОДНЯ слава відійшла від порогу Храму і зупинилась над херувимами. 
<p>19 Коли ж на моїх очах херувими, розправивши свої крила, піднялися зі землі вгору, то поруч з ними знялися і колеса. Вони зупинились біля входу до Східної Брами ГОСПОДНЬОГО Храму, а над ними вгорі була слава Ізраїлевого Бога. 
<p>20 Це були ті самі істоти, які я бачив біля підніжжя Ізраїлевого Бога коли я був біля ріки Кевар, і я зрозумів, що вони і є – херувими. 
<p>21 У них було по чотири обличчя в кожного й по чотири крила також у кожного, а під їхніми крилами – щось подібне до рук людини. 
<p>22 Отже, їхні обличчя були ті самі, котрі я бачив біля ріки Кевар. Кожен з них рухався прямо перед собою. 

<h4>Єзекіїля 11 
<p>1 І Мене також підняв Дух, і запровадив мене до Східної Брами ГОСПОДНЬОГО Храму, що була зі сторони сходу. Там, біля входу до брами стояло двадцять п’ять чоловіків; серед них я зауважив начальників народу: Яазанію, сина Аззура, і Пелатію, сина Бенаї. 
<p>2 І Він ( ГОСПОДЬ ) сказав мені: Сину людський, це ті люди, в котрих на думці лише зло; вони дають погані поради на шкоду цьому місту, 
<p>3 стверджуючи: Ще не наблизився час будувати доми. Це місто – котел, а ми – м’ясо! 
<p>4 Тому провісти пророцтво проти них. Пророкуй, сину людський! 
<p>5 Зійшов на мене ГОСПОДНІЙ Дух, і звелів мені: Промовляй! Так говорить ГОСПОДЬ : Це ви таке говорите, Ізраїлів роде; Я знаю, що вам спадає на думку! 
<p>6 Ви знищили багатьох у цьому місті, заповнивши його вулиці вбитими. 
<p>7 Тому так говорить Владика ГОСПОДЬ : Вбиті вами, яких ви поклали посеред міста, дійсно, стали м’ясом, і воно ( місто ) перетворилось на котел! Але вас Я випроваджу з нього. 
<p>8 Ви боїтеся меча, тому Я й спроваджу на вас меч, – говорить мій Владика ГОСПОДЬ. 
<p>9 Але Я випроваджу вас з нього; звершуючи над вами суд, віддам вас у руки чужинців. 
<p>10 Я судитиму вас у межах кордонів Ізраїлю, де ви поляжете від меча і зрозумієте, що Я – ГОСПОДЬ. 
<p>11 Воно ( це місто ) не буде для вас котлом, і ви також не станете в ньому м’ясом. Я Сам судитиму вас, хоча й у межах кордонів Ізраїлю, 
<p>12 і ви зрозумієте, що Я – ГОСПОДЬ, за постановами Якого ви не жили, і законів Якого ви не дотримувались, а діяли за законами народів, які довкола вас. 
<p>13 І сталося таке: коли я провіщав це пророцтво, несподівано помер Пелатія, син Бенаї. Я ж упав долілиць, і в повний голос закричав, говорячи: О, мій Владико ГОСПОДИ, яке ж то горе! Невже Ти хочеш знищити і залишок Ізраїлю? 
<p>14 Тоді було до мене ГОСПОДНЄ слово такого змісту: 
<p>15 Сину людський! Про твоїх братів і твоїх родичів, а також про всіх нащадків Ізраїля, що з тобою в неволі, мешканці Єрусалима кажуть: Вони надто далеко відійшли від ГОСПОДА, а тому ця вся земля дістанеться нам як спадщина. 
<p>16 Тому скажи: Так говорить Владика ГОСПОДЬ : Хоч Я відіслав їх далеко до чужих народів і розпорошив їх у різні краї, проте, певною мірою Я Сам був для них Святилищем у країнах, куди лише вони прибували. 
<p>17 Через те скажи їм: Так говорить Владика ГОСПОДЬ : Я зберу вас з-поміж народів, і приведу вас з країн, куди ви були розпорошені, й дам вам землю Ізраїлю. 
<p>18 А коли повернетесь туди, й повикидаєте усі її гидоти та усунете всіх мерзенних ідолів, 
<p>19 тоді Я дам вам єдине серце, і вкладу у вас нового Духа; Я вийму з вашого тіла кам’яне серце, і дам вам серце тілесне, 
<p>20 аби ви жили за Моїми постановами і дотримувались Моїх Заповідей, виконуючи їх. Ви будете Моїм народом, а Я буду вашим Богом. 
<p>21 Проте, чиє серце пристане до своїх гидот та мерзенних ідолів, то їхні вчинки впадуть на їхню голову, – говорить ГОСПОДЬ. 
<p>22 Після цього херувими, розправивши свої крила, піднялися, а одночасно з ними рушили й колеса; у той час слава Ізраїлевого Бога перебувала над ними вгорі. 
<p>23 Так, ГОСПОДНЯ слава піднялася, залишивши місто, і зупинилась над горою, що на сході міста. 
<p>24 Мене ж Господній Дух підняв і переніс – у цьому видінні Божого Духа – до полонених у Халдеї. Видіння, яке я мав, також відійшло ( скінчилось ) від мене. 
<p>25 Я розповів полоненим усі ГОСПОДНІ слова, які Він мені об’явив. 

<h4>Єзекіїля 12 
<p>1 І знову було до мене ГОСПОДНЄ слово такого змісту: 
<p>2 Сину людський, ти живеш серед бунтівливого роду. Є в них очі, щоб дивитись, але вони не бачать; мають вуха, аби слухати, але не чують, і це тому, що вони бунтівничий рід. 
<p>3 Ти ж, сину людський, приготуй собі клунки для переселення і вдень, на їхніх очах, йди у вигнання. Залишивши місце свого проживання, подайся на інше місце так, щоб вони бачили. Може, побачивши це, усвідомлять, що вони бунтівливий рід. 
<p>4 Винось свої клунки вигнанця вдень на їхніх очах; сам же вийдеш увечері, як ті, кого забирають у полон, – але так, аби вони бачили. 
<p>5 В усіх на виду своїми руками пробий собі отвір у стіні, й крізь нього вийдеш. 
<p>6 У них на очах поклади речі на свої плечі й виходь у сутінках, закривши своє обличчя, аби не бачити краю. Адже Я учинив тебе ознакою для Ізраїлевого роду. 
<p>7 Я зробив так, як мені наказано: вдень я виніс свої клунки, як речі вигнанця, а ввечері, зробивши своїми руками вилом у стіні, вийшов у сутінках, несучи на плечах клунки так, щоб усі бачили. 
<p>8 Наступного ранку було до мене ГОСПОДНЄ слово такого змісту: 
<p>9 Сину людський, чи не питав тебе Ізраїлів дім, це бунтівливе покоління, що це ти робиш? 
<p>10 Тож скажи їм: Так говорить Владика ГОСПОДЬ : Це провіщення про начальника в Єрусалимі та про всіх ізраїльтян, які там мешкають. 
<p>11 А ще їм скажи: Я для вас ознака, – те, що зробив я, станеться з вами, – вас чекає вигнання і полон. 
<p>12 А щодо начальника, що між ними, то він візьме на плечі свої пожитки і в сутінках вийде через зроблений у стіні вилом, аби через нього втекти. Він закриє своє обличчя, щоб не дивитись своїми очима на власну країну. 
<p>13 Але Я розставлю на нього Мою сіть, і він потрапить у Мою пастку. Я запроваджу його в халдейський край, до Вавилону, хоч він його не побачить; там він і помре. 
<p>14 А все його навколишнє оточення, – його помічників і все його військо Я розпорошу на всі вітри, і переслідуватиму їх мечем. 
<p>15 І зрозуміють вони, що Я – ГОСПОДЬ, коли Я розпорошу їх між народами, і розвію їх по різних країнах. 
<p>16 І лише небагатьох з них збережу від меча, від голоду і від моровиці, щоб вони розповідали поміж народами, серед яких перебуватимуть, про свої мерзенні вчинки, аби ті пізнали, що Я – ГОСПОДЬ. 
<p>17 Знову було до мене ГОСПОДНЄ слово такого змісту: 
<p>18 Сину людський, свій хліб їж з тремтінням, а воду свою пий з тривогою і страхом. 
<p>19 Провіщай народові краю, що говорить Владика ГОСПОДЬ відносно всіх мешканців Єрусалима та ізраїльської землі: Свій хліб вони їстимуть у страху і питимуть свою воду з тривогою, адже їхній край буде цілком спустошений через насильство, яке чинять усі його мешканці. 
<p>20 Їхні багатолюдні міста будуть зруйновані, а край буде спустошеним, і ви зрозумієте, що Я – ГОСПОДЬ. 
<p>21 Було до мене ГОСПОДНЄ слово такого змісту: 
<p>22 Сину людський, що це за приказка ходить в Ізраїлевому краю, мовляв: Дні затягуються, а видіння не збуваються? 
<p>23 Через те їм скажи: Так говорить Владика ГОСПОДЬ : Я покладу край цій приказці й так більше не говоритимуть в Ізраїлі! При цьому запевни їх: Наближаються дні, коли сповниться кожне видіння, 
<p>24 позаяк вже не буде серед Ізраїлевого дому жодного фальшивого видіння та різних принадних провіщень. 
<p>25 Тому що Я, ГОСПОДЬ, говоритиму Слово, і що Я провіщу, те станеться, і затримки більше не буде. Адже ще за ваших днів, бунтівничий роде, скажу Слово і виконаю його, – говорить Владика ГОСПОДЬ. 
<p>26 Тому знову було до мене ГОСПОДНЄ слово такого змісту: 
<p>27 Сину людський, ось Ізраїлів дім говорить: Видіння, яке він ( Єзекіїль ) бачить, – це провіщення про далеке майбутнє. 
<p>28 Тому скажи їм: Так говорить Владика ГОСПОДЬ : Не буде затримки жодному Моєму слову, – що скажу, те збудеться! Таке слово Владики ГОСПОДА. 

<h4>Єзекіїля 13 
<p>1 І було до мене ГОСПОДНЄ слово такого змісту: 
<p>2 Сину людський, провісти пророцтво щодо Ізраїлевих пророків, і скажи їм, що вони провіщають власні вигадки. Тож послухайте ГОСПОДНЄ слово. 
<p>3 Ось що говорить Владика ГОСПОДЬ : Горе нерозсудливим пророкам, котрі керуються власним спонуканням і жодних видінь не бачать. 
<p>4 Твої пророки, Ізраїлю, стали подібні до лисиць серед руїн. 
<p>5 Вони не ставали в проломі й не захищали стін Ізраїлевого дому, аби він ( Ізраїль ) міг бути стійким у бою ГОСПОДНЬОГО Дня! 
<p>6 Їхні видіння – марнота, а тому й провіщення – фальшиві. Вони кажуть: Говорить ГОСПОДЬ, – хоч ГОСПОДЬ їх не посилав, – проте вони сподіваються, що їхнє слово здійсниться. 
<p>7 Хіба ж не фальшиві видіння ви мали? Хіба не оманливі провіщення проголошували, стверджуючи: Так говорить ГОСПОДЬ, хоч Я цього не говорив?! 
<p>8 Через те так говорить Владика ГОСПОДЬ : Оскільки ви говорите нісенітниці й ваші видіння – обман, тому Я виступаю проти вас, – говорить Владика ГОСПОДЬ. 
<p>9 Моя рука буде спрямована проти пророків, які бачать пусте і ворожать обман. Вони не ввійдуть у раду Мого народу, – під час перепису Ізраїлевого роду вони не будуть записані і в землю Ізраїлю не ввійдуть. Тоді зрозумієте, що Я – Владика ГОСПОДЬ. 
<p>10 І все це станеться через те, що вони обманювали Мій народ, говорячи: Мир! – хоч, насправді, миру немає! В результаті він ( народ ) будував хистку стіну, а вони її покривали розчином тиньку. 
<p>11 Скажи тим, що замазують стіну розчином: Прийде велика злива дощу, буде сипатись градом каміння, здійметься спустошлива буря, і стіна впаде. 
<p>12 А коли стіна рухне, то хіба не спитають вас: Де той розчин, яким ви тинькували? 
<p>13 Тому так говорить Владика ГОСПОДЬ : У Своєму обуренні Я пошлю нищівний вітер, – від Мого гніву проллється злива дощу, і падатиме камінний град, який руйнуватиме все. 
<p>14 Я зруйную стіну, яку ви тинькували розчином, і вона впаде на землю, так що оголиться її фундамент і також рухне. Під тими руїнами загинете й ви. Тоді зрозумієте, що Я – ГОСПОДЬ. 
<p>15 А коли зіллю весь Мій гнів на стіну й на тих, котрі її замазували розчином, тоді Я скажу до них: Немає ані муру, ані тих, що його тинькували, – 
<p>16 тобто пророків Ізраїлю, котрі пророкували про Єрусалим, і нібито мали щодо нього видіння про мир, тоді як миру не мало бути, – говорить Владика ГОСПОДЬ. 
<p>17 А ще, сину людський, зверни особливу увагу на дочок твого народу, котрі також пророкують від самих себе, і провісти пророцтво проти них. 
<p>18 Скажи їм: Так говорить Владика ГОСПОДЬ : Горе тим жінкам, що шиють чародійні подушечки на всі суглоби рук і роблять намітки ( покриття ) на голови різних розмірів, аби зводити довірливих людей. Невже, спокушуючи душі Мого народу, ви цим спасаєте власні душі? 
<p>19 Ви безчестите Мене перед Моїм народом за пригорщі ячменю і за шматок хліба. Говорячи неправду Моєму народові, котрий вірить в обман, ви прирікаєте на загибель людей, котрі не повинні вмирати, і залишаєте жити тих, котрі жити не повинні. 
<p>20 Тому так говорить Владика ГОСПОДЬ : Мені огидні ваші чародійні подушечки, якими ви зводите молоді душі. Я зірву їх з ваших рук і, наче птахів, відпущу впіймані вами душі на волю. 
<p>21 Зірву з вас також ваші намітки, і визволю Мій народ з ваших рук, так що він більше не буде здобиччю у ваших руках, і ви зрозумієте, що Я – ГОСПОДЬ. 
<p>22 Оскільки ви оманою завдаєте болю серцю праведного, хоч Я не хотів завдати йому болю, а руки злочинця зміцнюєте, через що він не відвертається від своєї злочинної дороги, щоб мати право на життя, 
<p>23 тому ви більше не матимете пустих видінь і не будете займатись ворожінням. Я спасу Свій народ від вашої влади, і ви зрозумієте, що Я – ГОСПОДЬ ! 

<h4>Єзекіїля 14 
<p>1 Прийшли до мене кілька мужів зі старійшин Ізраїлю, та й посідали переді мною. 
<p>2 І було до мене ГОСПОДНЄ слово такого змісту: 
<p>3 Сину людський, ці чоловіки впустили в свої серця власних ідолів й таким чином поставили перед собою постійне спонукання до гріха. Хіба такі люди взагалі мають право до Мене звертатися за порадою ? 
<p>4 Тому поговори з ними, й скажи їм: Так говорить Владика ГОСПОДЬ : Кожна людина з Ізраїлевого дому, котра впустила в своє серце своїх ідолів й поставила перед собою спотикання до гріха, а потім приходить до пророка, то в такому разі Я, ГОСПОДЬ, Сам відповім йому, згідно з тим, на що він заслуговує в залежності від кількості своїх ідолів. 
<p>5 Може так Я викрию злочини серця Ізраїлевого роду, адже вони, через своїх ідолів, стали Мені чужими. 
<p>6 Тому скажи Ізраїлевому родові: Так говорить Владика ГОСПОДЬ : Наверніться та відверніться від ваших ідолів, і навіть не дивіться на всі ті ваші гидоти. 
<p>7 Адже Я Сам, ГОСПОДЬ, відповім кожній людині Ізраїлевого дому, і кожному приходцеві, що живе серед Ізраїлю, – всім, хто лише відійшов від Мене, і впустив у своє серце своїх ідолів, поставивши перед собою спонукання до гріха, після чого приходить до пророка, аби через нього про щось питати Мене. 
<p>8 Я спрямую Свій погляд проти того чоловіка, й учиню його ознакою та притчею тим, що викореню його з-поміж Мого народу, – тоді дізнаєтесь, що Я – ГОСПОДЬ. 
<p>9 І якщо пророк дозволить себе обманути, і скаже, що це ніби Я, ГОСПОДЬ, увів того пророка в оману, то й проти нього Я простягну Свою руку, і знищу такого з-поміж Мого народу Ізраїлю. 
<p>10 Обидва понесуть покарання за гріх, – як той, хто питав про пораду, так і пророк, 
<p>11 аби Ізраїлів дім більше не відхилявся від Мене, і більше не опоганювався всіма своїми злочинами, а був Моїм народом, тоді Я буду їхнім Богом, – говорить Владика ГОСПОДЬ. 
<p>12 І знову було до мене ГОСПОДНЄ слово такого змісту: 
<p>13 Сину людський, якщо згрішить проти Мене якась країна, учинивши щодо Мене віроломство, та Я простягну проти неї Мою руку, й знищу її хлібні запаси; пошлю на неї голод, й почну губити людей та худобу, 
<p>14 і коли б серед них були три відомих мужа: Ной, Даниїл та Йов, то своєю праведністю вони врятували би лише самих себе, – говорить Владика ГОСПОДЬ. 
<p>15 І якби Я спровадив на край лютих звірів, так що він обезлюднів би і став спустошеним, так що ніхто ним не проходив би через тих звірів, 
<p>16 то хоч би були в ньому ці три чоловіки, – Як Я живий, – говорить Владика ГОСПОДЬ, – вони не врятували б ані синів, ані дочок; були б урятовані лише вони самі, а край був би спустошеним. 
<p>17 Або коли б Я спровадив на якусь країну меч, звелівши: Нехай пройде країною меч, і вигубить у ній людей та худобу, 
<p>18 то ці три мужа поміж ними, – як Я живий, – говорить Владика ГОСПОДЬ, – вони не врятували б ані синів, ані дочок, а тільки вони самі були би врятовані. 
<p>19 А коли Я послав би на якусь країну моровицю, або вилив на неї Мій гнів, допустивши кровопролиття, з тим, щоб знищити людей і худобу, 
<p>20 то, хоч би були там Ной, Даниїл і Йов, – як Я живий, – говорить Владика ГОСПОДЬ, – вони не врятували б ані синів, ані дочок; своєю праведністю вони врятували би лише власне життя. 
<p>21 Адже так говорить Владика ГОСПОДЬ : Якби навіть Я спровадив на Єрусалим такі Свої чотири найстрашніші покарання: меч і голод, лютих звірів і моровицю, аби вигубити в ньому людей та худобу, 
<p>22 то все ж таки залишиться в ньому кілька врятованих синів і дочок міста, котрі вийдуть звідти. Вони прийдуть до вас, і ви побачите їхнє життя та їхні вчинки! Ви перестанете сумувати з приводу нещастя, яке Я спровадив на Єрусалим, – усього, що Я допустив аби впало на нього. 
<p>23 Вони вас потішать тим, що ви побачите їхнє життя та їхні вчинки, і зрозумієте, що Я недаремно учинив усе те, що в ньому сталось, – говорить Владика ГОСПОДЬ. 

<h4>Єзекіїля 15 
<p>1 Було до мене ГОСПОДНЄ слово такого змісту: 
<p>2 Сину людський, чим деревина виноградної лози краща від усякого іншого дерева, або виноградна галузка – від галузок лісових дерев? 
<p>3 Чи беруть його ( виноградної лози) деревину, аби виготовити з неї якийсь предмет? Хіба можна з неї зробити хоча б кілок, аби повісити на ньому будь-який посуд? 
<p>4 І от вкинули шматок лози у вогонь, – обгоріли його обидва кінці, обвуглилась його середина... Хіба можна з нього після того зробити щось корисне? 
<p>5 Якщо цей шматок лози, коли ще був цілим, ні на що не був придатний, то тим більше тепер, коли він обгорів у вогні, – хіба можна з нього зробити якусь річ? 
<p>6 Тому так говорить Владика ГОСПОДЬ : Як виноградну деревину з-поміж лісових дерев, яку Я віддав вогню на спалення, так Я віддам, як здобич, мешканців Єрусалима! 
<p>7 Я зверну Своє обличчя проти них, – з одного вогню вийдуть, а інший вогонь їх знищить, після чого зрозуміють, що Я – ГОСПОДЬ, особливо коли Я скерую проти них Мій погляд. 
<p>8 Я зроблю пустелею їхню країну за віроломство щодо Мене, – говорить Владика ГОСПОДЬ. 

<h4>Єзекіїля 16 
<p>1 І було до мене ГОСПОДНЄ слово такого змісту: 
<p>2 Сину людський, відкрий Єрусалимові його гидоти 
<p>3 і скажи: Так говорить Владика ГОСПОДЬ до єрусалимської дочки ( столиці ): Твоє походження і твоє народження – із Ханаанського краю. Твій батько – амореєць, а твоя матір – хеттейка. 
<p>4 Щодо твого народження, того дня, коли ти народилася, твою пуповину не перерізали, і у воді тебе не помили, щоб ти стала чистою; тебе не обтерли сіллю, і в пелюшки не загорнули тебе. 
<p>5 Жодне око не подивилось на тебе зі співчуттям, аби учинити з тобою хоч щось з того, що було потрібно. У той день, коли ти народилася, то, гидуючи тобою, залишили тебе серед відкритого поля. 
<p>6 Проходячи повз тебе, і побачивши, як ти борсалась у власній крові, Я сказав тобі, закривавленій: Ти маєш жити. Так, Я сказав тобі: Живи зі своєю кров’ю 
<p>7 і зростай! Я тебе зрощував, наче польову рослину; ти виросла, стала стрункою станом, найвродливішою. Заокруглились твої груди, виросло твоє волосся, хоча ти й залишалась оголеною і нічим не прикритою. 
<p>8 Я знову проходив повз тебе; подивився Я на тебе і зрозумів, що настав твій час, – час кохання. Тоді Я простягнув над тобою полу Своїх шат, і покрив твою наготу. Я тобі присягнувся й уклав з тобою Заповіт, і таким чином ти стала Моєю, – говорить Владика ГОСПОДЬ. 
<p>9 Я обмив тебе водою, змив з тебе твою кров, і намастив тебе запашною олією. 
<p>10 Потім Я тебе одягнув у квітчасту одежу, і взув тебе в сині сандалі з м’якої шкіри; підперезав Я тебе вісоном, накинувши на голову покривало з найкращої тканини. 
<p>11 Я оздобив тебе прикрасами, надів на твої руки обручки ( браслети ), а на твою шию – намисто. 
<p>12 Я прикрасив каблучкою твої ніздрі й сережками – твої вуха, оздобив пишною короною твою голову. 
<p>13 Ти була прикрашена золотом і сріблом, а твої шати були з вісону та гаптованого різнобарвного полотна. Ти годувалась хлібом з добірного борошна, медом та олією і стала вродливою красунею з достоїнством цариці. 
<p>14 Слава про твою вроду розійшлась поміж народами. Твоя краса була досконалою, завдяки Моїй пишноті, якою Я тебе наділив, – говорить Владика ГОСПОДЬ. 
<p>15 Але ти стала покладатись на власну красу і, скориставшись славою свого імені, почала чинити розпусту з кожним захожим, віддаючись йому. 
<p>16 І брала зі своїх шат, влаштовувала собі різнобарвні узвишшя і чинила на них розпусту, чого досі не було і чого вже не буде. 
<p>17 Ти брала свої прикраси з Мого золота і з Мого срібла, що Я тобі подарував, і робила з них собі чоловічі зображення, і чинила з ними розпусту. 
<p>18 Ти їх ( зображення ) одягала у свій різнобарвний одяг, клала перед ними належну Мені олію та Мій запашний ладан. 
<p>19 Те саме сталось і з поживою, якою Я годував тебе, – хлібом з відбірного борошна, олією та медом, – ти усе це приносила їм ( ідолам ), як приємні пахощі, – говорить Владика ГОСПОДЬ. 
<p>20 Більше того, ти брала своїх синів і своїх дочок, яких ти для Мене народила, і приносила їх у жертву, аби вони ( ідоли ) їх пожирали. Хіба тобі було мало власної розпусти, 
<p>21 що ти вбивала Моїх дітей, віддаючи їх на спалення у вогні? 
<p>22 Звершуючи всі ці гидоти і займаючись розпустою, ти забула про дні свого дитинства, коли ти була оголеною і неприкритою, та борсалася у власній крові… 
<p>23 Отже, після всіх твоїх злочинів насувається горе. Горе тобі! – говорить ГОСПОДЬ, – адже 
<p>24 на кожному майдані ти будувала собі місця для розпусти і підвищення для ідолів. 
<p>25 На кожному перехресті доріг ти побудувала свої пагірки для жертовників на честь ідолів і таким чином зганьбила свою красу; розхиляючи свої ноги кожному зустрічному, ти примножувала свою розпусність. 
<p>26 Ти чинила розпусту зі синами Єгипту, та з іншими своїми сусідами з гарною поставою, намножуючи свою аморальність, аби викликати Мій гнів. 
<p>27 Тому Я простягнув Свою руку проти тебе, зменшив належну тобі частку і віддав тебе на потіху твоїх ненависниць, – филистимських дочок; навіть вони соромились твоєї ганебної поведінки. 
<p>28 Ти вела розпусний спосіб життя з ассирійськими синами, й не могла задовольнитись. Блудила з ними ненаситно… 
<p>29 Ти не могла насититись блудством із землею торговців, Халдеєю, постійно примножуючи його ( блуд ). 
<p>30 Яким же втомленим мало би бути твоє серце, – говорить Владика ГОСПОДЬ, – після того, що ти творила, як безсоромна жінка-блудниця? 
<p>31 Коли ти споруджувала місця розпусти на кожному перехресті доріг і робила узвишшя для ідолів на кожному майдані, ти не була подібною до блудниці, яка бере плату за блуд. 
<p>32 Ти – просто жінка-перелюбниця, котра, замість свого чоловіка, приймала чужих мужчин. 
<p>33 Усім блудницям приносять дари, тоді як ти сама обдаровувала своїх коханців, підкуповуючи їх, щоб приходили до тебе звідусіль й продовжували з тобою розпусту. 
<p>34 У твоїй розпусті було щось незвичне, ніж у інших подібних жінок: не тебе шукали для розпусти, а навпаки, ти навіть платила за розпусту. Тобі ж не платив ніхто, – і це було незвичним. 
<p>35 Тому, блуднице, послухай ГОСПОДНЄ слово: 
<p>36 Так говорить Владика ГОСПОДЬ : За те, що ти витрачала свої гроші, і твій сором оголювався під час акту розпусти з твоїми коханцями і з усіма твоїми мерзенними бовванами; за кров твоїх дітей, яких ти приносила їм у жертву, – 
<p>37 за все це Я зберу всіх твоїх коханців, з якими ти потішалась, – всіх, котрих ти любила, і всіх, яких ти ненавиділа. Зберу їх звідусіль довкола, та в їх присутності відкрию твою наготу, і вони дивитимуться на увесь твій сором. 
<p>38 Буду тебе судити за законом про перелюб та пролиття крові; в Своєму обуренні й гніві виголошу тобі вирок кривавої смерті. 
<p>39 Я віддам тебе в їхні ( коханців ) руки, і вони зруйнують твої місця розпусти, знищать твої підвищення для жертвоприношень; вони зірвуть з тебе твої шати, відберуть предмети твоєї слави, і залишать тебе оголеною і не покритою. 
<p>40 Після цього зберуть проти тебе натовп, закидають тебе камінням, і розсічуть тебе своїми мечами. 
<p>41 Вони спалять вогнем твої будинки, і виконають над тобою вироки перед багатьма жінками. Так Я покладу край твоєму блудові, і ти більше не будеш давати плати за блуд. 
<p>42 Лише після цього втихне Моє обурення щодо тебе, – Я заспокоюсь від ревнощів і більше не буду гніватись. 
<p>43 Пам’ятай! Усе це нещастя через те, що ти забула дні твого дитинства. Своїми вчинками ти прогнівила Мене, і Я поклав їх на твою голову, – каже Владика ГОСПОДЬ. Сподіваюсь, що ти більше не допускатимеш нечестя після усіх твоїх гидот в минулому. 
<p>44 Кожен, хто любить говорити прислів’ями, про тебе висловиться приказкою, кажучи: Яка матір, така і її дочка. 
<p>45 Ти, дійсно, є дочкою своєї матері, яка зненавиділа свого чоловіка та своїх дітей. Ти сестра своїх сестер, котрі також ненавиділи своїх чоловіків і власних дітей. Адже ваша матір – хеттейка, а ваш батько – амореєць. 
<p>46 Твоя старша сестра – Самарія; вона разом зі своїми дочками мешкає на півночі, тобто зліва від тебе; а твоя молодша сестра, що живе на півдні, – справа від тебе, – це Содома зі своїми дочками. 
<p>47 Ти, єрусалимська дочко, не лише ходила їхніми дорогами, повторюючи їхні гидоти, а дуже скоро усіма своїми лихими вчинками перевищила їх. 
<p>48 Як Я живий, – каже Владика ГОСПОДЬ, – ні твоя сестра Содома, ані її дочки не робили такого, що творила ти і твої дочки. 
<p>49 Ось пороки твоєї сестри Содоми: гординя, пересиченість і байдужа бездіяльність. Такими були і її дочки. Живучи в добробуті, вони бідному й убогому не допомагали. 
<p>50 Вкрай зарозумілі, вони робили переді Мною ганебні вчинки, і тому, зважаючи на це, Я їх відкинув. 
<p>51 Що ж до Самарії, то вона не скоїла і половини твоїх гріхів. Ти перевершила своїми гидотами їх, і таким чином виправдала твоїх сестер, якщо порівнювати з тими гидотами, які ти творила. 
<p>52 Тож неси тепер свою ганьбу ти, за те, що, фактично виправдовуєш своїх сестер. Адже через твої гріхи, які ще огидніші за їхні, вони виглядають більш праведними, ніж ти. Неси ж свій сором безчестя, позаяк ти сама винувата у виправданні своїх сестер. 
<p>53 Я зміню їхню долю, – долю Содоми та її дочок, а також долю Самарії та її дочок, – після чого зміню і твою долю посеред них, 
<p>54 аби ти несла свою ганьбу і соромилась усього того, що ти натворила, коли ти їх потішала. 
<p>55 Що ж до твоїх сестер, то Содома та її дочки повернуться до свого попереднього стану, як і Самарія зі своїми дочками також повернуться до свого попереднього стану. Так само і ти зі своїми дочками повернетеся до того стану, в якому ви були на початку. 
<p>56 Хіба не була твоя сестра Содома поганою поговіркою в твоїх устах, за часів твоєї зарозумілості, 
<p>57 поки не відкрилось твоє зло, коли почали тебе ганьбити дочки Араму та всіх його околиць, дочки филистимців, котрі звідусіль тебе зневажали. 
<p>58 Ти усе це терпиш за свою розпусту і твої ганебні вчинки, – каже ГОСПОДЬ. 
<p>59 Адже так говорить Владика ГОСПОДЬ : Я учиню з тобою так, як ти заслужила, порушивши присягу і розірвавши Заповіт. 
<p>60 Але Я пам’ятаю Мій Заповіт з тобою за днів твоєї юності, й відновлю з тобою Заповіт вічний. 
<p>61 Згадуючи в майбутньому свою поведінку, тобі буде соромно, коли ти приймеш своїх сестер, як старших за тебе, так і молодших за тебе. Я дам їх тобі за дочок, але не від твого Заповіту. 
<p>62 Я відновлю Мій Заповіт з тобою, і ти зрозумієш, що Я – ГОСПОДЬ, 
<p>63 аби ти пам’ятала, і від сорому, щоб не могла навіть відкрити свої уста, усвідомлюючи свою минулу ганьбу, коли Я прощу тобі все, що ти натворила, – говорить Владика ГОСПОДЬ. 

<h4>Єзекіїля 17 
<p>1 І було до мене ГОСПОДНЄ слово такого змісту: 
<p>2 Сину людський, загадай загадку, і запропонуй притчу про Ізраїлів дім 
<p>3 такого змісту: Так говорить Владика ГОСПОДЬ : Могутній орел з великими крилами і довгим густим та різнобарвним оперенням прилетів до Лівану, і зламав вершину кедра. 
<p>4 Зірвавши верхній молодий пагін, він приніс його в Ханаанську землю і посадив його в купецькому місті. 
<p>5 Він взяв також насіння того краю, і посіяв його на плодюче поле біля великої води; взяв і посадив його над великою водою, наче вербу. 
<p>6 Воно виросло, і стало виноградною лозою, – розлогою, але низькорослою; її галуззя тягнулось до нього ( вгору ), а її коріння входило вниз. Отже, воно ( насіння ) стало виноградною лозою, з розкішним галуззям, і довгими пагонами. 
<p>7 Був також інший орел – могутній, з великими крилами, з розкішним густим оперенням. І от коріння цієї виноградної лози потягнулось до нього; вона простягнула до нього і своє галуззя, щоб він зрошував її більше, ніж зрошувалась земля, на якій вона зростала. 
<p>8 Але ж вона й так була посаджена на плодючому полі біля великої води, аби могла пускати пагони, приносити плоди, перетворюючись на шляхетну виноградну лозу. 
<p>9 Тому скажи: Владика ГОСПОДЬ питає: Чи вийде з цього щось добре? Хіба він ( перший орел ) не вирве її з корінням і не обірве її плодів, так що засохне все її галуззя, яке повиростало? Адже не буде потреби навіть у могутній силі, ні в численному народі, аби її вирвати з корінням. 
<p>10 Отже, вона посаджена, але чи буде з того якась користь? Чи вона цілковито не засохне, коли доторкнеться до неї східний вітер? На тій землі, на якій виросла, вона засохне. 
<p>11 І було до мене ГОСПОДНЄ слово такого змісту: 
<p>12 Запитай цей бунтівничий дім: Невже ви не знаєте, що це означає? Скажи: Оце вавилонський цар увійшов у Єрусалим, забрав у полон його ( юдейського ) царя та його можновладців, і запровадив їх до себе у Вавилон. 
<p>13 Потім взяв він нащадка з царського роду, і склав з ним союзницький договір, скріпивши його присягою, а всіх можновладців країни забрав зі собою, 
<p>14 аби це царство було упокореним і не могло підвестись, дотримуючись умов договору. 
<p>15 Але він ( нащадок ) виступить проти нього ( вавилонського царя ), направивши своїх послів у Єгипет, аби отримати звідти кінноту й велике військо. Чи пощастить йому? Чи врятується той, хто так робить? Адже, порушивши договір, хіба врятується від загибелі? 
<p>16 Як Я живий, – каже Владика ГОСПОДЬ, – хіба він не помре в місті вавилонського царя, який призначив його на царство, і якому присягався, але порушив присягу і розірвав договір?.. 
<p>17 Хоча фараон має могутнє і численне військо, в цій війні він не врятує; коли будуть насипані вали й споруджені облогові вежі, багато людей загине. 
<p>18 Адже він порушив присягу, розірвав договір, незважаючи на те що, подаючи свою руку, він присягався у вірності; такий не врятується. 
<p>19 Тому так говорить Владика ГОСПОДЬ : Як Я живу, – він порушив і Мою присягу, розірвав договір, укладений переді Мною, тому провину за це Я покладу на його голову. 
<p>20 Я накину на нього Мою сітку, і він упіймається в Мою пастку; Я запроваджу його у Вавилон, і там буду судитись з ним за віроломство, яке він учинив стосовно Мене. 
<p>21 Навіть усі його втікачі з усіх його воїнів поляжуть від меча, а ті, котрі залишаться живими, будуть розпорошені на всі вітри. Тоді зрозумієте, що Я, ГОСПОДЬ, це сказав! 
<p>22 Так говорить Владика ГОСПОДЬ : Це Я зламаю верхівку високого кедра і зірву з-посеред його найвищих галузок ніжний пагін, і посаджу його на високій і величній горі. 
<p>23 Посаджу його на високій Ізраїлевій горі. Він пустить галузки, приноситиме плоди, і стане крислатим кедром. Під ним відпочиватимуть усякі звірі, а в тіні його галуззя житиме усе, що має крила. 
<p>24 І навіть усі польові дерева пізнають, що Я – ГОСПОДЬ. Адже високе дерево Я понижаю, і вивищую понижене дерево; Я роблю сухим зелене дерево, і сприяю розквіту дерева сухого. Я, ГОСПОДЬ, – що сказав, те й виконаю! 

<h4>Єзекіїля 18 
<p>1 Надійшло до мене ГОСПОДНЄ слово такого змісту: 
<p>2 Для чого ви вживаєте в Ізраїлевому краю прислів’я, говорячи: Батьки їли кислий виноград, а в дітей на зубах оскомина? 
<p>3 Як Я живий, – каже Владика ГОСПОДЬ, – ви не будете повторювати це прислів’я в Ізраїлі. 
<p>4 Адже життя всіх людей в Моїй владі, – як життя батька, так і життя сина. Той, хто грішить, – він і загине. 
<p>5 Праведна та людина, котра чинить справедливо й праведно живе, а саме: 
<p>6 не вживає жертовної їжі на узвишшях і не підносить своїх очей до ідолів Ізраїлевого дому; не ганьбить дружини свого ближнього, й не пригортається до своєї дружини під час менструації; 
<p>7 не пригноблює іншої людини, й повертає боржнику заставу; не чинить здирства ( грабунку ), а ділиться своїм хлібом з голодуючим, й одягає нагого своєю одежею; 
<p>8 не позичає на лихву ( під відсотки ), і сам не братиме відсотків; відвертається від будь-якого беззаконня, і в суперечках між людьми дотримується справедливості; 
<p>9 виконує Мої постанови, дотримуючись Моїх Заповідей, та живе за правдою. Така людина праведна, і, безперечно, заслуговує на життя, – каже Владика ГОСПОДЬ. 
<p>10 Але якщо він породить сина-злочинця, котрий проливає кров і чинить хоч одне з усього того, 
<p>11 чого батько не робив: якщо вживає жертовну їжу на узвишшях і ганьбить дружину свого ближнього; 
<p>12 пригноблює бідного й убогого, чинить здирства ( грабежі ); не повертає боржнику застави, а підносить свої очі до ідолів, звершуючи мерзотні справи; 
<p>13 позичає на лихву і бере відсотки, – то такий, безперечно, не буде жити. Оскільки чинив усі ті огидні справи, – він неодмінно помре, і його кров буде на ньому. 
<p>14 Але якщо народжений від нього син, зауважуючи всі гріхи свого батька, які той чинив, не повторюватиме їх, а саме: 
<p>15 він не вживає жертовної їжі на узвишшях й не підносить своїх очей до ідолів Ізраїлевого дому, та не ганьбить дружини свого ближнього; 
<p>16 не пригноблює іншої людини, й не бере застави; не здійснює здирства, а ділиться своїм хлібом з голодним, одягає нагого своєю одежею й 
<p>17 стримує свою руку, щоб не кривдити убогого; не позичає на лихву заради прибутку, а виконує Мої постанови, дотримуючись Моїх Заповідей, – то він не помре за провини свого батька, а, безперечно, буде жити. 
<p>18 Тоді як його батько, котрий пригноблював і чинив здирство, грабуючи свого брата, чинив інші злочини серед свого народу, помре в своєму беззаконні. 
<p>19 Але ви питаєте: Як то так, що син не відповідає за злочин батька? Якщо син діяв справедливо і жив праведно, пам’ятаючи й дотримуючись усіх Моїх законів, то він неодмінно буде жити. 
<p>20 Лише той, хто грішить, той помре: син не відповідатиме за злочини батька, як і батько не буде покараний за провину сина. Праведність праведного з ним і залишиться, а беззаконня злочинця впаде на нього. 
<p>21 Проте якщо беззаконник відвернеться ( залишить ) від усіх своїх гріхів, які він чинив, і буде дотримуватись усіх Моїх Заповідей, діючи справедливо й живучи праведно, – він, безперечно, буде жити, й не помре! 
<p>22 Всі його злочини, які він чинив, не згадаються йому, і він житиме, завдяки своїм подальшим праведним учинкам. 
<p>23 Хіба Я маю задоволення від смерті грішника, – говорить Владика ГОСПОДЬ ? Хіба Я не прагну, щоб він ( грішник ) відвернувся від своєї злочинної дороги і жив? 
<p>24 Так само коли праведник відступить від своєї праведності й чинитиме беззаконня та всі гидоти, притаманні нечестивому, то, діючи так, хіба буде він жити? Ні! Усі його праведні вчинки, які він робив, не врахуються; за свої злочини, яких він припустився, і за свої гріхи, які він пізніше скоїв, – за це він помре. 
<p>25 Але ви кажете: Несправедливо чинить ГОСПОДЬ. Тож послухайте, роде Ізраїлів: Хіба це Я чиню несправедливо? Хіба це не ваші дороги життя помилкові? 
<p>26 Коли праведний відхилиться від своєї справедливості та чинитиме злочин, то він за це помре; він загине за свій злочин, який учинив! 
<p>27 Так само, коли нечестивий відвернеться від свого беззаконня, якого він припускався, буде дотримуватись справедливості й житиме праведно, то він збереже своє життя. 
<p>28 Усвідомивши наслідки, й відвернувшись від усіх своїх злочинів, які чинив, він, безперечно, буде жити й не загине! 
<p>29 Отож, як Ізраїлів дім може говорити: Несправедливо чинить ГОСПОДЬ ? Хіба це Я чиню несправедливо, роде Ізраїлів? Хіба це не ваші дороги життя помилкові? 
<p>30 Тому кожного з вас, Ізраїлів роде, Я судитиму за його вчинками, – каже Владика ГОСПОДЬ. Тому покайтесь, відверніться від усіх ваших злочинів, й усуньте всякий привід для спотикання ( спокуси )! 
<p>31 Відкиньте від себе всі ваші гріхи, які ви дотепер чинили, й створіть собі нове серце та новий дух. Для чого вам, нащадки Ізраїля, помирати? 
<p>32 Адже Я не маю задоволення у смерті вмираючого, – говорить Владика ГОСПОДЬ. Тож наверніться і живіть! 

<h4>Єзекіїля 19 
<p>1 Ти, ( Єзекіїлю ), здійми голосіння над князями Ізраїлю 
<p>2 такими словами: Якою ж левицею була твоя матір поміж левами! Між молодими левами вона лежала, виховуючи своїх левенят. 
<p>3 Коли ж вона вигодувала одне зі своїх левенят, і воно стало молодим левом, то навчилося хапати здобич і пожирати навіть людей. 
<p>4 Дізнались про нього народи, й упіймали його в яму; за допомогою гаків затягнули його в Єгипетський край. 
<p>5 Коли вона ( левиця ) побачила, що чекати даремно, що надія марна, вона взяла іншого зі своїх левенят, й так само зростила його сильним молодим левом. 
<p>6 Він перебував серед інших левів, й перетворився на хижого левчука, – навчився хапати й роздирати здобич та пожирати людей. 
<p>7 Він руйнував їхні поселення, спустошував їхні міста; від його страшного ричання завмирала земля і все, що на ній. 
<p>8 І знову повстали проти нього народи з усіх навколишніх країн, накинули на нього свої сіті, й він упіймався в їхню пастку. 
<p>9 Закувавши в кайдани, посадили його в клітку, й запровадили його до вавилонського царя; там ув’язнили його у фортеці, аби більше не було чути його ревіння на Ізраїлевих горах. 
<p>10 А ще твоя матір була подібна до виноградної лози в твоєму винограднику, посадженому біля води. Вона була плодюча й гілляста від великої кількості води. 
<p>11 Її галузки були настільки міцними, що надавались навіть на берла для володарів. Вона виросла високою та гіллястою, вирізняючись від інших стовбурів своєю величчю і густим галуззям. 
<p>12 Але вона була вирвана в гніві й кинута на землю; східний вітер висушив її плоди; відламались, і засохли її міцні галузки, які обгоріли від вогню. 
<p>13 Тепер її посадили в пустелі, – в суху та безводну землю. 
<p>14 І вийшов вогонь зі стовбура, з-поміж галуззя, і пожер її плоди, так що не залишилось жодної міцної галузки, придатної на жезл володарю. Ось таке голосіння, що стало жалібною ( траурною ) піснею. 

<h4>Єзекіїля 20 
<p>1 Це відбулося в десятий день п’ятого місяця сьомого року. Прийшли деякі мужі з Ізраїлевих старійшин запитати поради в ГОСПОДА, й сіли переді мною. 
<p>2 І було до мене ГОСПОДНЄ слово такого змісту: 
<p>3 Сину людський, поговори з Ізраїлевими старійшинами й скажи їм, що говорить Владика ГОСПОДЬ : Якщо ви прийшли до Мене щось запитати, то, як Я живий, не дам вам відповіді, – каже Владика ГОСПОДЬ. 
<p>4 Хіба що хочеш ти, Єзекіїлю, їх судити?! Якщо хочеш їх розсудити, сину людський, то засвідчи їм про гидоти їхніх батьків, 
<p>5 і скажи їм: Так говорить Владика ГОСПОДЬ : У той час, коли Я обрав Ізраїль, і піднявши Свою руку, присягнувся нащадкам роду Якова; Я відкрився їм в Єгипетському краю, і піднявши Свою руку над ними, сказав: Я – ГОСПОДЬ, ваш Бог! 
<p>6 Тоді ж, піднявши Свою руку, Я їм присягнувся, що виведу їх з Єгипетського краю в землю, яку Я для них обрав і яка сочиться молоком та медом, та є окрасою серед усіх інших земель. 
<p>7 Разом з тим Я їм сказав: Нехай кожен з вас відкине приємні вашим очам гидоти, і не опоганюється ідолами Єгипту. Я – ГОСПОДЬ, ваш Бог! 
<p>8 Але вони збунтувалися проти Мене, і не бажали Мене слухати, – ніхто з них не відкинув тих гидот, що були милі їхнім очам і не залишили єгипетських ідолів. Тоді Я мав намір вилити Своє обурення й дати волю Своєму гніву щодо них там, в Єгипетському краю. 
<p>9 Проте Я цього не зробив заради Свого Імені, аби воно не безчестилось між народами, серед яких вони перебували, і перед якими Я їм відкрився, пообіцявши, що виведу їх з Єгипетського краю. 
<p>10 Тож Я вивів їх з Єгипетського краю, й спровадив їх до пустелі. 
<p>11 Там Я дав їм Мої Заповіді, й оголосив їм Мої постанови, завдяки дотриманню яких, людина житиме ними. 
<p>12 Тоді Я дав їм також Мої суботи, щоби вони були ознакою між Мною і між ними, аби вони знали, що Я – ГОСПОДЬ, Котрий їх освячує. 
<p>13 Але Ізраїлеві нащадки знову збунтувалися проти Мене в пустелі. Моїх Заповідей вони не дотримувались, і відкинули Мої постанови, від виконання яких залежить добробут людини, а також опоганили Мої суботи. Тоді Я мав намір вилити на них Мій гнів там в пустелі, щоб їх знищити. 
<p>14 Але Я знову не зробив того задля Свого Імені, аби воно не зневажалось народами, на очах яких Я виводив їх з Єгипту. 
<p>15 Тому Я, піднявши проти них Свою руку в пустелі, присягнувся, що не введу їх в Обітовану землю, яка сочиться молоком і медом, – найгарнішу з усіх земель, яку обіцяв дати. 
<p>16 Адже вони відкинули Мої закони, й не дотримувались Моїх Заповідей, та опоганили Мої суботи, оскільки їхнє серце приліпилось до своїх ідолів. 
<p>17 Але Моє око змилувалось над ними, щоб їх не губити, і Я їх цілковито не знищив у пустелі. 
<p>18 Я сказав їхнім дітям там у пустелі: Не дійте за традиціями ваших батьків, і не дотримуйтесь їхніх приписів, та не опоганюйтесь їхніми ідолами. 
<p>19 Я – ГОСПОДЬ, ваш Бог! Дотримуйтесь Моїх законів, виконуйте Мої Заповіді й живіть згідно з ними. 
<p>20 Святіть Мої суботи, аби вони були ознакою між Мною і вами, пам’ятаючи, що Я – ГОСПОДЬ, ваш Бог! 
<p>21 Але й діти повстали проти Мене, – не дотримувались Моїх законів й не виконували Моїх Заповідей, щоб за ними жити, адже, лише діючи згідно з ними, і не опоганюючи Моїх субот, можна мати життя. Тому Я мав намір вилити на них Своє обурення і дати волю своєму гніву в пустелі. 
<p>22 Але Я відвернув Мою руку, зробивши це заради Свого Імені, аби не зневажали його народи, на очах яких Я їх вивів. 
<p>23 Проте Я, піднявши проти них Свою руку в пустелі, присягнувся, що розпорошу їх між народами по чужих країнах, 
<p>24 за те, що не дотримувались Моїх законів, не виконували Моїх Заповідей, і опоганювали Мої суботи, а свої очі звернули на ідолів своїх батьків. 
<p>25 Тому Я попустив, щоб вони створювали недобрі постанови й заповіді, які не провадили до життя. 
<p>26 Я попустив, щоб вони осквернили себе жертвами, переводячи через вогонь кожного, хто відкриває утробу, аби їх знищити, щоб вони пізнали, що Я – ГОСПОДЬ ! 
<p>27 Тому, сину людський, звернись до Ізраїлевого дому, й скажи їм: Так говорить Владика ГОСПОДЬ : Ваші батьки зневажали Мене ще й тим, що вчинили щодо Мене віроломство. 
<p>28 Коли Я привів їх у край, щодо якого Я, піднявши Свою руку, присягнувся, що дам їм, то вони, побачивши будь-який високий пагорб, або крислате дерево, приносили там свої жертви і давали свої дари, що гнівили Мене, і клали свої любі пахощі, і виливали свої жертви возливання. 
<p>29 Тоді Я запитав їх: Що це за узвишшя, куди ви ходите? Тож було дане йому ім’я: Бама, тобто підвищення для жертвоприношення, аж до сьогодні. 
<p>30 Тому сповісти Ізраїлевому дому слова Владики ГОСПОДА : Хіба ви не опоганюєтеся так само, як ваші батьки, звершуючи розпусту зі своїми гидкими бовванами? 
<p>31 Адже ви опоганюєтеся тим, що приносите їм свої дари, переводите через вогонь ваших дітей, і тим оскверняєтесь вашими ідолами аж до сьогодні. І, після всього того, смієте питати у Мене поради, доме Ізраїля? Як Я живий, – каже Владика ГОСПОДЬ, – Я вам не відповідатиму! 
<p>32 Не буде ніколи й того, про що ви мрієте, говорячи: Будемо, як інші народи, як роди інших країв, служачи дереву й каменю. 
<p>33 Як Я живий, – присягається Владика ГОСПОДЬ, – Я царюватиму над вами могутньою рукою та простягнутим раменом, 
<p>34 виливаючи Свій гнів! Але так само могутньою рукою та простягнутим раменом Я зберу вас з-посеред народів, – зберу з усіх інших країн, де ви розпорошені, 
<p>35 і Я запроваджу вас у пустелю народів, де буду судитися з вами обличчям до обличчя. 
<p>36 Як Я звершував судочинство щодо ваших батьків в пустелі Єгипетського краю, так судитимусь і з вами, – каже Владика ГОСПОДЬ. 
<p>37 Наче пастух, Я проведу вас під палицею, і введу вас в узи ( союз ) Заповіту. 
<p>38 Я вилучу з-поміж вас бунтівників і відступників від Мене. Я виведу їх із країни їхнього перебування, але в землю Ізраїлю вони не ввійдуть, – і зрозумієте, що Я – ГОСПОДЬ. 
<p>39 Тож до вас, Ізраїлів роде, звертається Владика ГОСПОДЬ : якщо ви не хочете слухатись Мене, то нехай кожен із вас йде служити своїм ідолам, але більше не оскверняйте Мого святого Імені своїми дарами і поклонінням ідолам. 
<p>40 Адже на Моїй святій горі, на високій горі Ізраїлю, – говорить Владика ГОСПОДЬ, – там Мені служитиме весь Ізраїлів дім – усі, що мешкатимуть в краю. Там Я їх ласкаво прийматиму, і там Я зажадаю їхніх приношень, їхніх первоплодів разом з усіма іншими їхніми святими дарами. 
<p>41 Там Я прийму вас приязно, наче любі пахощі жертви, коли Я вас виведу з-посеред усіх народів, і позбираю вас з країн, в яких ви були розпорошені, та явлю у вас Мою святість на очах народів. 
<p>42 І коли Я запроваджу вас у Ізраїлеву землю, – в той край, про який Я, піднявши Свою руку, присягнувся дати його вашим батькам, – ви зрозумієте, що Я – ГОСПОДЬ. 
<p>43 Тоді ви згадаєте про ваші лихі дороги і ваші вчинки, якими ви себе опоганювали, і відчуєте огиду до самих себе через усі ті злочини, які ви робили. 
<p>44 Тоді зрозумієте, що Я – ГОСПОДЬ, коли Я повернусь з вами, заради Свого Імені, а не згідно з вашими злими дорогами і вашими огидними вчинками, Ізраїлів роде, – каже Владика ГОСПОДЬ. 

<h4>Єзекіїля 21 
<p>1 І було до мене ГОСПОДНЄ слово такого змісту : 
<p>2 Сину людський, поверни своє обличчя у напрямку Темана ( півдня ) і говори до південного краю; виголоси пророцтво проти лісистої країни півдня. 
<p>3 Скажи південному лісові, аби вислухав ГОСПОДНЄ слово. Так говорить Владика ГОСПОДЬ : Ось Я запалюю посеред тебе вогонь, який пожиратиме у тобі всяке зеленіюче дерево і кожне сухе дерево. Полум’я, що палатиме, не погасне, доки не спалить у ньому все, – від півдня й до півночі. 
<p>4 І побачать усі люди, що це Я, ГОСПОДЬ, його запалив невгасимим вогнем. 
<p>5 Тоді я вигукнув: О, Владико ГОСПОДИ ! Вони ж ( люди ) про мене кажуть, що я завжди говорю тільки притчами. 
<p>6 Тоді було до мене ГОСПОДНЄ слово такого змісту: 
<p>7 Сину людський, зверни своє обличчя проти Єрусалима, і говори проти Святилища, – проголоси пророцтво проти всієї Ізраїлевої землі! 
<p>8 Скажи Ізраїлевому краю, що говорить ГОСПОДЬ : Ось Я виступаю проти тебе! Я витягну Свій Мій меч з його піхви, і погублю з-посеред тебе і праведного, і нечестивого. 
<p>9 Оскільки Я губитиму з-посеред тебе і праведного, і нечестивого, тому Мій меч буде добутий зі своєї піхви проти всього живого – від півдня й до півночі. 
<p>10 І зрозуміють усі, що це Я, ГОСПОДЬ, витягнув Свій меч з його піхви, і він туди вже не повернеться. 
<p>11 А ти, сину людський, стогни, немовби в тебе ломота в суглобах крижів; гірко стогни в них на очах. 
<p>12 Коли тебе запитають: Чому ти стогнеш? То ти відповідай: З приводу вістки яка надходить. Адже зомліє кожне серце, опустяться всі руки, ослабне кожне тіло, занепадатиме всякий дух, і затремтять усі коліна, наче вода. Ось що надходить і вже є, – говорить Владика ГОСПОДЬ. 
<p>13 І знову було до мене ГОСПОДНЄ слово такого змісту: 
<p>14 Сину людський, пророкуй і кажи, що говорить ГОСПОДЬ. Скажи: Меч! Меч, – нагострений і блискучий! 
<p>15 Він нагострений для великої битви, а відшліфований, аби блискотіти, наче блискавка! Хіба варто нам радіти, коли до берла Мого сина ставиться з презирством навіть усяке дерево?! 
<p>16 Він його ( меч ) відшліфував, аби міцно тримати в руці. Отже, меч нагострений, відшліфований і відданий у руку того, хто без промаху вбиває. 
<p>17 Тож кричи і голоси, сину людський, бо він занесений над усім Моїм народом, – і насамперед над усіма князями Ізраїлю, які віддані під меч разом з Моїм народом! Тому вдар себе по стегні. 
<p>18 Адже він ( меч ) уже випробуваний, і не зважає навіть на жезл. Ніхто не встоїть, – каже Владика ГОСПОДЬ ! 
<p>19 Але ти, сину людський, провіщай, сплесни руками, і нехай той меч подвоїться та потроїться! Адже це той меч, що несе смерть, – меч вбивства, який разить довкола. 
<p>20 Нехай завмирають від страху серця і множаться вбиті. Біля кожної їхньої брами Я поставлю той грізний меч. О горе, – він і справді виблискує, наче блискавиця й нагострений для вбивства. 
<p>21 Направ своє вістря праворуч, вражай ліворуч, – січи скрізь, куди тебе направляють! 
<p>22 Я також плескатиму Моїми руками, поки не вгамується Мій гнів. Сказав це Я, ГОСПОДЬ ! 
<p>23 Далі було до мене ГОСПОДНЄ слово такого змісту: 
<p>24 Ти, сину людський, визнач собі дві дороги, якими має прийти меч вавилонського царя. Виготов дороговказ, і постав його на початку дороги, що веде в місто. 
<p>25 Вкажи дорогу, якою меч прийде до Равви аммонійської, а також в Юдею, в укріплений Єрусалим. 
<p>26 Адже вавилонський цар зупинився на роздоріжжі, на початку двох доріг, аби зайнятися ворожінням. Він потрясає стрілами, запитує ідолів, досліджує печінку. 
<p>27 У його правиці виявився чарівний жереб, що вказував на Єрусалим. Там він мав поставити тарани, аби можна було відкрити уста для бойового заклику до вбивства; підтягнути тарани до брам, насипати навколо земляний вал, і побудувати облогові башти. 
<p>28 Проте все це для них ( мешканців Єрусалима ) видалось як пусте ворожіння. Але ж вони перед ним ( Навуходоносором ) урочисто присягалися. Тому він пригадає їхню провину, і вони будуть упіймані. 
<p>29 Тому так говорить Владика ГОСПОДЬ : Оскільки ви самі себе викрили, виявляючи свої провини, і ваші гріхи стали явними в усіх ваших вчинках, позаяк ви їх визнали, то через те будете схоплені руками ворога. 
<p>30 А про тебе, негідний беззаконнику, князю Ізраїлю, день якого надходить, як і час кінцевого злочину, 
<p>31 так говорить Владика ГОСПОДЬ : Скинь з голови корону, зніми царський вінець, бо нічого не залишиться з того, що є. Те, що низьке, буде підвищене, а високе понизиться. 
<p>32 Отже, руїною, руїною, руїною його ( місто Єрусалим ) зроблю, і він вже таким, як є, не буде, доки не прийде Той, Хто матиме на нього право, – Йому Я передам місто. 
<p>33 А ти, сину людський, провіщай і кажи, що говорить Владика ГОСПОДЬ щодо аммонійців та їхнього глузування. Скажи: Меч! Меч, оголений для битви і відшліфований до блиску, наче блискавиця, для нищення! 
<p>34 Для тебе бачили пусті видіння, для тебе ворожили обман, щоб покласти тебе на шиї негідних злочинців, день яких надійде в час кінцевого покарання. 
<p>35 Поверни меча до піхви. На місці, де ти був створений, в краю твого походження Я тебе судитиму. 
<p>36 Я виллю на тебе Моє обурення, дмухну на тебе вогнем Мого гніву і видам тебе в руки жорстоких людей, вправних у руйнуванні. 
<p>37 Ти станеш поживою для вогню, твоя кров розіллється по землі. Пізніше тебе навіть не згадають, тому що це сказав Я, ГОСПОДЬ ! 

<h4>Єзекіїля 22 
<p>1 Було до мене ГОСПОДНЄ слово такого змісту: 
<p>2 Чи хочеш ти, сину людський, судити інших ? Чи судитимеш місто крові? Відкрий же йому всі його гидоти, 
<p>3 і передай йому слова Владики ГОСПОДА : Горе місту, посеред якого проливається кров, бо надійшов його час розплати! Адже воно робить собі ідолів і опоганюється ними. 
<p>4 Ти, єрусалимська дочко, провинилась за кров, яку ти проливала; ти опоганилась створеними тобою ідолами, і наблизила свій день, – досягла часу своїх років розпусти. Тому Я віддам тебе на знущання народів і на глузування всіх країн, 
<p>5 як тих, що навколо тебе, так і тих, що далеко від тебе. Вони глумитимуться над тобою, оскільки ти зганьбила своє ім’я численними заколотами. 
<p>6 Адже князі Ізраїлю, – кожен, у міру своєї влади, посеред тебе проливали кров. 
<p>7 У тебе зневажають батька і матір; поміж тобою кривдять приходця; у тебе пригноблюють сироту і вдову. 
<p>8 Ти зневажаєш Мої Святині, й опоганюєш Мої суботи. 
<p>9 Поміж тобою чимало наклепників, які ставлять за мету пролиття крові, а на твоїх горах їдять жертви та чинять посеред себе розпусту. 
<p>10 У тебе відкривають сором ( ганьблять ) батька; злягаються зі жінкою під час її менструації. 
<p>11 Хтось припускається огидних справ з дружиною свого ближнього, інший опоганює розпустою свою невістку, а ще інший у тебе ґвалтує свою сестру, – дочку свого батька. 
<p>12 У тебе беруть хабарі за пролиття крові, дають гроші на лихву та беруть відсотки; пригноблюючи свого ближнього, грабуєш його, а Мене ти забула, – говорить Владика ГОСПОДЬ. 
<p>13 Я аж сплеснув Своїми руками через твоє шахрайство, яке ти творила, та кровопролиття, що має місце в твоєму середовищі. 
<p>14 Чи витримає твоє серце і чи вистачить сил у твоїх руках у той час, коли Я виступлю проти тебе? Адже Я, ГОСПОДЬ, сказав і виконаю! 
<p>15 Я розпорошу тебе серед народів, й розкидаю тебе в різні країни, поки ти не позбудешся своєї нечистоти. 
<p>16 В очах народів ти станеш жалюгідною, і тоді зрозумієш, що Я – ГОСПОДЬ. 
<p>17 І знову було до мене ГОСПОДНЄ слово такого змісту: 
<p>18 Сину людський, дім Ізраїлів став для Мене жужелицею; всі вони – мідь, цинк, залізо і олово – в горнилі для срібла перетворились на жужелицю. 
<p>19 Тому так говорить Владика ГОСПОДЬ : Оскільки ви всі стали жужеллю, то Я зберу вас усіх посеред Єрусалима. 
<p>20 Так само, як вкидають у середину горнила срібло, мідь, залізо, олово і цинк й роздмухують під ним вогонь, аби розплавити, так Я в Своєму обуренні й Моєму гніві покладу вас туди й розплавлю вас. 
<p>21 Я згромаджу вас, полум’ям Свого гніву дмухну на вас і розплавлю вас у ньому ( горнилі ). 
<p>22 Як плавиться в горнилі срібло, так ви в ньому розплавитесь. Тоді пізнаєте, що це Я, ГОСПОДЬ, вилив на вас Мій гнів. 
<p>23 І було до мене ГОСПОДНЄ слово такого змісту: 
<p>24 Сину людський, скажи йому ( цьому краю ): Ти – земля нечиста, через що й не зрошував тебе дощ у дні Господнього гніву. 
<p>25 Пророки краю, наче змовились, ричать як леви, роздираючи здобич. Вони пожирають людей, відбирають майно й коштовності, намножують посеред себе вдів. 
<p>26 Його священики спотворюють Мій Закон й оскверняють Мою Святиню. Вони перестали розрізняти між святим і звичайним, не роблячи різниці між чистим і нечистим; від Моїх субот відвертають свої очі, так що Я був серед них зневажений. 
<p>27 Його можновладці в країні, наче вовки, що шматують здобич; проливаючи кров, вони нищать людські життя, аби лише поживитись. 
<p>28 Що ж до його пророків, то вони все замазують глиною, адже їхні видіння порожні, а їхні ворожіння оманливі. Вони говорять: Так сказав Владика ГОСПОДЬ ! – хоч ГОСПОДЬ нічого їм не говорив. 
<p>29 Таким чином люди краю перетворились на здирників і грабіжників, пригноблюючи бідних і убогих й несправедливо кривдячи приходців. 
<p>30 Шукав Я серед них людину, котра відбудувала би стіну й стала переді Мною в проломі щодо цього краю, аби Я його не знищив, але такого Я не знайшов! 
<p>31 Тому Я змушений вилити на них Свій гнів, і знищити їх у вогні Мого обурення, повертаючи їхні злі вчинки на їхню ж голову, – говорить Владика ГОСПОДЬ ! 

<h4>Єзекіїля 23 
<p>1 Було знову до мене ГОСПОДНЄ слово такого змісту: 
<p>2 Сину людський! Були дві жінки, дочки однієї матері. 
<p>3 У своїй молодості вони стали повіями, – займались розпустою в Єгипті. Там м’яли їхні груди, й там бавились їхніми дівочими сосками. 
<p>4 Старшу звали: Огола, а її сестру – Оголіва. Були вони спочатку Моїми, й народжували синів та дочок. А ось їхні справжні імена: Огола – це Самарія, а Оголіва –Єрусалим. 
<p>5 Огола хоч і належала Мені, чинила перелюб, палаючи любов’ю до сусідніх коханців-ассирійців, – 
<p>6 до деяких намісників та заступників, одягнутих у блакитні одежі, вродливих юнаків та вершників, що гарцюють на конях. 
<p>7 Вона віддавалась своїй розпусті з усіма видатними ассирійцями, до яких палала коханням, опоганюючись усіма їхніми ідолами. 
<p>8 Проте вона не залишала свого блудства і з Єгиптом, коли з нею, ще зовсім юною, спали єгиптяни, м’яли її дівочі груди, невгамовно розбещуючи її. 
<p>9 Через те Я віддав її в руки її коханців, – у руки ассирійських синів, до яких вона палала пристрастю. 
<p>10 Вони її безсоромно оголили, забрали її синів та дочок, а її саму знищили мечем. І коли її спіткала така відплата, вона стала поговіркою поміж жінками. 
<p>11 І хоч усе це її сестра Оголіва бачила, але розбещувалася ще гірше від неї й чинила ще більшу розпусту, ніж її сестра. 
<p>12 Вона також палала пристрастю до ассирійських синів, – до всяких там намісників і можновладців – своїх приятелів, пишно одягнутих, молодих та вродливих вершників, що гарцюють на конях. 
<p>13 І Я бачив, що й вона осквернилась, – в обох виявилась однакова дорога! 
<p>14 Але ця ( Оголіва ) перевершила своєю розпустою сестру, особливо коли побачила намальованих червоною фарбою на стіні чоловіків в образі халдеїв. 
<p>15 Їхні крижі були підперезані поясами, а на їхніх головах були розкішні тюрбани; своїм виглядом вони нагадували військових лицарів. Подобою вони були схожі на вавилонських синів, Халдея – край їхнього народження. 
<p>16 Коли вона ( Оголіва ) їх побачила, то запалала пристрастю, і послала до них у Халдею послів. 
<p>17 І примчали до неї, на її любовне ложе, вавилонські сини, осквернили її своєю розпустою. Але коли вона з ними опоганилась, то з огидою відвернулась від них. 
<p>18 Однак, після того як вона, оголившись, чинила з ними розпусту, то і Я відвернувся від неї, як відвернувся від її сестри. 
<p>19 Вона ж примножувала свою розпусту, пригадуючи дні своєї юності, й той час, коли вона була повією в Єгипетському краю. 
<p>20 Вона палала пристрастю до своїх коханців, у яких тілесна хтивість, як в ослів, а їхнє жадання, як у жеребців… 
<p>21 Отже ти повернулася до розпусництва своєї юності, коли єгиптяни пестили твої груди, й бавились твоїми дівочими сосками. 
<p>22 Тому, Оголіво, так говорить Владика ГОСПОДЬ : Ось Я підіймаю проти тебе твоїх коханців, від яких ти з огидою колись відвернулась, так що вони звідусіль оточать тебе; пошлю 
<p>23 вавилонських синів і всіх халдеїв з Пекоду, Шоа і Коа, а з ними всіх ассирійських синів, юних та вродливих, – намісників та правителів, усіх славних лицарів, що гарцюють на конях. 
<p>24 Вони виступлять проти тебе зі зброєю, з колісницями та возами, з численним військом, оточать тебе довкола в шоломах з великими і малими щитами. Я віддам тебе в їхні руки, аби вони судили тебе своїм судом. 
<p>25 Я оберну проти тебе Свої ревнощі, аби розправились з тобою в гніві. Тобі відітнуть ніс і вуха, а те, що від тебе залишиться, загине від меча. Від тебе відберуть твоїх синів і твоїх дочок, а що уціліє, пожере вогонь. 
<p>26 Після цього зірвуть з тебе твої шати й заберуть усі твої прикраси. 
<p>27 Я покладу кінець твоїй блудливості й твоїй розпусті ще з Єгипетського краю, і ти не захочеш на це дивитись й навіть згадувати про Єгипет. 
<p>28 Тому що так говорить Владика ГОСПОДЬ : Ось Я віддаю тебе в руки тих, кого ти ненавидиш, – в руки тих, від яких ти з огидою колись відвернулась. 
<p>29 Вони обійдуться з тобою, як ненависники: заберуть у тебе все, надбане працею, й залишать тебе голою та непокритою, так що відкриється весь сором твоєї розпусти, – все твоє безчестя і твоя блудливість. 
<p>30 Ось що станеться з тобою через твої блудства з народами-язичниками, які тебе осквернили своїми ідолами. 
<p>31 Ти пішла дорогою своєї сестри, тому й даю в твою руку її чашу ( долю ). 
<p>32 Так говорить Владика ГОСПОДЬ : Тобі належить випити чашу, що випила твоя сестра, – чашу глибоку й широку, переповнену наругою і глузуванням. 
<p>33 Ти будеш сповнена сп’янінням і мукою, адже чаша твоєї сестри Самарії, – це чаша жаху й спустошення. 
<p>34 Ти її вип’єш, і спорожниш її до дна ; навіть черепки з неї оближеш, роздираючи ними свої груди, тому що це сказав Я, – говорить Владика ГОСПОДЬ. 
<p>35 А ще Владика ГОСПОДЬ сказав таке: Оскільки ти Мене забула й від себе Мене відштовхнула, то тепер терпи наслідки свого беззаконня та своєї розпусти. 
<p>36 Далі ГОСПОДЬ промовив до мене: Сину людський, чи хочеш ти судити Оголу й Оголіву? В такому разі оголоси їм про їхні гидоти. 
<p>37 Адже вони чинили перелюб, і на їхніх руках кров. Вони чинили перелюб зі своїми ідолами, й навіть своїх дітей, яких народили для Мене, проводили через вогонь їм ( ідолам ) на їжу. 
<p>38 Крім того, їхня провина ще й у тому, що вони тоді ж осквернили Мою Святиню і збезчестили Мої суботи. 
<p>39 Приносячи своїх дітей у жертву для своїх ідолів, того ж дня приходили до Моєї Святині, опоганюючи її. Саме так вони чинили в Моєму Храмі... 
<p>40 А ще вони відправляли послів у далекі країни, аби приходили звідти чоловіки. І коли вони прибували, то задля них ти вмивалася, підмальовувала свої очі й оздоблювалась прикрасами. 
<p>41 Після цього сідала на розкішне ліжко перед приготовленим накритим столом, клала на ньому Мій ладан і Мою оливу! 
<p>42 І починав звідти лунати галас безжурної юрби. До прибулих чоловіків приводили п’яниць з пустелі. Вони ( сестри ) прикрашали свої руки браслетами, а на свої голови клали пишні вінки. 
<p>43 Я сказав про виснажену розпустою Оголиву : Невже вона й далі займатиметься з ними блудством? 
<p>44 Адже вони ( ці чоловіки ) приходять до неї, як йдуть до жінки-блудниці; саме так вони приходили до Оголи та до Оголіви, – як до жінок-розпусниць. 
<p>45 Але судитимуть їх справедливі мужі за законом про перелюб і вбивство, бо вони чинять перелюб, і на їхніх руках кров. 
<p>46 Отже, так наказує Владика ГОСПОДЬ : Скличте проти них народні збори й нехай віддадуть їх на знущання й пограбування! 
<p>47 Нехай народ поб’є їх камінням, й посіче їх своїми мечами; їхніх синів та їхніх дочок повбивають, а їхні доми спалять вогнем. 
<p>48 Так Я покладу кінець розпусті в краю, бо тільки це стане застереженням для інших жінок, щоб вони не віддавались подібній розпусті. 
<p>49 Наслідки вашого беззаконня будуть покладені на вас, – ви будете покарані за гріх ідолопоклонства. І зрозумієте, що Я – Владика ГОСПОДЬ ! 

<h4>Єзекіїля 24 
<p>1 Дев’ятого року ( царювання Седекії ) десятого місяця, в десятий день місяця, було до мене ГОСПОДНЄ слово такого змісту: 
<p>2 Сину людський, запиши собі докладно дату цього дня, адже саме сьогодні вавилонський цар здійснив облогу Єрусалима. 
<p>3 Сповісти цьому бунтівничому племені притчу, й скажи їм: Так говорить Владика ГОСПОДЬ : Візьми казан, постав і налий у нього води. 
<p>4 Поклади в нього шматки м’яса, – щонайкращі куски: стегно і лопатку; наповни його добірними кістками. 
<p>5 Усе це візьми з найкращих овець з отари. Разом з дровами поклади у вогонь під котлом і кості. Нехай кипить усе доти, поки не розваряться у ньому кістки. 
<p>6 Тому що так говорить Владика ГОСПОДЬ : Горе, місту крові, – цьому заіржавілому казану, від якого іржа ніяк не відстає! Виймай з нього шматок за шматком, не вибираючи їх ( шматків ) за жеребом, 
<p>7 оскільки пролита посеред нього кров залишилась у ньому; адже вона проливалась на голій скелі, – кров не була пролита на землю, де б вона покрилась порохом. 
<p>8 Щоб викликати в Собі гнів і відплатити помстою, Я залишив пролиту ним кров на голій скелі, й вона нічим не прикрита. 
<p>9 Тому й говорить Владика ГОСПОДЬ : Горе, місту крові! Я розпалю велике вогнище, 
<p>10 а ти назбирай більше дров, розпали вогонь, щоб зварилось м’ясо; злий бульйон, щоб згоріли кості. 
<p>11 Після цього залиш порожній казан на його вугіллі, щоб добре розігрівся, а його мідь розпеклась до білого, аби розтопилась у ньому вся його нечистота, і щезла його іржа! 
<p>12 Проте уся та важка праця виявилась даремною! Його ( казана ) груба іржа не відстає від нього, – навіть вогонь його іржі не знищив. 
<p>13 Твоя нечистота вкрай огидна! Скільки Я не намагався тебе ( Єрусалиме ) очистити від твого бруду, ти не очистився. Ти вже не станеш чистим, аж поки не зіллється на тебе увесь Мій гнів! 
<p>14 Я, ГОСПОДЬ, це сказав, і воно станеться, – Я виконаю! Не відміню, не помилую і не пожалію! Судитимуть тебе, відповідно до твого життя, за твоїми вчинками, – говорить Владика ГОСПОДЬ. 
<p>15 І знову було до мене ГОСПОДНЄ слово такого змісту: 
<p>16 Сину людський, ось Я несподівано візьму в тебе втіху твоїх очей ( дружину ). Але ти не голоси, не плач, і нехай не з’явиться в тебе жодна сльозинка. 
<p>17 Мовчки зітхай, й не справляй за померлою жалоби; обвий свою голову завоєм, узуйся в свої сандалії, не закривай бороди, і не їж принесеного людьми хліба. 
<p>18 Вранці я розповів про це людям, а ввечері померла моя дружина. Наступного дня зробив я так, як мені було наказано. 
<p>19 Тоді люди мене запитали: Чи не повідомиш нам, що означає усе те, що ти робиш? 
<p>20 І я відповів їм: До мене було ГОСПОДНЄ слово такого змісту: 
<p>21 Передай Ізраїлевому роду те, що говорить Владика ГОСПОДЬ : Ось Я віддаю на опоганення Мою Святиню, – гордість вашої сили, утіху ваших очей та найдорожче ваших душ. Ваші сини та ваші дочки, яких ви там залишили, поляжуть від меча. 
<p>22 Але ви маєте чинити так, як зробив я. Не закривайте своєї бороди і не їжте принесеного людьми хліба жалоби ; 
<p>23 Завої ваші залишатимуться на ваших головах, й ваше взуття – на ваших ногах. Не будете їх оплакувати й ридати, але будете знемагати, усвідомлюючи власні провини, і кожен стогнатиме перед своїм ближнім. 
<p>24 Отже, Єзекіїль буде вашою ознакою. Саме так, як учинив він, так будете робити й ви, коли це станеться. Тоді зрозумієте, що Я є Владикою ГОСПОДОМ. 
<p>25 Щодо тебе, сину людський, то в той день, коли візьму в них їхню опору, радість їхньої слави, утіху їхніх очей й сподівання їхніх душ, – їхніх синів і їхніх дочок, – 
<p>26 саме в той день прийде до тебе втікач, який врятується, аби повідомити, що трапилось. 
<p>27 Того дня повернеться до тебе дар мови разом з прибуттям того, що врятувався; ти почнеш розмовляти й більше не мовчатимеш. Ти станеш для них ознакою, й вони пізнають, що Я – ГОСПОДЬ. 

<h4>Єзекіїля 25 
<p>1 Було до мене ГОСПОДНЄ слово такого змісту: 
<p>2 Сину людський, зверни свою увагу на аммонійців і оголоси щодо них пророцтво. 
<p>3 Скажи синам Аммона: Послухайте слово Владики ГОСПОДА ! Так говорить Владика ГОСПОДЬ : Через те що ви, дивлячись, як Моя Святиня осквернена, Ізраїлева земля спустошена, а Юдин дім пішов у неволю, задоволено говорили: Ага, так їм треба ! – 
<p>4 тому Я віддам вас як здобич східним племенам. Посеред вас вони будуть влаштовувати свої поселення, ставитимуть між вами свої намети. Вони споживатимуть плоди ваших полів, і будуть пити ваше молоко. 
<p>5 Я зроблю Раббу стійбищем для верблюдів, а інші міста аммонійців – вівчарнями для овець. І пізнаєте, що Я – ГОСПОДЬ. 
<p>6 Так говорить Владика ГОСПОДЬ : За те що ти плескав у долоні, притупуючи ногами, й від усієї душі зловтішався, спостерігаючи злигодні Ізраїлевого краю, 
<p>7 тому Я простягну проти тебе Свою руку й віддам на пограбування чужими племенами; Я вигублю тебе з-поміж народів, викреслю тебе з-поміж країн, – і тебе не стане. І тоді зрозумієш, що Я – ГОСПОДЬ. 
<p>8 Так говорить Владика ГОСПОДЬ : Оскільки Моав і Сеір кажуть: Ось Юдин дім такий, як і всі інші народи, 
<p>9 то через те Я відкрию узбіччя Моаву з боку міст, – з боку його прикордонних міст, які є окрасою землі: Бет-Гаєшімота, Баал-Меона й Кір’ятаїма. 
<p>10 Я віддам їх разом із землями аммонійців у володіння ( спадок ) східним племенам, аби зникла між народами навіть пам’ять про аммонійців. 
<p>11 Я учиню суд над Моавом, і пізнають, що Я – ГОСПОДЬ. 
<p>12 Так говорить Владика ГОСПОДЬ : Через те що Едом жорстоко помстився Юдиному домові, й своєю помстою їм тяжко згрішив, 
<p>13 тому так говорить Владика ГОСПОДЬ : Я простягну Свою руку проти Едому, й знищу в нього людей та скотину й перетворю його в пустелю. Від Темана й до Дедана – всі поляжуть від меча. 
<p>14 Свою помсту над Едомом віддам у руки Мого народу, Ізраїлю; вони чинитимуть з Едомом за Моїм гнівом і за Моїм обуренням. Вони відчують на собі Мою помсту, – це слова Владики ГОСПОДА. 
<p>15 Адже так говорить Владика ГОСПОДЬ : За те, як діяли в своїй помсті филистимці, – були жорстокі й мстилися зі споконвічною ненавистю, винищуючи людей, 
<p>16 тому так говорить Владика ГОСПОДЬ : Ось Я простягну Свою руку на филистимців і вигублю керетимців, – знищу дощенту тих, що мешкають на узбережжі. 
<p>17 Я звершу над ними велику помсту, караючи їх страшними карами; і коли Я помщуся на них, тоді пізнають, що Я – ГОСПОДЬ. 

<h4>Єзекіїля 26 
<p>1 Це відбулось одинадцятого року, в перший день місяця. Тоді було до мене ГОСПОДНЄ слово такого змісту. 
<p>2 Сину людський, оскільки Тир так говорив щодо Єрусалима: Ага! Нарешті розбито браму народів! Вона відкрита для мене, і я буду збагачений через його ( Єрусалим ) спустошення. 
<p>3 Тому так говорить Владика ГОСПОДЬ : Ось Я виступаю проти тебе, Тире! Я підійму на тебе численні народи, немовби море, що піднімає свої хвилі. 
<p>4 Вони зруйнують стіни Тира, й повалять його вежі; Я вимету після нього навіть його порох, і зроблю його голою скелею. 
<p>5 Він перетвориться хіба що на місце для сушіння сітей посеред моря, адже це Я сказав, – говорить Владика ГОСПОДЬ, – і стане він здобиччю для народів. 
<p>6 Так само і його дочки, що на узбережжі, будуть знищені мечем. І пізнають, що Я – ГОСПОДЬ ! 
<p>7 Адже так говорить Владика ГОСПОДЬ : Ось Я спроваджу з півночі проти Тира вавилонського царя Навуходоносора, – царя царів, з кіньми та колісницями, з вершниками й численним військом. 
<p>8 Твоїх дочок, що на узбережжі ( в полі ), він знищить мечем, а проти тебе збудує облогові вежі, спорудить ( насипле ) навколо тебе фортифікаційні вали та поставить проти тебе щити. 
<p>9 Проти твоїх стін скерує тарани, а твої вежі порозвалює залізними сокирами ( гаками ) 
<p>10 Від численних його коней тебе вкриє піднятий ними порох; від крику його вершників і гуркоту коліс колісниць затремтять твої стіни, особливо коли вони вриватимуться через твої брами, як ті, що вдираються у місто через зроблений ними пролом. 
<p>11 Копитами його коней будуть витоптані всі твої вулиці, а твій народ буде знищений його мечем; він повалить на землю твої камінні стовпи – символи твоєї могутності. 
<p>12 Пограбують твої скарби, розтягнуть як здобич товари твого промислу; порозвалюють твої стіни, зруйнують розкішні твої палаци й повикидають у море твоє каміння, твоє дерево і навіть твій порох. 
<p>13 Я покладу край твоїм галасливим пісням, і замовкне звучання твоїх гусел. 
<p>14 Перетворю тебе на голу скелю, – місце для сушіння рибальських сітей. Вже ніколи ти не будеш відбудований, адже це Я – ГОСПОДЬ, сказав, – говорить Владика ГОСПОДЬ. 
<p>15 Так говорить Владика ГОСПОДЬ до Тира: Від страшного гуркоту твого падіння, від стогону вмираючих ранених, коли лютуватиме посеред тебе жорстока різанина, здригнуться острови!.. 
<p>16 Усі володарі країн Примор’я зійдуть зі своїх престолів, й знімуть свої царські мантії. Скинувши свій різнобарвний одяг, вони зодягнуться в тремтіння; вони сидітимуть на землі й, охоплені жахом щодо твоєї долі, вони не переставатимуть тремтіти. 
<p>17 Здійнявши над тобою жалібне голосіння, вони промовлятимуть щодо тебе: Як же так сталось, що ніби провалилось, зникло з моря славне місто, що було таким потужним на морі, адже ти і твої громадяни наводили жах на всіх мешканців Примор’я! 
<p>18 Тепер же, у час твого падіння, здригнулись міста узбережжя; твоєю загибеллю перестрашені також морські острови. 
<p>19 Адже так сказав Владика ГОСПОДЬ : Коли Я перетворю тебе на спустошене місце, як інші безлюдні міста; коли Я наведу на тебе безодню, і тебе покриють великі води, 
<p>20 тоді штовхну тебе до тих, що зійшли в могилу, – до прадавніх людей, які давно щезли, й поміщу тебе в глибини землі, посеред віковічних румовищ разом з тими, що зійшли в могилу, аби ти вже ніколи не був заселений. Так явлю Свою славу на землі живих. 
<p>21 Дійсно, жахливим буде твій кінець, і тебе більше не буде. Шукатимуть тебе, але вже не знайдуть повіки, – говорить Владика ГОСПОДЬ. 

<h4>Єзекіїля 27 
<p>1 І було до мене ГОСПОДНЄ слово такого змісту: 
<p>2 Сину людський, здійми над Тиром голосіння, 
<p>3 звернись до Тира, що оселився при вході в море, торговця з народами, що на численних островах: Ось що говорить Владика ГОСПОДЬ до Тира: Ти говориш: Я – вершина краси ! 
<p>4 Твої кордони далеко в морі; твої будівничі зробили тебе надзвичайно гарним. 
<p>5 З дошок сенірського кипарису збудовані твої стіни ( борти ); з ліванського кедру виготовлені твої щогли. 
<p>6 З башанських дубів виготовили твої весла; твою палубу зробили зі самшитового дерева з кіттійських островів та слонової кості. 
<p>7 На твої вітрила використано різнобарвну єгипетську тканину; вони ж ( вітрила ) були також твоїм стягом; а твоє покриття ( дах ) було з блакитного й пурпурного полотна з острова Еліші. 
<p>8 Мешканці Сидона та Арвада служили в тебе веслярами. Твої наймудріші люди, Тире, були твоїми керманичами-стерновими. 
<p>9 Видатні мужі з Ґевала та їхні вправні майстри ремонтували в твоїх кораблях пробоїни. Всі морські кораблі та їхні моряки бували в тебе, провадячи з тобою торгівлю. 
<p>10 У твоєму війську служили вояки з Персії, Луду ( Лідії ) та Пути ( Лівії ); твої військові мужі вивішували на твоїх стінах щити й шоломи, що додавало тобі слави та величі. 
<p>11 Воїни Арвада й Хелека охороняли навколо твої стіни, а на твоїх баштах стояли дозорці з Ґаммади. Вони й розвішували довкола свої щити, доповнюючи твою красу. 
<p>12 На додаток до всього твого великого багатства з тобою провадив торгівлю Таршіш, розраховуючись сріблом, залізом, цинком і свинцем. 
<p>13 Яван ( Греція ), Тувал і Мешех торгували з тобою, розраховуючись за твої товари людьми-рабами й мідним посудом. 
<p>14 Купці з Тоґарми платили за твої товари кіньми й мулами. 
<p>15 Вели з тобою торгівлю люди з Дедану ( Ефіопія ); також багато інших островів були твоїми покупцями; вони платили тобі слоновими бивнями та чорним деревом. 
<p>16 Торгували з тобою арамійці, оскільки були захоплені великою кількістю твоїх виробів; платили тобі рубіном, пурпуром, вишиваною тканиною й вісоном, коралами та коштовним камінням. 
<p>17 Юдея та Ізраїлів край також торгували з тобою, розраховуючись пшеницею з Мінніту, пахощами, медом, оливковим маслом і бальзамом. 
<p>18 Дамаск ( Сирія ), також вів торгівлю з тобою, захоплюючись безліччю твоїх виробів та великим багатством. Платив тобі хелбонським вином і білою вовною. 
<p>19 Дан та Яван із Уззала ( Аравія ) постачали на твій ринок коване залізо в обмін на кассію ( пахуча кора ) та пахучу тростину. 
<p>20 Дедан – торгував з тобою розкішними попонами для їзди верхи на конях. 
<p>21 Аравія та всі кедарські князі ( нащадки Ізмаїла ), в торгівлі з тобою постачали тобі овець, баранів і козлів. 
<p>22 Вели з тобою торгівлю і купці Шеви та Раами ( Аравія ); в обмін на твої товари платили найвишуканішими прянощами, всіляким коштовним камінням і золотом. 
<p>23 Торгували з тобою Харан, Ханне та Еден ( Месопотамія ), а також купці Шеви, Ассирії й Кілмада. 
<p>24 В обмін на твої товари купці привозили коштовний одяг, плащі з блакитно-пурпурової тканини, різнобарвні покривала й тканини в дорогих скринях з кедрового дерева, перев’язаних суканими шнурами. 
<p>25 Таршіські кораблі розвозили скрізь твої товари, – ти дуже збагатився і став потужним в усьому морі. 
<p>26 І хоч твої веслярі провадили тебе великими водами, проте східний вітер розбив тебе посеред моря. 
<p>27 Твоє багатство, твої товари й усе твоє добро; твої моряки й твої керманичі-стернові; твої вправні майстри, що ремонтують у кораблях пробоїни, й ті, що провадять твою торгівлю; всі твої військові мужі, що тебе охороняють, – уся та безліч народу, що з тобою, в час твого падіння, впадуть у морську глибочінь. 
<p>28 Від крику твоїх керманичів-лоцманів здригнуться прибережні землі. 
<p>29 Зі своїх кораблів зійдуть усі веслярі, моряки й морські керманичі-лоцмани, і опинившись на суші, 
<p>30 у повний голос ридатимуть; посипаючи свої голови порохом, гірко голоситимуть за тобою й качатимуться в попелі. 
<p>31 У жалобі за тобою вони поголять свої голови, підпережуться веретищем і з гірким жалем плакатимуть й голоситимуть за тобою. 
<p>32 Побиваючись щодо твоєї долі, вони у своєму голосінні складуть жалібну пісню: Хто подібний до Тира, знищеного посеред моря! 
<p>33 Коли морями скрізь розходились твої товари, ти насичував численні народи. Твоє велике багатство і твої товари збагачували царів землі. 
<p>34 Тепер же ти розбитий на морі; у водні глибини разом з тобою пішли й усі твої товари, як і весь твій численний народ. 
<p>35 Сповнились жахом щодо тебе мешканці узбережжя; неймовірно перелякані і їхні царі, так що жах закарбувався на їхніх обличчях. 
<p>36 Присвиснули над тобою купці різних народів, адже ти став страховиськом і згодом щезнеш навіки. 

<h4>Єзекіїля 28 
<p>1 І було до мене ГОСПОДНЄ слово такого змісту: 
<p>2 Сину людський, скажи тирському володареві, що говорить про нього Владика ГОСПОДЬ : Оскільки ти у своєму серці дуже високо піднявся вгору, і сказав: Я – бог, і сиджу на Божому престолі посеред морів, хоча ти лише людина, а не бог. Ти просто ставиш свій розум нарівні з Божим розумом, 
<p>3 вважаючи себе мудрішим від Даниїла, буцімто жодна таємниця від тебе не закрита. 
<p>4 Своєю мудрістю та своїм розумом ти набув собі багатство, а в своїх скарбницях нагромадив чимало золота й срібла. 
<p>5 Завдяки своїй великій мудрості та успішній торгівлі ти примножив своє багатство, так що твоє серце загорділо від незліченного маєтку. 
<p>6 Через те ось що говорить Владика ГОСПОДЬ : Оскільки свій розум ти ставиш нарівні з Божим розумом, 
<p>7 тому Я спроваджу на тебе найлютіших з чужоземних народів, і вони оголять ( направлять ) свої мечі проти твоєї розкоші, надбаної твоєю мудрістю, й опоганять твою красу. 
<p>8 Вони штовхнуть тебе в яму, і ти конатимеш болісною смертю посеред моря. 
<p>9 Хіба тоді ти скажеш своєму вбивці: Я – бог? Адже перед твоїм мучителем ти так і залишишся людиною, а не богом. 
<p>10 Ти загинеш смертю необрізаних, від рук чужинців, тому що так сказав Я, – говорить Владика ГОСПОДЬ. 
<p>11 І знову було до мене ГОСПОДНЄ слово такого змісту: 
<p>12 Сину людський, підійми голосіння над тирським царем й оголоси йому слова Владики ГОСПОДА : Ти був зразком досконалості, сповнений мудрості й неперевершеної краси. 
<p>13 Ти перебував у Едемі в Божому раю. Твій одяг прикрашало усяке коштовне каміння: карнелій, топаз і яспіс, хризоліт, согам і яшма, сапфір, рубін і смарагд, а внизу майстерно зроблені золоті бубонці, що видавали мелодію сопілки, – все було виготовлене в день твого створення. 
<p>14 Ти був помазаним херувимом-покровителем; ось для чого Я тебе призначив. Ти перебував на святій Божій горі, ходив посеред вогнистого каміння. 
<p>15 Ти був бездоганним на своїх дорогах з того дня, як ти був створений, аж доки в тобі не було знайдено беззаконня. 
<p>16 Через свою широку торгівлю ти сповнився насильством й беззаконням, і ти впав у гріх. Тому Я скинув тебе з Божої гори, – прогнав тебе, херувиме-охоронцю, поклав край твоєму перебуванню з-посеред вогнистого каміння. 
<p>17 Загордилось твоє серце через твою красу; ти занапастив свою мудрість власним марнославством. Я скинув тебе на землю; Я виставив тебе перед царями як видовище. 
<p>18 Своїми численними злочинами й обманом у своїй торгівлі ти осквернив усе, що було святим. Тому Я видобуду з твого нутра вогонь, який пожере тебе. На очах усіх, котрі дивитимуться на тебе, Я оберну тебе в попіл на землі. 
<p>19 Для всіх, котрі тебе знали, – поміж усіма народами ти станеш страховиськом, поки не будеш знищений, і загинеш навіки. 
<p>20 Далі було до мене ГОСПОДНЄ слово такого змісту: 
<p>21 Сину людський, звернись своїм обличчям до Сидона і оголоси щодо нього пророцтво. 
<p>22 Скажи йому, що говорить Владика ГОСПОДЬ : Ось Я виступаю проти тебе, Сидоне! Я виявлю посеред тебе Свою славу. І коли Я звершу над тобою Свій суд, який відкриє в тебе Мою святість, тоді пізнають, що Я – ГОСПОДЬ. 
<p>23 Отже, Я спроваджу на нього ( Сідон ) моровицю; на його вулицях проллється кров; падатимуть довкола нього побиті мечем, який пожиратиме з усіх боків, і тоді зрозуміють, що Я – ГОСПОДЬ. 
<p>24 Таким чином не стане для Ізраїлевого дому жодної колючої тернини, ані будяків, які завдають біль з боку навколишніх народів, котрі їх Ізраїль зневажають. І пізнають, що Я є Владикою ГОСПОДОМ. 
<p>25 Тому так говорить Владика ГОСПОДЬ : Коли знову зберу Ізраїлевий рід з-посеред народів, куди вони були розпорошені, тоді перед усіма народами виявлю Свою святість. Вони знову поселяться на своїй землі, яку Я дав Моєму слузі Якову. 
<p>26 Вони житимуть на ній безпечно, будуватимуть доми й садитимуть виноградники; вони почуватимуть себе в безпеці, оскільки Я звершу Свої присуди над усіма сусідніми народами, котрі їх зневажають. Тоді зрозуміють, що Я – ГОСПОДЬ, є їхнім Богом. 

<h4>Єзекіїля 29 
<p>1 У десятому році, десятого місяця, в дванадцятий день місяця було до мене ГОСПОДНЄ слово такого змісту: 
<p>2 Сину людський, зверни своє обличчя проти фараона, єгипетського царя, і провісти щодо нього та щодо всього Єгипту пророцтво. 
<p>3 Звернись до них і скажи, що говорить Владика ГОСПОДЬ : Ось Я виступаю проти тебе, фараоне, єгипетський царю! Ти – велике чудовисько ( крокодил ), що лежить посеред своїх рік і говорить: Це моя Ріка ( Ніл ), і я її створив для себе! 
<p>4 Але Я вкладу у твої щелепи гаки, та поналіплюю до твоєї луски риб з твоєї Ріки ( Нілу ), і витягну тебе з-посеред твоїх рік разом з усіма рибами твоїх рік, що приліпились до твоєї луски, 
<p>5 й викину тебе разом з усіма рибами твоїх рік у пустелю. Ти впадеш посеред поля – тебе не підберуть, і не позбирають, – Я віддам тебе на їжу земним звірам та небесним птахам. 
<p>6 Тоді всі мешканці Єгипту зрозуміють, що Я – ГОСПОДЬ, оскільки вони для Ізраїлевого роду були лише палицею з очерету. 
<p>7 Коли вони хапалися за тебе ( Єгипет ), ти в їхніх руках ламався і встромлявся їм у плече, а коли вони пробували на тебе обпертись, ти знову ламався й поводував біль у крижах. 
<p>8 Тому так говорить ГОСПОДЬ : Ось Я спроваджу на тебе меч і знищу в тебе людей і скотину. 
<p>9 Єгипетський край буде спустошений та перетвориться на руїни. Тоді пізнають, що Я – ГОСПОДЬ. А все це через те, що ти сказав: Це моя Ріка, і створив її я! 
<p>10 Тому Я виступлю проти тебе і проти твоїх рік; Я перетворю Єгипетський край на безлюдну пустелю, – зруйную її від Міґдолу до Сієни, аж до Ефіопських кордонів. 
<p>11 Не проходитиме там нога людини; там не ступатимуть і ноги тварин, – він не буде заселеним протягом сорока років. 
<p>12 Я зроблю Єгипетський край найбільш спустошеним з-поміж інших спустошених країв, а його міста – зруйнованими з-поміж інших зруйнованих міст протягом сорока років. Я розпорошу єгиптян поміж народами, – розкидаю їх по різних країнах. 
<p>13 Адже так говорить Владика ГОСПОДЬ : Коли мине сорок років, Я позбираю єгиптян з-поміж усіх народів, де вони були розпорошені. 
<p>14 Я зміню долю Єгипту, й поверну їх ( єгиптян ) у землю Патроса, – в край їхнього походження, – але вони вже залишаться малим ( незначним ) царством. 
<p>15 Він ( Єгипет ) буде одним з найменших царств, і вже не підноситиметься над народами. Я зроблю його нечисленним, аби вже більше не владарював над народами. 
<p>16 Вже не буде він підставою для надії Ізраїлевому роду. Єгипет стане лише нагадуванням їхньої ( Ізраїлю ) провини, коли вони до нього звертались за допомогою. І вони пізнають, що Я – Владика ГОСПОДЬ. 
<p>17 Так сталося, що в двадцять сьомому році, першого місяця, в перший день місяця знову було до мене ГОСПОДНЄ слово такого змісту : 
<p>18 Сину людський, вавилонський цар Навуходоносор примусив своє військо тяжко працювати для здобуття Тира: кожна голова облисіла і в усіх з плечей позлазила шкіра, але жодної винагороди, у вигляді здобичі, від Тира за важку працю, яка виконана за час облоги проти нього ( Тира ), ні йому ( царю ), ні його війську не було. 
<p>19 Тому так говорить Владика ГОСПОДЬ : Ось Я віддаю вавилонському цареві Навуходоносорові Єгипетський край; він заволодіє його багатством, забере усе ним ( Єгиптом ) награбоване як здобич. Усе це буде винагородою для його війська. 
<p>20 Винагородою за важку працю, яку він виконав, Я даю йому Єгипетський край, позаяк вони це робили задля Мене, – говорить Владика ГОСПОДЬ. 
<p>21 У той день дам Ізраїлевому дому нову силу, а тобі ( Єзекіїлю ) відкрию посеред них уста, і вони зрозуміють, що Я – ГОСПОДЬ. 

<h4>Єзекіїля 30 
<p>1 Далі було до мене ГОСПОДНЄ слово такого змісту: 
<p>2 Сину людський, проголоси пророцтво й скажи: Так говорить Владика ГОСПОДЬ : Голосіть: Ой, який же злощасний цей день! 
<p>3 Адже близько день! Близько ГОСПОДНІЙ день, – день хмарний, час відплати народам! 
<p>4 Нагряне меч на Єгипет, і затремтить від страху Ефіопія, особливо коли падатимуть вбиті в Єгипті, й забиратимуть його багатства та руйнуватимуться його основи. 
<p>5 Ефіопія, Лівія і Лідія та всі змішані народи, а також кубійці, разом з дітьми землі Заповіту, – всі з ними ( єгиптянами ) поляжуть від меча. 
<p>6 Так говорить ГОСПОДЬ : Впадуть усі підпори Єгипту й рухне гординя його сили від Міґдолу й до Сієни, – всі поляжуть у ньому від меча, – говорить Владика ГОСПОДЬ. 
<p>7 І стане Єгипет найбільш спустошеним серед інших спустошених країн, а його міста будуть зруйновані понад усі інші зруйновані міста. 
<p>8 Усі зрозуміють, що Я – ГОСПОДЬ, коли пошлю вогонь на Єгипет, і будуть розбиті всі, що йому допомагають. 
<p>9 У той день вийдуть від Мене на кораблях посланці, аби налякати ( попередити ) безпечних ефіопців. У день Єгипту, який надходить, охоплять їх муки відчаю. 
<p>10 Так говорить Владика ГОСПОДЬ : Я покладу край багатолюдному Єгипту рукою вавилонського царя Навуходоносора. 
<p>11 Його самого ( Навуходоносора ) і його народ, – найлютіший з-посеред інших народів, – спроваджу для спустошення землі; вони спрямують свої мечі проти Єгипту, наповнять цей край убитими. 
<p>12 Я осушу їхні ріки ( притоки Нілу ), передам ту землю в руки злочинців; спустошу країну та все, що на ній руками чужинців. Це сказав Я, ГОСПОДЬ ! 
<p>13 Так говорить Владика ГОСПОДЬ : Я знищу ідолів та покінчу з бовванами Нофа ( Мемфіса ) та з князем в Єгипетському краю, його більше не буде, і пошлю страх на Єгипетський край. 
<p>14 Я спустошу Патрос, зішлю вогонь у Цоан, і звершу Мої присуди над Но ( Фіви ). 
<p>15 Зіллю Свій гнів на Сін ( Сієна ), твердиню Єгипту, і знищу багатолюдні Фіви. 
<p>16 Отже, я спроваджу на Єгипет вогонь; від болю стогнатиме Сін, Фіви будуть зруйновані, а в Мемфіс посеред дня увірвуться вороги. 
<p>17 Юнаки Авена ( Геліополіса ) і Пі-Весета поляжуть від меча, або підуть у полон. 
<p>18 У Тахпанхесі стане темно посеред дня, коли Я трощитиму там єгипетське ярмо і нищитиму в ньому гордість його сили; його покриє хмара, коли його дочок забиратимуть у полон. 
<p>19 Ось такий присуд Я здійсню над Єгиптом, і пізнають, що Я – ГОСПОДЬ. 
<p>20 В одинадцятому році, першого місяця, в сьомий день місяця було до мене ГОСПОДНЄ слово такого змісту: 
<p>21 Сину людський, Я зламав рамено ( силу ) фараона, єгипетського царя, і воно залишається не перев’язаним, щоб могло бути вилікуване; не накладений пластир, аби його обвинути і щоб поновилась сила вхопитися за меча. 
<p>22 Тому так говорить ГОСПОДЬ Бог: Ось Я виступаю проти фараона, єгипетського царя. Я зламаю його здорове рамено, а не те, що вже зламане, так що меч випаде з його рук. 
<p>23 Я розпорошу єгиптян поміж народами, й розвію їх по різних країнах. 
<p>24 Натомість зміцню руки вавилонського царя і вкладу Свій меч, який розіб’є рамено ( потугу ) фараона; смертельно поранений фараон перед ним лише тяжко стогнатиме. 
<p>25 Так, Я зміцню руки вавилонського царя, а руки фараона опустяться. І, коли Я вкладу Свій меч у руку вавилонського царя, і він її простягне на Єгипетський край, всі пізнають, що Я – ГОСПОДЬ. 
<p>26 Я розпорошу єгиптян між народами, та розкидаю їх по різних країнах, і тоді вони пізнають, що Я – ГОСПОДЬ. 

<h4>Єзекіїля 31 
<p>1 Це відбулось одинадцятого року, в третьому місяці, першого дня місяця. Тоді було до мене ГОСПОДНЄ слово такого змісту: 
<p>2 Сину людський, скажи фараонові, єгипетському цареві, та його численному народу: До кого тебе уподібнити в твоїй величі? 
<p>3 Можливо, до Ассирії, яка була, наче кедр на Лівані, з чудовим галуззям і густим листям; він був високим на вигляд, вершина якого сягала до хмар. 
<p>4 Води його зрощували, – безодня робила його все вищим; місце, де він зростав, довкола обмивалось ріками, притоки яких зрощували всі інші дерева в полі. 
<p>5 Тому його висота сягала понад усі польові дерева, а його численне розлоге галуззя від великої води все більше розросталось. 
<p>6 Серед його галуззя гніздилися всі небесні птахи, а під його кроною множилися всі польові звірі. В його тіні проживали численні народи. 
<p>7 Отже, він був прекрасний, пишався своєю висотою і довжиною свого галуззя, оскільки його коріння сягало великих вод. 
<p>8 Кедри в Божому саду не могли зрівнятися з ним, кипариси також не мали подібної краси; та й платани не могли уподібнитись своїм галуззям до нього. Серед дерев у Божому саду не було йому рівних за своєю вродою. 
<p>9 Я оздобив його гарним густим галуззям, так що йому заздрили всі едемські дерева в Божому саду. 
<p>10 Тому так сказав Владика ГОСПОДЬ : Через те що він у своїй величі високо піднявся, так що своєю вершиною сягає хмар, від чого загордилось його серце, 
<p>11 то Я його видав у руки могутнішого серед народів, аби той учинив з ним відповідно до його злочинів. Я відкинув його. 
<p>12 І зрубали його лихі чужинці з народів, і кинули його на гори, і на всі долини упали його галузки. І було поламане віття його на всіх річищах землі, і з-під його тіні пішли всі народи землі, і покинули його. 
<p>13 На його поваленому стовбурі оселились різні небесні птахи, а на його галуззі спочивають усякі польові звірі. 
<p>14 І це тому, щоб надалі не підносилося в своїй величі жодне дерево, що росте при воді, та не піднімалась своєю вершиною понад хмари; щоб ніякі, добре зрошувані водою дерева не спинались своїм зростом угору, позаяк усі вони будуть видані на смерть у глибинах землі, разом з людськими синами – з тими, що сходять у могилу. 
<p>15 Так говорить Владика ГОСПОДЬ : Того дня, в який він зійшов до шеолу, Я вкрив жалобою, замкнув над ним безодню; Я спинив його ріки, затримавши великі води; задля нього потемнів, вкрившись жалобою, Ліван; по ньому тужать усі польові дерева. 
<p>16 Гуркотом від його падіння Я приголомшив народи, особливо коли Я штовхнув його до шеолу разом з тими, що сходять у могилу. Там, в глибинах підземелля, зраділи всі едемські дерева, – оті кращі й добірні ліванські, які також пили воду. 
<p>17 Адже всі, що служили у його війську з різних народів, і жили в його тіні, побиті мечем, та разом з ним зійшли до шеолу. 
<p>18 Отже, до якого ти ( Єгипте ) з едемських дерев подібний славою і величчю? Зійдеш і ти разом з едемськими деревами в глибини землі. Лежатимеш серед необрізаних, що також полягли від меча. Така доля фараона і всього його багатолюддя, – говорить Владика ГОСПОДЬ. 

<h4>Єзекіїля 32 
<p>1 Це відбулось у дванадцятому році, дванадцятого місяця, в перший день місяця. Тоді було до мене ГОСПОДНЄ слово такого змісту: 
<p>2 Сину людський, здійми голосіння над фараоном, єгипетським царем, і скажи йому: Тебе порівнювали з левом серед народів, хоч ти більше схожий на морську потвору, яка носиться своїми ріками, збурюючи воду своїми лапами й каламутячи свої притоки. 
<p>3 Так говорить Владика ГОСПОДЬ : Я накину на тебе Свої сіті руками численних народів, і вони витягнуть тебе Моїм неводом. 
<p>4 Я викину тебе на суху землю, кину на відкрите поле, й дозволю сідати на тобі всім небесним птахам, нагодую тобою всіх земних звірів. 
<p>5 Я розкидаю твоє м’ясо по горах, і заповню долини твоїми трупами. 
<p>6 Я напою твоєю кров’ю землю, де ти плаваєш, аж до гір, і річища наповняться тобою. 
<p>7 І коли ти гаснутимеш, Я закрию небо й затемню його зірки; сховаю серед хмар сонце, і місяць не дасть свого світла. 
<p>8 Я затемню над тобою всі небесні світила, так що темрява покриє весь твій край, – говорить Владика ГОСПОДЬ. 
<p>9 Я викличу тривогу в серцях численних народів, коли поширю вістку про твоє спустошення поміж народами, – і навіть у невідомі тобі країни. 
<p>10 Тим, що станеться з тобою, Я сповню жахом численні народи так що, дізнавшись про твою долю, коли Я замахнусь Своїм мечем перед їхніми очима, їхні царі затремтять від страху. У день твого падіння кожен з них безперестанку тремтітиме, непокоячись за власне життя. 
<p>11 Адже так сказав Владика ГОСПОДЬ : Меч вавилонського царя тебе вдарить. 
<p>12 Мечами хоробрих воїнів Я упокорю твій натовп. Найжорстокіші з усіх народів повалять гординю Єгипту, і все його багатолюддя загине. 
<p>13 Я знищу всю його худобу біля великої води, – нога людини більше не буде її каламутити, як і не скаламутять її копита худоби. 
<p>14 Я заспокою їхні води, й очищу їх, аби їхні ріки текли тихо, як олія, – говорить ГОСПОДЬ. 
<p>15 І коли Я оберну Єгипетський край на пустелю, і земля спорожніє від усього, чим була сповнена; коли знищу всіх її мешканців, тоді пізнають, що Я – ГОСПОДЬ. 
<p>16 Отака жалібна пісня, яку в смутку співатимуть дочки народів, оплакуючи Єгипет та все його багатолюдство, – говорить Владика ГОСПОДЬ. 
<p>17 А це відбулось у дванадцятому році, в п’ятнадцятий день місяця. Тоді було до мене ГОСПОДНЄ слово такого змісту: 
<p>18 Сину людський! Оплакуй багатолюддя Єгипту, і скинь його ( своїм провіщенням ), як і дочок інших могутніх народів, у глибини землі, – до тих, що вже зійшли в могилу. 
<p>19 Від кого ти кращий? Зійди й лягай з необрізаними! 
<p>20 Вони поляжуть серед убитих мечем. Меч подано, тож тягніть його ( Єгипет ) з усім його багатолюддям. 
<p>21 Наймогутніші воїни, що раніше зійшли в шеол, скажуть про нього ( Єгипет ) і його союзників : Вони також полягли від меча й лежать серед необрізаних. 
<p>22 Там Ассирія і все її військо, – довкола одні лише могили; всі мертві, що полягли від меча. 
<p>23 Їхні гроби в найглибшій безодні шеолу. Ті, що колись наводили жах на мешканців землі, – всі її війська полягли від меча, – навколо царів одні лише могили. 
<p>24 Там Елам і все його багатолюдство довкола його гробниці, – всі вони мертві, що впали від меча, й необрізаними зійшли в глибини землі; хоч раніше наводили жах на мешканців землі, але зганьбленими за життя, безславно зійшли в могилу. 
<p>25 Серед убитих приготували ложе і йому ( Еламу ) та усьому його війську. Навколо його гробу – одні лише необрізані, що полягли від меча. Раніше вони також наганяли жах на землі живих, а тепер, знеславлені, вони з ганьбою зійшли в могилу й лежать серед побитих землі. 
<p>26 Там Мешех і Тувал разом з усім своїм натовпом, похованим довкола його гробниці. Всі вони необрізані й полягли від меча, хоч раніше також наводили страх на мешканців землі. 
<p>27 Однак вони не спочивають разом з убитими лицарями з необрізаних, та котрі зійшли в шеол зі своїм військовим спорядженням; їм під голови поклали їхні мечі, проте їхні злочини залишаються на їхніх кістках, тому що жах перед цими лицарями сповнював усіх мешканців землі. 
<p>28 Так само й ти поляжеш серед необрізаних, і лежатимеш разом із убитими мечем. 
<p>29 Там Едом, його царі та всі його князі, котрі, незважаючи на свої сили, покладені разом з тими, що полягли від меча. Вони лежать з необрізаними, як і всі інші, що зійшли в могилу. 
<p>30 Там усі можновладці півночі, як і всі сидонці, – всі лежать серед убитих, хоч їхня жорстокість і сила наганяли страх. Осоромлені, лежать вони серед необрізаних, що полягли від меча. Вони понесли свою ганьбу разом з усіма, що зійшли в могилу. 
<p>31 Усіх їх побачить в підземеллі фараон і потішатиметься усім своїм багатолюдством, що полягло від меча; разом з фараоном буде там і все військо, – говорить Владика ГОСПОДЬ. 
<p>32 Адже тоді Я наведу Мій страх на мешканців землі. Він лежатиме серед необрізаних, що полягли від меча, тобто фараон з усім своїм багатолюддям, – говорить Владика ГОСПОДЬ. 

<h4>Єзекіїля 33 
<p>1 Після цього було до мене ГОСПОДНЄ слово такого змісту: 
<p>2 Сину людський, звернись до синів свого народу й скажи їм: Коли б Я на будь-який край спровадив меч, а народ того краю вибере з-посеред себе одну людину, і люди поставлять її у себе вартовим, то 
<p>3 він, побачивши, що на той край насувається меч, засурмить трубою, і застереже народ. 
<p>4 Але хтось, почувши звук труби, не візьме застереження до уваги, то коли меч прийде і його захопить, то його кров впаде на його ж голову. 
<p>5 Оскільки він чув звук труби, але не звернув уваги на застереження, то його кров залишиться на ньому; хто ж прислухався до застереження, той врятує своє життя. 
<p>6 Але коли вартовий побачить меч, що наближається, але не подасть звуку застереження трубою, і народ не буде попереджений, то коли меч прийде й забере в когось життя, то він загине за свою провину, але Я жадатиму його крові з рук вартового. 
<p>7 Отже, тебе, сину людський, Я поставив вартовим для Ізраїлевого роду; щоразу, як ти почуєш слово з Моїх уст, то застерігай їх від Мене. 
<p>8 Коли Я скажу злочинцеві: Беззаконнику, ти обов’язково помреш, а ти не говоритимеш з ним, аби застерегти беззаконника щодо його поганої дороги, то він, беззаконник, помре через свій злочин, але за його кров до відповідальності Я притягну тебе. 
<p>9 Якщо ж ти застережеш беззаконника, аби він зійшов зі своєї злочинної дороги, але він не зійде зі своєї лихої дороги, то він помре через свій злочин, а ти врятуєш своє життя. 
<p>10 Отже, ти, сину людський, скажи Ізраїлевому родові: Ви говорите такі слова: Якщо наші гріхи й наші провини тяжіють над нами і через це ми в’янемо, то як же нам жити? 
<p>11 Скажи їм: Як Я живий, – говорить Владика ГОСПОДЬ, – Я не маю задоволення у смерті беззаконника, а прагну лише того, щоб він залишив свою злочинну дорогу, й залишався живим. Тож наверніться, зійдіть з ваших злочинних шляхів! Для чого вам помирати, роде Ізраїлів? 
<p>12 Ти ж, сину людський, скажи нащадкам свого народу: Праведність праведного не врятує його, коли він провиниться, як і беззаконня нечестивого, яке він чинив, його не погубить, якщо він навернеться від свого беззаконня. Так само й праведник не може залишитись живим, якщо почне грішити. 
<p>13 Коли Я кажу праведному: Ти, безперечно, житимеш, а він, покладаючись на свою праведність, почне чинити беззаконня, то всі його діла праведності не згадаються. У своєму беззаконні, яке чинитиме, він загине! 
<p>14 Так само, коли Я скажу нечестивому: Ти обов’язково помреш! – а він, відвернувшись від свого гріха, почне діяти справедливо й жити праведно: 
<p>15 поверне заставу й відшкодує пограбоване, діятиме за моральними принципами життя, не допускаючи беззаконня, то він безперечно буде жити, й не загине. 
<p>16 Усі його гріхи, які він учинив, не пригадаються йому, – він діє справедливо й живе праведно, тому залишиться живим. 
<p>17 Проте твої одноплемінники кажуть: ГОСПОДЬ чинить неправильно, тоді як, насправді, роблять неправильно вони. 
<p>18 Якщо праведник відвернеться від своєї праведності й чинитиме беззаконня, то за це він помре. 
<p>19 І коли грішник відвернеться від свого беззаконня, чинитиме справедливо й житиме праведно, то його життя буде збережене. 
<p>20 А ви говорите, що ГОСПОДЬ чинить неправильно. Кожного з вас, роде Ізраїлів, Я судитиму за вашими вчинками. 
<p>21 А це відбулося в дванадцятому році нашого поневолення, десятого місяця, в п’ятий день місяця. Прийшов до мене втікач з Єрусалима й повідомив: Місто здобуте ворогом! 
<p>22 Проте ще ввечері, напередодні приходу втікача, доторкнулась до мене ГОСПОДНЯ рука, і Він відкрив мої уста. Перш ніж наступного дня втікач прийшов до мене, мої уста були вже відкриті, і я більше не мовчав. 
<p>23 Тож було до мене ГОСПОДНЄ слово такого змісту: 
<p>24 Сину людський, ті люди, що живуть серед тих руїн в Ізраїлевому краю, говорять такі слова: Авраам був один, але отримав у володіння всю землю, а нас багато, тому нам належить ця земля як спадщина. 
<p>25 Тому скажи їм: Так говорить Владика ГОСПОДЬ : Ви їсте м’ясо з кров’ю, підносите свої очі до ваших ідолів, проливаєте невинну кров, і при цьому хочете успадкувати землю? 
<p>26 Ви покладаєтесь на свої мечі, чините гидоти, кожен безчестить жінку свого ближнього, й разом з тим ви хочете успадкувати землю? 
<p>27 Тож скажи їм: Так говорить Владика ГОСПОДЬ : Як Я живий, – усі ті, котрі живуть серед руїн, поляжуть від меча, а тих, що живуть на відкритому полі, віддам на їжу диким звірам; що ж до тих, котрі ховаються в зруйнованих фортецях, то вони в печерах загинуть від моровиці! 
<p>28 Я оберну країну на безлюдну пустелю, і таким чином покладу край зарозумілості й силі; спустошені будуть гори Ізраїлю, так що ніхто там не з’являтиметься. 
<p>29 І коли перетворю цю землю на жахливу пустелю за всі їхні гидоти, які вони чинили, тоді пізнають, що Я – ГОСПОДЬ. 
<p>30 Щодо тебе, сину людський, то твої одноплемінники, обмовляючи тебе, ось що говорять один до одного й брат до брата попід стінами в дворах і біля дверей домів, кажучи: Давай підемо й дізнаємось, яке ще слово вийшло від ГОСПОДА ! 
<p>31 Так, вони приходять до тебе гуртом, як приходить Мій народ, сідають перед тобою, і слухають твої слова, але не виконують їх, – адже вони роблять лише те, що для них приємне, бо їхнє серце захоплюється лише прибутком. 
<p>32 А ти для них, наче милозвучний співак, з гарним голосом, як хороша музика; отже, вони вислуховують твої слова, але виконувати їх не збираються. 
<p>33 Але коли воно ( пророцтво) все ж збудеться, – а воно вже збувається, – тоді вони зрозуміють, що серед них був пророк. 

<h4>Єзекіїля 34 
<p>1 Було до мене ГОСПОДНЄ слово такого змісту: 
<p>2 Сину людський, провісти пророцтво щодо пастирів Ізраїлю, – провіщай і скажи їм, отим пастирям, що говорить Владика ГОСПОДЬ : Горе пастирям Ізраїлю, котрі пасуть самих себе! Хіба не отару повинні пасти пастирі? 
<p>3 Ви споживаєте жир й одягаєтесь в одежу з вовни; ріжете вгодованих овець, але отари не пасете. 
<p>4 Ви слабких в отарі не зміцнювали, і хворих ви не лікували; ви скалічених не перев’язували, заблудлих не повертали, й загублених не шукали. Ви панували над ними з примусом і жорстокістю. 
<p>5 От і розбрелись Мої вівці, позаяк не було пастиря, а, розпорошившись, вони стали поживою для кожного хижого звіра. 
<p>6 Тож блукають Мої вівці по всіх горах й по кожному високому пагорбі; по всіх краях землі розпорошилась Моя отара, і немає нікого, хто подбав би про них, – немає того, хто їх шукав би. 
<p>7 Тому, пастирі, послухайте ГОСПОДНЄ слово! 
<p>8 Як Я живий, – говорить Владика ГОСПОДЬ, – оскільки Моя отара була здобиччю, і Мої вівці стали поживою для всіх хижих звірів, через те що не було пастиря; позаяк Мої пастирі не дбали про Мою отару, пасли самих себе, а Моїх овець не пасли, 
<p>9 тому ви, пастирі, слухайте ГОСПОДНЄ слово! 
<p>10 Так говорить Владика ГОСПОДЬ : Ось Я виступаю проти пастирів і притягну їх до відповідальності за Мою отару; Я усуну їх і більше не дозволю їм пасти Мою отару. Пастирі більше не будуть пасти самих себе. Я вирву Моїх овець з їхнього рота, аби вони ( вівці ) більше не були їхньою поживою. 
<p>11 Адже так говорить Владика ГОСПОДЬ : Я Сам відшукаю Моїх овець і потурбуюся про них. 
<p>12 Як пастух переглядає свою отару того дня, коли він перебуває посеред своїх розпорошених овець, так Я перегляну Мою отару й врятую овець з усіх тих місцевостей, куди вони були розпорошені того похмурого та імлистого дня. 
<p>13 Я виведу їх з-поміж народів, позбираю з країв, і приведу їх в їхню землю; Я пастиму їх на Ізраїлевих горах, при річищах та в усіх поселеннях краю. 
<p>14 Я пастиму їх на гарних пасовиськах, – їхні випаси будуть на високих Ізраїлевих горах. Там, на чудових випасах вони відпочиватимуть, – годуватимуться на ситих пасовиськах Ізраїлевих гір. 
<p>15 Я Сам пастиму Мою отару, й Сам визначатиму їм місце для спочинку, – говорить Владика ГОСПОДЬ. 
<p>16 Загублену вівцю Я відшукаю і поверну заблудлу, поранену перев’яжу, а слабку зміцню; надто вгодовану й буйну ( норовисту ) погублю ( позбудусь ), тому що буду пасти їх справедливо. 
<p>17 До вас же, Мої вівці, так говорить Владика ГОСПОДЬ : Я розглядатиму позови між вівцею та іншою вівцею, між баранами і козлами. 
<p>18 Хіба вам мало того, що пасетесь на гарному пасовиську? Для чого ви решту пасовищ топчете вашими ногами? П’ючи чисту воду, для чого ви позосталу ( воду ) каламутите вашими ногами? 
<p>19 Адже інші Мої вівці змушені пастись на потолоченому вашими ногами пасовиську й пити воду, скаламучену вашими ногами!? 
<p>20 Тому так говорить до них Владика ГОСПОДЬ : Я Сам розглядатиму позови між ситою вівцею та вівцею слабкою. 
<p>21 Адже ви штовхаєтесь боками та плечима, б’єте вашими рогами всіх слабких, поки не випхнете таких геть. 
<p>22 Але Я врятую Мою отару, й вона вже більше не буде здобиччю; Я буду розглядати позови між вівцею та іншою вівцею. 
<p>23 Я поставлю над ними єдиного пастиря, і він їх пастиме, – Мій слуга Давид буде їх пасти, – він же буде їхнім пастирем. 
<p>24 Я, ГОСПОДЬ, буду їм Богом, а мій раб Давид – князем посеред них. Я, ГОСПОДЬ, це сказав! 
<p>25 Я укладу з ними Заповіт миру, й винищу в їх краю лютих звірів, так що вони безпечно селитимуться навіть у степу, і спатимуть у лісах. 
<p>26 Я сповню їх, і околиці Моєї гори благословенням, і посилатиму їм у належний час дощі. Це будуть дощі благословення. 
<p>27 Польові дерева будуть родити свої плоди, а земля даватиме багаті врожаї. Вони житимуть у безпеці на своїй землі, і зрозуміють, що Я – ГОСПОДЬ, – особливо коли Я знищу поворозки їхнього ярма, і визволю їх з рук їхніх поневолювачів. 
<p>28 Вони більше не будуть здобиччю для народів, а хижі звірі більше їх не пожиратимуть. Будуть жити в безпеці, й не буде нікого, хто б їх налякав. 
<p>29 Я сприятиму, щоб ними посаджене зростало на славу, тому більше ніхто не вмиратиме від голоду в краю; вони не зазнаватимуть більше зневаги з боку народів. 
<p>30 Вони зрозуміють, що Я, ГОСПОДЬ, їхній Бог, перебуваю з ними, а вони, Ізраїлів рід, – Мій народ, – проголошує Владика ГОСПОДЬ. 
<p>31 Ви – Моя отара, вівці Мого пасовиська; ви – люди, а Я – ваш Бог, – говорить Владика ГОСПОДЬ. 

<h4>Єзекіїля 35 
<p>1 І знову було до мене ГОСПОДНЄ слово такого змісту: 
<p>2 Сину людський, зверни свою увагу на гору Сеір і проголоси щодо неї пророцтво. 
<p>3 Скажи їй: Так говорить Владика ГОСПОДЬ : Знай, Я виступаю проти тебе, горо Сеір! Я простягну на тебе Свою руку й перетворю тебе на спустошену пустелю. 
<p>4 Твої міста оберну в руїни, – ти станеш пустелею, і пізнаєш, що Я – ГОСПОДЬ ! 
<p>5 Оскільки ти живеш вічною ненавистю, і видавала Ізраїлевих синів під меч, у час їхнього лихоліття, – в період остаточної відплати за провини, – 
<p>6 тому, як Я живий, – говорить Владика ГОСПОДЬ, – приречу тебе на кров, так що кров тебе переслідуватиме. Позаяк ти не гидувала пролиттям крові, то кров тебе й переслідуватиме. 
<p>7 І оберну гору Сеір на жахливу пустелю та знищу на ній, як того, хто звідти виходить, так і того, хто туди повертається. 
<p>8 І наповню її гори трупами її! На твої пагорби і долини, і на всі річища твої падатимуть побиті мечем. 
<p>9 На вічні руїни приречу тебе, так що твої міста більше ніколи не будуть заселеними. Тоді зрозумієш, що Я – ГОСПОДЬ ! 
<p>10 Оскільки ти говорила: Обидва народи й обидві країни будуть моїми, і ми ними заволодіємо, дарма, що там був ГОСПОДЬ. 
<p>11 Але, як Я живий, – говорить Владика ГОСПОДЬ, – Я відплачу за твоєю злістю та за твоєю заздрістю, яку ти виявляла через свою ненависть до них ( ізраїльтян ). Я дам їм ( ізраїльтянам ) Себе пізнати, коли буду тебе судити. 
<p>12 Тоді й пізнаєш ти, що Я – ГОСПОДЬ. Адже Я чув увесь твій глум та знущання над Ізраїлевими горами, мовляв: Вони спустошені й віддані нам на поживу. 
<p>13 Ти навіть у своїх розмовах хизувалась проти Мене, зухвало відзиваючись про Мене. Але ж Я усе чув!? 
<p>14 Тому так говорить Владика ГОСПОДЬ : На радість усієї землі Я учиню тебе пустелею. 
<p>15 Як ти раділа спустошенню спадщини Ізраїлевого роду, так Я учиню з тобою: Ти сама, горо Сеір, як і весь Едом, будете спустошеними, і всі зрозуміють, що Я – ГОСПОДЬ ! 

<h4>Єзекіїля 36 
<p>1 А тепер, сину людський, проголоси пророцтво щодо Ізраїлевих гір і скажи: Гори Ізраїлю, послухайте слово ГОСПОДНЄ : 
<p>2 Так говорить Владика ГОСПОДЬ : Оскільки ворог про вас говорив: Ага! І вічні узвишшя стали нашою власністю! 
<p>3 Тому провісти пророцтво й скажи, що говорить Владика ГОСПОДЬ : Оскільки вас спустошували і звідусіль вас нищили, коли ви переходили у власність інших народів; позаяк ви потрапляли на язики злих людей й ставали глумливою приказкою, 
<p>4 тому ви, Ізраїлеві гори, послухайте слово Владики ГОСПОДА. Владика ГОСПОДЬ звертається до гір і до пагорбів, до річищ і долин, до спустошених руїн і до покинутих міст, які стали здобиччю і предметом глузування всіх навколишніх народів. 
<p>5 Ось що говорить Владика ГОСПОДЬ : У запалі Свого обурення Я проголошую вирок щодо всіх інших народів, як і щодо всього Едому. Всі вони зі зловтіхою в серці й презирством у душі загарбали собі Мій край, аби ним володіти. 
<p>6 Тому проголоси пророцтво щодо Ізраїлевої землі, – скажи горам та пагорбам, річищам і долинам, що говорить Владика ГОСПОДЬ : Нині Я в Своєму обуренні та Моєму гніві говорю, оскільки ви носили наругу від інших народів. 
<p>7 Саме тому говорить Владика ГОСПОДЬ : Я підношу Свою руку, присягаючись, що наруга довколишніх народів обернеться на них самих. 
<p>8 Що ж до вас, Ізраїлеві гори, то ви пустите свої паростки, й будете приносити свої плоди для Мого народу, Ізраїлю, адже він незабаром повернеться. 
<p>9 Бо Я схилюсь над вами і потурбуюсь про вас; вас знову будуть обробляти й будуть засівати. 
<p>10 Я намножу на вас ( горах ) людей, – увесь Ізраїлів рід; міста знову будуть заселені, а руїни будуть відбудовані. 
<p>11 Я множитиму серед вас ( гір ) людей і худобу, – вони будуть численними та плодовитими; Я заселю вас так, як за давніх часів, та дбатиму про ваш добробут більше, ніж колись, і ви пізнаєте, що Я – ГОСПОДЬ ! 
<p>12 Я спроваджу на вас людей, – Мій народ Ізраїль; вони володітимуть вами як своєю спадщиною. Ви більше ніколи не зробите їх бездітними. 
<p>13 Так говорить Владика ГОСПОДЬ : Оскільки про вас ( гори ) кажуть: Це – земля, що пожирає і робить свій народ бездітними, 
<p>14 тому ти, земле, більше не будеш пожирати людей й не позбавлятимеш більше свого народу дітей, – говорить Владика ГОСПОДЬ. 
<p>15 Ти більше не почуєш наруги з боку інших людей, й не зноситимеш ганьби народів; ти більше не допустиш, аби твій народ спотикався, – говорить Владика ГОСПОДЬ. 
<p>16 І було до мене ГОСПОДНЄ слово такого змісту: 
<p>17 Сину людський! Коли Ізраїлів рід мешкав у своїй землі, він її опоганив своїми звичками та своїми вчинками. Якою буває нечистота жінки в період її місячних, такими були їхні вчинки переді Мною. 
<p>18 І Я вилив на них Мій гнів за кров, яку вони проливали в краю, опоганюючи її ( землю ) своїми ідолами. 
<p>19 Тому Я розпорошив їх поміж народами; вони розпорошені по різних країнах. Я їх судив за їхніми вчинками та їхньою дорогою життя. 
<p>20 Але, незалежно від того, куди вони прибули і до якого народу прийшли, скрізь люди безчестили Моє святе Ім’я тим, що про них говорили: І це такий ГОСПОДНІЙ народ, що вийшов з Його країни?! 
<p>21 Тож Я заступився за Своє святе Ім’я, яке Ізраїлів дім знеславлював між народами, до яких вони прибували. 
<p>22 Тому скажи Ізраїлевому домові: Так говорить Владика ГОСПОДЬ : Не заради вас, Ізраїлів роде, Я це роблю, але заради Мого святого Імені, яке ви знеславлювали серед народів, до яких ви прибували! 
<p>23 Проте Я відновлю святість Мого величного Імені, знеславленого між народами, яке ви серед них опоганили. Народи пізнають, що Я – ГОСПОДЬ, – говорить Владика ГОСПОДЬ, – коли на їхніх очах явлю Свою святість у вас. 
<p>24 Я візьму вас з-посеред народів, зберу вас з усіх країн, і поверну вас у вашу землю. 
<p>25 І окроплю вас чистою водою, – ви станете чистими від усіх ваших нечистот, – від усіх ваших ідолів Я вас очищу. 
<p>26 Я дам вам нове серце, і нового духа вкладу в вас; і видалю з вашого тіла кам’яне серце і дам вам серце тілесне. 
<p>27 Я дам вам Мого Духа, й зроблю так, що ви будете жити за Моїми Заповідями та дотримуватись Моїх Законів, виконуючи їх. 
<p>28 Ви будете мешкати в краю, який Я дав вашим батькам, і будете Моїм народом, а Я буду вашим Богом. 
<p>29 Я звільню вас від усіх ваших нечистот; викличу для вас врожаї, і намножу їх, не допускаючи, щоб ви голодували. 
<p>30 Я примножу на деревах плоди та щедрі врожаї на полі, аби вам більше не доводилось терпіти наругу від народів через голод. 
<p>31 Тоді ви самі усвідомите ваші злочини та вашу погану поведінку, й будете гидувати собою через усі свої беззаконня та ваші ганебні вчинки. 
<p>32 Нехай вам буде відомо, – говорить Владика ГОСПОДЬ, – що не заради вас Я усе це робитиму. Тож соромтеся і хоч почервонійте, Ізраїлів роде, з приводу вашої поведінки. 
<p>33 Так говорить Владика ГОСПОДЬ : Того часу, коли Я очищу вас від усього вашого беззаконня, Я знову заселю міста, й відбудую руїни. 
<p>34 Занедбана земля, що лежала спустошеною на очах усіх перехожих, знову буде оброблятись. 
<p>35 Люди говоритимуть: Цей край, що донедавна був спустошений, став, наче Едемський сад, а міста, які були колись зруйновані й знищені, тепер укріплені й заселені. 
<p>36 Тоді народи, які залишаться довкола вас, зрозуміють, що це Я, ГОСПОДЬ, відбудував зруйноване і знову насадив знищене. Я, ГОСПОДЬ, сказав це і виконаю! 
<p>37 Так говорить Владика ГОСПОДЬ : Ось ще у чому Я виконаю прохання Ізраїлевого роду: Я намножу його ( Ізраїлю ) людей, як отару овець. 
<p>38 Як Єрусалим під час свята наповнювався отарами жертовних овець, так, тепер зруйновані міста, будуть сповнені громадами людей. І тоді зрозуміють, що Я – ГОСПОДЬ. 

<h4>Єзекіїля 37 
<p>1 Я відчув на собі ГОСПОДНЮ руку. ГОСПОДНІЙ Дух випровадив мене й поставив мене посеред долини, що була повна кісток. 
<p>2 Він обвів мене довкола долини, і я побачив, як їх багато на поверхні долини, і які вони сухі. 
<p>3 І Він ( ГОСПОДЬ ) запитав мене: Сину людський, скажи, чи можуть ці кості ожити? Я ж відповів: Владико ГОСПОДИ, лише Ти знаєш! 
<p>4 Тоді Він сказав мені: Провісти щодо цих кісток пророцтво й скажи їм: Кістки сухі, слухайте ГОСПОДНЄ слово! 
<p>5 Ось що говорить Владика ГОСПОДЬ до цих кісток: Ось Я вселяю в вас дух, і ви оживете! 
<p>6 Обкладу вас сухожиллям, і наросте на вас тіло; покрию вас шкірою, та вдихну в вас дух, – ви оживете, й пізнаєте, що Я – ГОСПОДЬ. 
<p>7 Отже, я проголосив пророцтво так, як мені було наказано. Я ще не скінчив пророкувати, як почувся гамір: кістки почали рухатись, і одна кістка наближалась до іншої кістки. 
<p>8 Я спостерігав, як на них з’являлись жили, наростало тіло, як воно зверху покривалось шкірою; проте в них не було духа. 
<p>9 Тоді Він ( ГОСПОДЬ ) сказав мені: Оголоси пророцтво щодо духа, – пророкуй, сину людський, і скажи духові, що говорить Владика ГОСПОДЬ : Прийди, духу життя, від чотирьох вітрів, вселись у цих убитих, і нехай вони оживуть! 
<p>10 І я оголосив пророцтво так, як Він мені наказав. Тож увійшов у них дух; вони ожили, й повставали на свої ноги, – дуже велике й незлічиме військо. 
<p>11 Після цього Він сказав мені: Сину людський, ці кості – це весь Ізраїлів дім. Вони кажуть: Висохли наші кості, загинула наша надія, й нам прийшов кінець. 
<p>12 Тому виголоси пророцтво й скажи їм, що говорить Владика ГОСПОДЬ : Ось Я повідчиняю ваші гробниці й виведу вас. Народе Мій, ви залишите ваші могили, і Я поверну вас в Ізраїлів край. 
<p>13 І коли Я відкрию ваші могили, Мій народе, й виведу вас із ваших гробниць, тоді зрозумієте, що Я – ГОСПОДЬ. 
<p>14 Тож Я наділю вас Моїм Духом, і ви оживете! Я поверну вас на ваші землі, і пізнаєте, що Я, ГОСПОДЬ, сказав це і виконую, – запевняє ГОСПОДЬ. 
<p>15 І знову було до мене ГОСПОДНЄ слово такого змісту: 
<p>16 Сину людський, візьми собі одну палицю ( жезл ), і напиши на ній: Юді та належним до нього Ізраїлевим дітям. Потім візьми другу палицю ( жезл ), і напиши на ній: Йосифові, (це палиця Єфрема) і належному до нього Ізраїлевому роду. 
<p>17 Тоді склади їх докупи в одну палицю, щоб вони виглядали в твоїй руці, як одна. 
<p>18 І коли твої одноплемінники запитають, говорячи: Чи не поясниш нам, як це розуміти? 
<p>19 Тоді скажи їм, що говорить Владика ГОСПОДЬ : Оце Я візьму палицю ( жезл ) Йосифа, що в руці Єфрема, і належних до нього племен Ізраїлю, і долучу їх до палиці ( жезла ) Юди, й зроблю їх однією палицею ( жезлом ), – і будуть вони єдині в Моїй руці. 
<p>20 Таким чином обидві палиці з написами, які ти зробив, будуть перед їхніми очима в твоїй руці. 
<p>21 Потім скажи їм, що говорить Владика ГОСПОДЬ : Ось так Я зберу нащадків Ізраїля з-посеред народів, до яких вони потрапили, – позбираю їх звідусіль, і приведу їх у їхню землю. 
<p>22 Я зроблю їх єдиним народом у тій землі, на Ізраїлевих горах, і один цар правитиме над усіма; вони більше не будуть двома різними народами, й ніколи більше не ділитимуться на два царства. 
<p>23 Вони більше не будуть опоганюватись своїми ідолами, своїми гидотами, та всякими своїми злочинами. Я врятую їх від усіх тих місць, де вони грішили, й очищу їх; вони будуть Моїм народом, і Я буду їхнім Богом. 
<p>24 А Мій слуга Давид буде царем над ними, й один пастир буде в них усіх. Вони будуть жити за Моїми законами, дотримуватись Моїх Заповідей і виконуватимуть їх. 
<p>25 Вони знову оселяться на землі, яку Я дав Моєму рабові Якову, і де жили їхні батьки. Там вони мешкатимуть, як і їхні діти та діти їхніх дітей повіки, а Мій раб Давид повік буде їхнім князем. 
<p>26 Я укладу з ними заповіт миру, і цей заповіт з ними буде вічним. Я влаштую їх, намножу їх, і навіки поставлю посеред них Мою Святиню. 
<p>27 Моє місцеперебування буде над ними, – Я буду їхнім Богом, а вони будуть Моїм народом. 
<p>28 І коли Моя Святиня буде посеред них завжди, тоді народи пізнають, що Я – ГОСПОДЬ, Який освячує Ізраїль. 

<h4>Єзекіїля 38 
<p>1 Було до мене ГОСПОДНЄ слово такого змісту: 
<p>2 Сину людський, повернись своїм обличчям проти Ґоґа в краю Маґоґ, проти князя Роша, Мешеха і Тувала, і проголоси проти нього ( Ґоґа ) пророцтво, – 
<p>3 передай йому слова Владики ГОСПОДА : Ось Я виступаю проти тебе, Ґоґу, княже Роша, Мешеха і Тувала! 
<p>4 Я заверну тебе, вклавши гачки в твої щелепи, й виведу тебе разом із усім твоїм військом, – з кіньми та вершниками, в повному бойовому оснащенні, – незліченну кількість люду в панцирах, з великими й малими щитами та з мечами в руках: 
<p>5 персів, ефіопів, а також лівійців зі щитами і в шоломах. 
<p>6 А разом з тобою також Ґомера з усією його ордою; плем’я Тоґарми з далекої півночі, з усім його військом, та всі інші численні народи. 
<p>7 Готуйся і будь напоготові з усіма своїми полчищами, що оточують тебе, – будь у них за сторожа. 
<p>8 По довгому часі ти отримаєш наказ, і в останні роки прийдеш до краю, визволеного від меча, – до людей, зібраних від багатьох народів, на Ізраїлеві гори, що були довго спустошеними; всі вони були виведені з-посеред народів, і тепер усі вони живуть у безпеці. 
<p>9 Ти здіймешся, мов ураган, і накинешся, як хмара, вкриваючи землю, а з тобою всі твої орди, – численні полчища твоїх однодумців, які довкола тебе. 
<p>10 Так говорить Владика ГОСПОДЬ : Того часу прийдуть тобі на серце думки, й з’явиться злочинний задум, – 
<p>11 ти приймеш рішення: Вирушу на незахищений край, нападу на безтурботних людей, що відчувають себе в безпеці, живучи без захисних мурів, без брам і засувів. 
<p>12 Піду, щоб пограбувати і набрати здобичі; покладу свою руку на знову заселені руїни, та на народ, зібраний з-поміж народів, який розводить худобу, володіє достатками і живе в центрі світу. 
<p>13 Шева та Дедан, і купці Таршішу з усіма його левчуками-крамарями тебе запитають: Ти прийшов, щоб грабувати? Невже заради здобичі ти зібрав такі свої орди аби награбувати срібла й золота, забрати худобу й майно, захопити якомога більше здобичі? 
<p>14 Тому провісти, сину людський пророцтво і скажи Ґоґові, що сказав Владика ГОСПОДЬ : Невже й справді того часу, коли Мій народ, Ізраїль, житиме безтурботно, ти про це довідаєшся? 
<p>15 Так, ти вирушиш з твого краю, – з далекої півночі, разом з багатьма народами; всі вони вершники на конях, – велике полчище з численним військом. 
<p>16 Ти підеш проти Мого народу, Ізраїлю, насунешся, наче хмара, вкриваючи землю. Це станеться в останній час, коли Я дозволю тобі піти на Мою землю, аби пізнали Мене народи, коли Я на тобі, Ґоґе, виявлю свою святість – просто у них на очах. 
<p>17 Так говорить Владика ГОСПОДЬ : Ти і є той, про кого Я говорив у прадавні дні через Моїх слуг – пророків Ізраїлю, котрі за тих часів провіщали, що спроваджу тебе на них ( на Ізраїль ). 
<p>18 Проте в той час, коли Ґоґ ступить на Ізраїлеву землю, – говорить Владика ГОСПОДЬ, – від Мого обурення запалає Мій гнів. 
<p>19 Тож у Своєму обуренні та у вогні Мого гніву Я кажу: Того дня в Ізраїлевому краю станеться великий землетрус. 
<p>20 І затремтять переді Мною риби в морі та небесні птахи, польові звірі та всі плазуни, які плазують по землі, а також усі люди, що заселяють землю. Валитимуться гори, і розпадатимуться скелі, а всі стіни впадуть на землю. 
<p>21 Я прикличу на нього ( на Ґоґа ) меч на всіх Моїх горах, – говорить Владика ГОСПОДЬ, – кожна людина спрямує меч проти свого брата. 
<p>22 Я звершу над ним суд і покараю моровицею та кров’ю. На нього й на його орди, – на численні народи, що з ним, Я зішлю всепоглинаючу зливу та кам’яний град разом з палаючою сіркою. 
<p>23 Таким чином явлю Свою велич, славу й святість перед очима численних народів, і вони пізнають, що Я – ГОСПОДЬ. 

<h4>Єзекіїля 39 
<p>1 А ти, сину людський, і далі звіщай пророцтво проти Ґоґа, і говори йому, що говорить Владика ГОСПОДЬ : Ось Я виступаю проти тебе, Ґоґу, княже Роша, Мешеха і Тувала! 
<p>2 Я заверну тебе, й потягну тебе; поведу тебе з крайньої півночі, й попроваджу тебе на Ізраїлеві гори. 
<p>3 Я виб’ю лук з твоєї лівої руки, і зроблю так, щоб твої стріли випали з твоєї правої руки. 
<p>4 На Ізраїлевих горах впадеш ти та всі твої полчища разом з народами, що з тобою. Я віддам тебе на поживу хижим птахам, усім крилатим істотам та всім польовим звірам. 
<p>5 Ти поляжеш на відкритому полі, бо так сказав Я, – говорить Владика ГОСПОДЬ. 
<p>6 Я зішлю вогонь на Маґоґа, й на мешканців островів, які почувають себе в безпеці, і вони пізнають, що Я – ГОСПОДЬ. 
<p>7 Я виявлю Своє святе Ім’я серед Мого народу Ізраїлю, і більше не дозволю, щоб опоганювали Моє святе Ім’я. Тоді народи пізнають, що Я – ГОСПОДЬ, Святий Ізраїлів. 
<p>8 Вже наближається і прийде день, – говорить Владика ГОСПОДЬ. Це той день, про який Я провіщав. 
<p>9 Тоді повиходять мешканці Ізраїлевих міст, розкладуть вогнище й палитимуть зброю: щити (великі й малі щити), луки та стріли, ратища й списи; сім років палитимуть їх. 
<p>10 Не носитимуть дров з поля, і не рубатимуть їх у лісі, бо палитимуть у вогні лише зброю. Вони відберуть награбоване у тих, котрі їх грабували, і заберуть здобич у тих, що їх оббирали, – говорить Владика ГОСПОДЬ. 
<p>11 Так станеться, що в той час Я визначу в Ізраїлі місце для Ґоґа, – гробовище в Долині Перехожих, на схід від Мертвого моря; воно перекриє дорогу для перехожих. Там поховають Ґоґа разом з його численною ордою, і назвуть те місце: Долина Натовпу Ґоґа. 
<p>12 Упродовж семи місяців Ізраїлів рід ховатиме їх, очищуючи землю. 
<p>13 Весь народ краю ховатиме їх, і стане для них той день пам’ятним, адже Я прославлюся серед них, – говорить Владика ГОСПОДЬ. 
<p>14 Вони призначать окремих людей, котрі й після семи місяців постійно ходитимуть по краю і за допомогою перехожих ховатимуть тих, що ще залишилися на поверхні землі, аби остаточно її очистити. 
<p>15 Коли перехожий, мандруючи по краю, побачить людську кістку, то поставить біля неї знак, аби ті, що ховають, могли захоронити її в Долині Натовпу Ґоґа. 
<p>16 Там же і місто, що називається Гамона ( натовп ). Так буде очищена земля. 
<p>17 А ти, сину людський, проголоси, що сказав Владика ГОСПОДЬ всім літаючим пернатим птахам, і всім польовим звірам: Збирайтеся й приходьте, прибувайте звідусіль на Мій жертовний бенкет, який Я для вас приготував, – на велику жертву на Ізраїлевих горах. Там ви будете їсти м’ясо і пити кров! 
<p>18 Ви будете їсти тіла витязів і пити кров князів землі. Усі вони, наче барани й вівці, козли й телята, яких відгодовували на Башані. 
<p>19 На Моєму жертовному бенкеті, який Я для вас приготував, ви наїстеся жиру досита, й нап’єтеся крові до сп’яніння. 
<p>20 За Моїм столом насититесь м’ясом коней і вершників, витязів і всіх звичайних воїнів, – говорить Владика ГОСПОДЬ. 
<p>21 Так Я виявлю серед народів Свою славу; всі народи побачать Моє правосуддя, яке Я здійсню, та Мою руку, яку Я на них покладу. 
<p>22 Пізнає також Ізраїлів рід, що Я – ГОСПОДЬ, їхній Бог, від того дня й надалі. 
<p>23 Зрозуміють також і народи, що за свої гріхи та через свою невірність Мені Ізраїлів рід був узятий в неволю. Я сховав від них Своє обличчя, і Я віддав їх у руки їхніх ворогів, так що всі вони гинули від меча. 
<p>24 Я це учинив через їхні нечистоти та їхні беззаконня, сховавши від них Своє обличчя. 
<p>25 Але тепер так говорить Владика ГОСПОДЬ : Я поверну полонених Якова й помилую весь Ізраїлів рід, захищаючи від ганьби Моє святе Ім’я. 
<p>26 І коли вони безпечно житимуть на своїй землі, де вже ніхто їх не лякатиме, вони будуть згадувати свою ганебну поведінку й провини, а також свою невірність, яку вони виявляли щодо Мене. 
<p>27 Коли Я поверну їх з-посеред народів, й позбираю їх з країн їхніх ворогів, Я через них явлю Свою святість перед очима численних народів. 
<p>28 Тоді пізнають ізраїльтяни, що Я, ГОСПОДЬ, є їхнім Богом, адже це Я відіслав їх у неволю до інших народів; Я і зберу їх на своїй землі, й жодного з них там вже не залишу. 
<p>29 Я злив Свій Дух на Ізраїлів рід, але Я більше не сховаю від них Свого обличчя, – говорить Владика ГОСПОДЬ. 

<h4>Єзекіїля 40 
<p>1 На двадцять п’ятому році нашої неволі, на початку року, у десятий день місяця, – це було на чотирнадцятий рік після зруйнування міста Єрусалима, – саме у цей день на мені була ГОСПОДНЯ рука, й Він ( ГОСПОДЬ ) кудись мене попровадив. 
<p>2 У Божому видінні Він повів мене до Ізраїлевого краю, і поставив мене на дуже високій горі. На її південному боці було видно щось подібне до контурів міста. 
<p>3 Коли Він привів мене туди, я побачив чоловіка, вигляд якого був, наче вигляд блискучої міді, а в його руці був лляний шнур і вимірювальна тростина; а стояв він біля брами. 
<p>4 І сказав мені той чоловік: Сину людський, уважно дивись очима, й слухай своїми вухами, – прихили своє серце до всього, що я тобі показуватиму; саме для того тебе приведено сюди, аби усе тобі показати. Адже все, що ти побачиш, розкажеш Ізраїлевому родові. 
<p>5 Ззовні навколо Дому ( Храму ) була стіна. Що ж до вимірювальної тростини, що була в руках того чоловіка, то вона була завдовжки шість ліктів, а кожний лікоть був, як звичайний лікоть, плюс долоня. Він зміряв ширину ( товщину ) споруди ( навколишньої стіни ): вона становила одну тростину. Так само й висота стіни – одна тростина. 
<p>6 Потім він пішов до брами, що розташована зі східного боку, піднявся по її сходинах, і зміряв поріг у брамі – одна тростина завширшки, як і другий поріг – одна тростина завширшки. 
<p>7 Кожна бокова кімната – вартівня біля воріт – по одній тростині завширшки і завдовжки, а відстань між кімнатами – п’ять ліктів; поріг брами, в присінку брами, як і всередині – одна тростина. 
<p>8 Він зміряв і ґанок брами зсередини – одна тростина. 
<p>9 Далі провідник зміряв притвор брами – вийшло вісім ліктів, а ширина його стовпів – по два лікті. Притвор примикав до брами зсередини. 
<p>10 Усередині східної брами, з одного й другого боку по коридору, було по три кімнати. Всі вони були одного розміру, як і простінки між ними з обох боків – також одного розміру. 
<p>11 Він зміряв також ширину отвору брами, – було десять ліктів, а ширина коридора брами – тринадцять ліктів. 
<p>12 Перед кімнатами була перегородка зі заглибленням в один лікоть; з іншого боку коридора перед кімнатами також була перегородка зі заглибленням в один лікоть. Що ж до самих кімнат по коридору, то вони були по шість ліктів – як завширшки, так і завдовжки. 
<p>13 Потім він зміряв ширину всього приміщення брами від задньої стіни однієї кімнати до задньої стіни другої кімнати, – вийшло двадцять п’ять ліктів [отвори ( двері ) в кімнаті знаходились навпроти один одного. 
<p>14 Далі він зміряв віддаль від крайнього стовпа при вході в браму, до краю стовпа при виході у двір – вийшло шістдесят ліктів. 
<p>15 Відстань від входу в браму до виходу з притвора ізсередини – п’ятдесят ліктів. 
<p>16 В бокових кімнатах брами та інших приміщеннях були зроблені вузькі ніші-вікна. Такі ж вікна були зроблені по всьому периметру зі середини притвора, на двох стовпах якого були вирізьблені пальми. 
<p>17 Потім він провів мене до зовнішнього двору. Там по всьому периметру довкола проходив кам’яний поміст, на якому було розташовано тридцять службових кімнат. 
<p>18 Цей поміст впритул примикав до бокових стін брам і по ширині відповідав довжині брам. Це був долішній поміст. 
<p>19 Провідник зміряв відстань від входу в нижню браму до виходу на внутрішній двір назовні – скрізь було по сто ліктів, – що від східної брами, те і від північної. 
<p>20 Потім він зміряв довжину й ширину брами зовнішнього двору з північної сторони, 
<p>21 а також бокові кімнати, – по три з обох боків коридора, – простінки між кімнатами і притвор. За розмірами все було так само, як і в першої ( східної ) попередньої брами – п’ятдесят ліктів завдовжки, і двадцять п’ять ліктів завширшки. 
<p>22 Її вікна, і її притвор зі стовпами й зображенням пальм були такого ж розміру, як і в брамі, що розташована в східному напрямі. Спереду до брами вели сім східців, після яких був ґанок. 
<p>23 Навпроти північної та східної брам зовнішнього двору знаходились брами у внутрішній двір. Він зміряв відстань від зовнішньої брами до брами внутрішньої – вийшло сто ліктів. 
<p>24 Тоді провідник повів мене в напрямі на південь, до брами південної. Він її зміряв, – її кімнати, її притвор і стовпи, – все було тих самих розмірів. 
<p>25 Усередині південної брами й притвору були такі самі ніші – вікна по всьому периметру, як і в інших двох брамах. Розміри самої брами були: п’ятдесят ліктів завдовжки й двадцять п’ять ліктів завширшки. 
<p>26 Спереду до входу в браму вело сім сходинок, а в кінці коридора був притвор, по боках якого були стовпи з вирізьбленими пальмами. 
<p>27 З південної сторони також була брама до внутрішнього двору. І він зміряв відстань між зовнішньою і внутрішньою брамами на південній стороні, – було так само сто ліктів. 
<p>28 Після цього південною брамою він увів мене до внутрішнього двору. Провідник зміряв внутрішню південну браму, – вона була такого ж розміру, як інші. 
<p>29 Її бокові кімнати й простінки між ними, а також притвор, – усе було таких же розмірів. Такі ж самі ніші-вікна по периметру в брамі й притворі, а також загальний розмір : п’ятдесят ліктів завдовжки і двадцять п’ять ліктів завширшки. 
<p>30 З обох боків кожної брами була галерея – двадцять п’ять ліктів завдовжки й п’ять ліктів завширшки. 
<p>31 Притвор в усіх брамах з двома стовпами й зображенням на них пальм розташовувався з боку зовнішнього двору: вісім сходинок вели у зовнішній двір. 
<p>32 Далі провідник провів мене у внутрішній двір через східну внутрішню браму. Він зміряв цю браму, – її розміри були такими ж, як і в інших брамах. 
<p>33 Її бокові кімнати й простінки між ними, а також притвор були такого ж розміру. Такі самі були й ніші-вікна по периметру. Загальний розмір: п’ятдесят ліктів завдовжки й двадцять п’ять ліктів завширшки. 
<p>34 Притвор з двома стовпами, на яких з обох боків було зображення пальм, провадив у зовнішній двір завдяки восьми сходинкам на його виході. 
<p>35 Тоді провідник провів мене до північної внутрішньої брами. Він зміряв цю браму, – її розміри були такими ж. 
<p>36 Її бокові кімнати й простінки між ними, її притвор, а також ніші-вікна по периметру були такими ж. Її розміри – п’ятдесят ліктів завдовжки і двадцять п’ять ліктів – завширшки. 
<p>37 Її притвор з двома стовпами, на яких по обох боках були зображені пальми, був зі сторони зовнішнього двору. На вході до нього були сходи з вісьмох ступеньок. 
<p>38 Було там також приміщення з входом до нього біля стовпів брами, де вмивали жертви для всепалення. 
<p>39 А в притворі внутрішньої брами з обох боків стояли по два столи, на яких розрізали на частини тварин у жертви: для всепалення, за гріх, та жертву за провину. 
<p>40 На зовнішньому боці, біля входу до внутрішньої північної брами, стояли два столи біля однієї бокової стіни, а також два столи біля другої бокової стіни. 
<p>41 Тобто, з одного боку від входу чотири столи й чотири столи – з іншого боку від брами, – всього вісім столів, на яких ріжуть жертовних тварин. 
<p>42 Ті чотири столи для жертви всепалення були виготовлені з тесаного каменя, півтора лікті завдовжки, півтора лікті завширшки та один лікоть заввишки. На столах лежали знаряддя для різання тварин на жертву всепалення та на інші жертви. 
<p>43 По всьому периметру в стіни були вбиті гаки в одну долоню завдовжки, а на столи клали м’ясо жертви. 
<p>44 А збоку внутрішньої брами на внутрішньому дворі було дві кімнати для співаків. Одна була при боці північної брами зі входом у напрямку півдня, а друга при боці східної брами, зі входом в напрямку півночі. 
<p>45 Провідник сказав мені: Кімната, що в напрямку півдня, – для чергових священиків, котрі звершують служіння в Храмі, 
<p>46 а кімната, що в напрямку півночі, для чергових священиків, котрі звершують служіння біля жертовника. Всі вони – нащадки Садока з левітів, котрі можуть наближатись до ГОСПОДА й служити Йому. 
<p>47 Він зміряв також внутрішній двір, який був квадратним: сто ліктів завдовжки, й сто ліктів завширшки. Перед Храмом стояв жертовник. 
<p>48 Потім він запровадив мене до притвору Храму й зміряв його стовпи: було п’ять ліктів ( завтовшки ) з одного боку, і п’ять ліктів з іншого боку; ширина входу в притвор становила чотирнадцять ліктів , а ширина ( товщина ) стін по боках від входу – три лікті з одного боку й три лікті – з іншого. 
<p>49 Розміри притвору Храму становили: двадцять ліктів завдовжки і одинадцять ліктів завширшки. Вели до нього сходинки. Біля колон були пілястри, – одна з одного боку, а друга – з іншого. 

<h4>Єзекіїля 41 
<p>1 Далі провідник увів мене в Храм, і зміряв стовпи, – шість ліктів завширшки ( завтовшки ) з одного боку і шість ліктів завширшки – з іншого, – вони й визначали ширину входу в Скинію. 
<p>2 Ширина входу в Храм – десять ліктів; а бокові стіни входу – по п’ять ліктів з обох сторін. Потім він зміряв його ( зал Храма – Святе ). Він був завдовжки сорок ліктів, а завширшки – двадцять ліктів. 
<p>3 Провідник увійшов усередину, і зміряв торці стін при вході; вони були по два лікті завтовшки. Ширина входу мала шість ліктів, а ширина бокових стін з обох сторін від входу – сім ліктів. 
<p>4 Далі він зміряв його ( внутрішнього приміщення) параметри; воно було завдовжки двадцять ліктів і завширшки також двадцять ліктів, як і храмовий зал – Святе. Провідник сказав мені: Це – Святе Святих. 
<p>5 Потім він зміряв товщину храмових стін – шість ліктів. Навколо Храму були бічні кімнати – чотири лікті завширшки. 
<p>6 Бічні кімнати розташовувались одна над іншою в три поверхи, – по тридцять кімнат у кожному. Храмова стіна з усіх боків ззовні мала виступи, які підтримували перекриття бічних кімнат довкола, так що перекриття не було вмуроване в храмову стіну. 
<p>7 Кругові сходинки, що провадили до бічних кімнат верхніх поверхів, на кожному поверсі розширювались. Проходячи через середній поверх, вони з’єднували верхній поверх з нижнім. Оскільки бічні кімнати зі сходами до них проходили по всьому периметру храмової стіни, то з кожним поверхом угору ширина стіни Храму збільшувалась. 
<p>8 А ще я зауважив, що Храм збудований на високій платформі, заввишки шість ліктів, тобто в повну тростину. Вона виходить за межі самої стіни й служить фундаментом для бічних кімнат. 
<p>9 Ширина ( товщина ) загальної зовнішньої стіни бічних кімнат – п’ять ліктів. Між платформою, на якій розташовувались бічні кімнати Храму, 
<p>10 й службовими приміщеннями, був відкритий простір завширшки двадцять ліктів довкола – з усіх боків Храму. 
<p>11 Входи в бічні кімнати були зі сторони цього простору на виступаючу частину платформи: в одні кімнати вхід був зі сторони півночі, а в інші – вхід зі сторони півдня. Ширина виступаючої частини платформи навколо Храму була п’ять ліктів. 
<p>12 Зі сторони заходу за відкритим простором Храму знаходилась будівля, сімдесят ліктів завширшки. Стіна будівлі довкола була п’ять ліктів завтовшки, а його довжина – дев’яносто ліктів. 
<p>13 Провідник зміряв довжину всього Храму; вона становила сто ліктів; інакше кажучи, вся споруда, з врахуванням товщини стін, була завдовжки сто ліктів. 
<p>14 Ширина передньої ( лицьової ) частини Храму, разом з відгородженим майданчиком зі східної сторони, – сто ліктів. 
<p>15 Він зміряв будівлю, яка була розташована за відкритим простором, позаду Храму. Вона була завдовжки сто ліктів; з обох боків з нею межували галереї. Храмовий зал, його внутрішнє приміщення ( Святе Святих ), а також притвор з боку двору; 
<p>16 його пороги, й вузькі ніші-вікна; його триповерхова галерея з бічних кімнат – все, від порогів до вікон, було облицьоване деревом. Вікна були закриті. 
<p>17 Починаючи від одвірків, і до внутрішніх та зовнішніх приміщень Храму, – усі навколишні стіни всередині та ззовні, в належних пропорціях і розмірах 
<p>18 були прикрашені вирізьбленими зображеннями херувимів і пальм, – одна пальма між одним херувимом та іншим херувимом. У херувимів було по два обличчя: 
<p>19 обличчя людини звернене до пальми з одного боку, а обличчя лева – в бік пальми з іншого боку. Саме такі зображення були в усьому Храмі довкола, – 
<p>20 вирізьблені херувими й пальми на стінах Храму були від долівки ( підлоги ) й до верху одвірків. 
<p>21 Одвірки храму були чотирикутні, а перед Святим Святих було щось на вигляд 
<p>22 дерев’яного жертовника, – три лікті заввишки, та по два лікті завдовжки й завширшки. Його кутові роги, його підніжжя ( п’єдестал ); його стінки були з дерева. Провідник сказав мені: Це – стіл, який завжди знаходиться перед ГОСПОДНІМ обличчям. 
<p>23 Двері в Храмовий зал ( Святе ), і в Святе Святих були двостулкові. 
<p>24 В обох дверях по дві стулки, що оберталися на завісах, – дві стулки в одних дверях, і дві стулки – в інших. 
<p>25 На дверях Храму були вирізьблені такі самі херувими й пальми, як і вирізьблені на стінах; а ззовні перед входом у притвор Храму був дерев’яний піддашок. 
<p>26 На бічних стінах притвору, з обох боків були звужені вікна й вирізьблені пальми, як і на стінах бічних кімнат та піддашку. 

<h4>Єзекіїля 42 
<p>1 Після цього через північну браму провідник вивів мене на зовнішній двір і підвів мене до службових приміщень, що перед відкритим простором і будівлі зі сторони півночі. 
<p>2 Загальна його довжина мала сто ліктів, і його вхід був з північної сторони. Ширина будівлі мала п’ятдесят ліктів. 
<p>3 Вона знаходилась між відкритим коридором шириною в двадцять ліктів, що у внутрішньому дворі, й помостом, що у зовнішньому дворі. Приміщення було триповерховим, – галереї розташовувались одна над іншою. 
<p>4 Перед кімнатами у внутрішньому дворі був перехід ( коридор ) десяти ліктів завширшки, і сто ліктів завдовжки. Входи до них – з боку півночі. 
<p>5 Верхні кімнати були вужчі, оскільки певну частину їх площі займали галереї сходинок. Кімнати звужувались від нижнього поверху вгору до середнього, й від середнього до верхнього. 
<p>6 Адже вони були триповерховими й не мали таких стовпів, як стовпи в дворах, тому й звужувались доверху: від нижнього до середнього й від середнього до верхнього. 
<p>7 З боку зовнішнього двору галерею кімнат відділяла стіна завдовжки п’ятдесят ліктів. 
<p>8 Оскільки галерея службових приміщень зовнішнього двору також була п’ятдесят ліктів, то загальна довжина коридора перед храмом становила сто ліктів. 
<p>9 Під цими кімнатами був вхід зі сходу, щоб можна було входити до них зі зовнішнього двору 
<p>10 через вхід завширшки як зовнішня стіна двору. Зі східного боку відкритого простору була друга галерея таких же кімнат. 
<p>11 Перед ними був такий самий прохід, як і перед кімнатами, що з північної сторони, – кімнати такої ж довжини, і такої ширини; так само були розташовані їхні входи та їхні виходи. 
<p>12 До входів у кімнати з південної сторони можна було пройти зі східного боку через вхід на початку коридора, який проходив уздовж стіни. 
<p>13 Провідник сказав мені: Кімнати, що з північної сторони, й кімнати, що з південної сторони, які виходять на відкритий простір перед Храмом, – це священні приміщення. Там священики, які наближені до ГОСПОДА, споживатимуть жертви, які є святинею святинь. Туди ж вони приносять інші особливі святині: хлібні приношення, жертви за гріх, і жертви за провини. Ось чому це місце святе. 
<p>14 Увійшовши туди, священики не сміють вийти зі Святилища до зовнішнього двору, не залишивши там свого одягу, в якому звершували служіння, бо ці шати священні. Вони повинні одягнути інший одяг, і лише тоді наближатись до народу в зовнішньому дворі. 
<p>15 Закінчивши вимірювання внутрішнього комплексу приміщень Храму, провідник вивів мене назовні через браму зі східного боку, й почав міряти довжину стін довкола. 
<p>16 Вимірювальною тростиною він зміряв східний бік, – вийшло п’ятсот тростин довкруги. 
<p>17 Потім вимірювальною тростиною він зміряв північну сторону, – було також п’ятсот тростин. 
<p>18 Далі він зміряв південний бік. Так само – п’ятсот тростин. 
<p>19 Після цього він повернувся до західної сторони, – і знову вимірювальною тростиною наміряв п’ятсот тростин. 
<p>20 Так провідник заміряв усі чотири сторони стіни довкола, що відокремлювала священне від звичайного. Ця споруда становила п’ятсот завдовжки, й п’ятсот – завширшки. 

<h4>Єзекіїля 43 
<p>1 Тоді провідник привів мене до брами, що була зі сторони сходу. 
<p>2 І ось зі сходу наближається слава Ізраїлевого Бога. Його голос був, наче шум ( гул ) великої води, й земля освітилась сяйвом його слави. 
<p>3 Це видіння було подібне до того видіння, яке я бачив, коли Він ( ГОСПОДЬ ) йшов нищити місто. Воно ( видіння ) також було подібне до того видіння, яке я бачив, біля ріки Кевар. І я впав долілиць. 
<p>4 І коли ГОСПОДНЯ слава ввійшла в Храм через браму, що звернена в східному напрямку, 
<p>5 Дух мене підняв і переніс мене у внутрішній двір. І ось ГОСПОДНЯ слава наповнила Храм. 
<p>6 У той час як провідник стояв біля мене, я почув голос Того, що звертався до мене з Храму. 
<p>7 Він сказав мені: Сину людський, це – місце Мого престолу й підніжок Моїх ніг, де Я назавжди поселюся серед Ізраїлевих синів. Вже ніколи Ізраїлів рід, – ні вони, ані їхні володарі, – більше не будуть опоганювати Моє святе Ім’я своєю розпустою та трупами своїх царів на їхніх узвишшях. 
<p>8 Адже вони ( царі ) ставили свої пороги дверей поруч з Моїми порогами, і свої одвірки поруч з Моїми одвірками, й лише стіна була між Мною та між ними. Вони безчестили Моє святе Ім’я своїми гидотами, які вони чинили. Тому Я вигубив їх у Своєму гніві. 
<p>9 Тож тепер нехай усунуть від Мене свої розпусні вчинки й трупи своїх царів, тоді Я оселюся посеред них навіки. 
<p>10 Що ж до тебе, сину людський, сповісти домові Ізраїля про цей Храм, аби їм стало соромно за свої гріхи, й вони усвідомили суть запропонованого зразка. 
<p>11 І коли їм, насправді, стане соромно за все те, що вони творили, то накресли перед ними запропонований зразок Храму, його впорядкування, його виходи та його входи, весь його зовнішній вигляд, і всі пов’язані з цим постанови, всі його правила та його закони. Нехай вони запам’ятають усі його обриси та всі його символи й дотримуються їх. 
<p>12 Такий закон щодо Храму. Територія верхів’я гори та вся його прилегла довкола місцевість – святиня святинь. Ось такий закон про Храм. 
<p>13 А тепер розміри жертовника в ліктях, – лікоть має бути як звичайний лікоть, плюс долоня. Долішня ( нижня ) основа має бути на лікоть глибиною, і на лікоть шириною; довколишній виступ по його краях в одну долоню. Далі йде висота жертовника. 
<p>14 Від долішньої основи, що в землі, до нижнього виступу ( зверху ) – два лікті, й завширшки – один лікоть; від малого виступу до виступу великого – чотири лікті, й завширшки так само – лікоть. 
<p>15 Сам жертовник для вогнища – висотою в чотири лікті, від якого по кутах виступають вгору чотири роги. 
<p>16 Місце ( платформа ) для вогнища квадратної форми, з чотирма однаковими сторонами по дванадцять ліктів завдовжки і дванадцять ліктів завширшки. 
<p>17 Майданчик, на якому жертовник-вогнище стоїть, має по чотирнадцять ліктів завдовжки, чотирнадцять ліктів завширшки, з усіх чотирьох його сторін. Його довколишній виступ має половину ліктя, і його основа – лікоть довкола. Сходи до нього зі східної сторони. 
<p>18 Далі Він ( голос із Храму ) сказав мені: Сину людський, так говорить Владика ГОСПОДЬ : Оце постанова щодо жертовника на той день, коли його виготовлять, аби приносити на ньому жертви всепалення і окроплять його кров’ю. 
<p>19 Священикам з покоління Левія, нащадкам Садока, котрі наближені до Мене, щоб служити Мені, – говорить Владика ГОСПОДЬ, – даси однолітнього бичка зі стада для жертви за гріх. 
<p>20 І візьмеш частину його крові, аби нею помазати чотири його ( жертовника ) роги, й чотири кути його виступаючої внизу основи, а також її довколишній бортик; так ти його очистиш і здійсниш обряд викуплення. 
<p>21 Тоді візьмеш бичка, принесеного в жертву за гріх, і спалиш у визначеному місці Храму, поза Святилищем. 
<p>22 А наступного дня принесеш у жертву за гріх козла з отари без вади, й звершиш очищення жертовника так, як його очистили жертвою бичка. 
<p>23 А коли ти закінчиш очищення, то візьмеш зі стада іншого бичка без вади, а також з отари барана без вади, 
<p>24 й поставиш їх перед ГОСПОДОМ; священики кинуть на них сіль, і принесуть їх ГОСПОДУ як жертву всепалення. 
<p>25 Протягом семи днів щодня приноситимеш козла в жертву за гріхи, а також бичка зі стада, і барана з отари без фізичних вад. 
<p>26 Протягом семи днів нехай вони ( священики ) звершують над жертовником обряд викуплення, його очищення, його освячення. 
<p>27 Після завершення цих днів, починаючи з восьмого дня й надалі, священики звершуватимуть на цьому жертовнику ваші жертви всепалення й ваші мирні жертви подяки за спасіння, і Я прийму вас, – говорить Владика ГОСПОДЬ. 

<h4>Єзекіїля 44 
<p>1 Провідник повів мене назад до зовнішньої брами Святилища, що зі сторони сходу. Вона виявилась зачиненою. 
<p>2 І ГОСПОДЬ сказав мені: Ця брама і далі має бути зачиненою. Вона не буде відчинятись, і ніхто нею не проходитиме. Оскільки нею пройшов ГОСПОДЬ, Бог Ізраїлю; тому вона буде замкненою! 
<p>3 І тільки князю, – одному лише князю, – буде дозволено в ній сидіти і їсти хліб перед ГОСПОДОМ. Він увійде через притвор брами, тим же шляхом вийде. 
<p>4 Потім Він попровадив мене через північну браму, до переду Храму; я побачив, що ГОСПОДНЯ слава і далі наповнює ГОСПОДНІЙ Храм, – і я впав долілиць... 
<p>5 Тоді ГОСПОДЬ сказав мені: Сину людський, прийми щирим серцем, подивись пильно своїми очима й вислухай уважно своїми вухами все, що Я кажу тобі відносно всіх постанов щодо ГОСПОДНЬОГО Дому, та відносно всіх Його законів. Усім своїм серцем прийми до уваги все стосовно входів у Храм і всіх його виходів зі Святилища. 
<p>6 І скажи цьому бунтівливому поколінню Ізраїлю, що говорить Владика ГОСПОДЬ : Досить вже вам творити гидоти, Ізраїлів роде! 
<p>7 Адже ви приводили необрізаних серцем і необрізаних тілом чужинців, аби вони перебували в Моєму Святилищі, й опоганювали його, Мій Храм, коли приносили Мій хліб, жир та кров. Вашими гидкими вчинками ви зламали Мій Заповіт! 
<p>8 Замість того щоб самим звершувати служіння в Моїй Святині, ви поставили служителями в Моїй Святині тих, котрі не дотримуються святості. 
<p>9 Тому так говорить Владика ГОСПОДЬ : Ніхто зі синів чужинців, необрізаних серцем і необрізаних тілом, не повинен входити в Моє Святилище, в тому числі й ті сини чужинців, котрі живуть серед Ізраїлевих дітей. 
<p>10 Що ж до левітів, котрі відступили від Мене, під час загального відступництва Ізраїлю, й, покинувши Мене, блудили зі своїми ідолами, то вони понесуть покарання за свій злочин. 
<p>11 Вони перебуватимуть у Моєму Святилищі на службі хіба що як вартові біля Храмових брам, або прислужники в Храмі. Вони різатимуть жертви всепалення, або інші жертви, допомагаючи людям й чекаючи, кому би послужити. 
<p>12 Адже вони потурали людям, прислуговуючи перед їхніми ідолами, і таким чином ставали для Ізраїлевого роду спотиканням до беззаконня, за що Я й підняв проти них Свою руку, – говорить Владика ГОСПОДЬ. Вони будуть покарані за свій злочин! 
<p>13 Вони вже не будуть наближатись до Мене, не стануть Моїми священиками, й навіть не підходитимуть до всіх Моїх Святинь та до Святого Святих; вони нестимуть свою ганьбу за всі гидоти, які творили. 
<p>14 Я призначаю їх бути вартовими при Храмі, а також виконувати іншу працю, яку їм скажуть робити. 
<p>15 І тільки священики з покоління Левія, нащадки Садока, які звершували служіння в Моєму Святилищі й тоді, коли Ізраїлеві сини відступили від Мене, – лише їм було дозволено наближатись до Мене, служити Мені, й стояти переді Мною, приносячи Мені в жертву жир і кров, – говорить Владика ГОСПОДЬ. 
<p>16 Виключно вони входитимуть у Мою Святиню, наближаючись до Мого столу, аби Мені служити. Вони пильнуватимуть за усім Моїм богослужінням. 
<p>17 Після того як священики ввійдуть через браму до внутрішнього двору, вони одягатимуться в лляні шати; нічого вовняного ( шерстяного ) з одягу на них не буде, коли звершуватимуть служіння в межах брам у внутрішньому дворі. 
<p>18 На їхніх головах повинні бути лляні завої, а на своїх стегнах вони носитимуть лляні спідні штани; і нехай не підперізуються нічим таким, що викликало би потіння. 
<p>19 А перед тим як їм вийти на зовнішній двір до народу, вони повинні зняти свої шати, в яких вони звершували служіння, і залишити їх у кімнатах Святилища та одягнутись у інший одяг, аби ними ( священними шатами ) не доторкнутись до людей і не зробити ті шати нечистими. 
<p>20 Нехай вони не голять своєї голови, але й не відпускають довгого волосся, а неодмінно належним чином підстригають свої голови. 
<p>21 Жоден священик, перед тим як увійти до внутрішнього двору, не питиме вина. 
<p>22 І нехай вони не беруть собі за дружин вдів чи розведених, а лише дівчат з нащадків Ізраїлевого роду, або вдовиць, котрі овдовіли по священику. 
<p>23 Вони мають навчати Мій народ розпізнавати, що святе, а що звичайне, й пояснювати, що нечисте, а що чисте. 
<p>24 В суперечках вони ставатимуть суддями, які судитимуть за Моїми законами. Вони мають дотримуватись Моїх законів та Моїх постанов щодо Моїх свят, і святити Мої суботи. 
<p>25 Нехай він ( священик ) не наближається до мертвої людини, аби не опоганитись; лише у разі смерті батька чи матері, або сина чи дочки, або брата чи сестри, яка ще не була заміжньою, він може осквернитись. 
<p>26 Але після обряду свого очищення нехай відрахують йому сім днів. 
<p>27 І коли настане день йти до внутрішнього двору Святилища, аби звершувати служіння в Святині, нехай він принесе жертву за свій гріх, – говорить Владика ГОСПОДЬ. 
<p>28 Вони ( священики ) не володітимуть спадщиною, адже Я – їхня спадщина. Не давайте їм власності в Ізраїлі, тому що Я є їхнім володінням. 
<p>29 Вони споживатимуть хлібні жертви, а також жертви за гріхи та за провини. Так само їм належатиме, все, що в Ізраїлі буде посвячене Господу. 
<p>30 Священикам належить усе найкраще з первоплодів урожаю, та всі приношення, якими б вони не були б. Також перший хліб з первоплодів вашого тіста належить священику, аби на твоєму домі перебувало благословення. 
<p>31 Священики не повинні споживати жодної мертвечини, а також тварин і птахів, розтерзаних звірами. 

<h4>Єзекіїля 45 
<p>1 Коли будете ділити жеребкуванням землю у власність, то відділіть дар для ГОСПОДА, – святий наділ землі, двадцять п’ять тисяч завдовжки і двадцять тисяч завширшки. Цей наділ має бути священним у всіх своїх навколишніх межах. 
<p>2 [Частину його, – квадрат п’ятсот на п’ятсот, – буде відведено для Святилища. Навколо нього проходитиме полоса в п’ятдесят ліктів завширшки]. 
<p>3 З цього особливого наділу відміряєш двадцять п’ять тисяч ліктів завдовжки й десять тисяч ліктів завширшки, на якому буде Святилище з відділенням: Святе Святих. 
<p>4 Весь цей наділ буде священною частиною краю. Він належатиме священикам, що звершують служіння в Святилищі, – тим, котрі наближені до ГОСПОДА, аби Йому служити. Це місце для їхніх домів, а також для Святилища. 
<p>5 Друга частина святого наділу, розміром у двадцять п’ять тисяч ліктів завдовжки, і десять тисяч ліктів завширшки, належатиме левітам, які будуть служити при Храмі. Це – їхнє володіння для осель і проживання. 
<p>6 З боку від святого наділу виділіть у власність міста територію в п’ять тисяч ліктів завширшки, і двадцять п’ять тисяч ліктів завдовжки. Цією землею буде володіти весь Ізраїлів рід. 
<p>7 А князю дайте у володіння землі з обох боків ( на схід і захід ) від святого наділу та власності міста впродовж святого наділу й власності міста, – тобто з боку заходу й далі на захід, а також зі східного боку і далі на схід, у довжину. Ці землі будуть такими ж, як наділи Ізраїлевих племен, і простягатимуться від західного кордону краю і до східного кордону краю. 
<p>8 Саме таким буде його ( правителя ) наділ власності в Ізраїлевому краю, аби Мої князі більше не чинили утиску над Моїм народом, але залишили Ізраїлевому роду позосталу землю за їхніми племенами. 
<p>9 Так говорить Владика ГОСПОДЬ : Годі вам, князі Ізраїлю! Перестаньте чинити насильство і грабувати, а чиніть справедливий суд! Припиніть здирство над Моїм народом, – говорить Владика ГОСПОДЬ. 
<p>10 Нехай у вас буде правильна вага, правильна ефа та правильний бат. 
<p>11 Ефа й бат мають бути однакової міри; це означає, що бат становитиме десяту частину хомера, як і ефа – десяту частину хомера; їхня міра повинна визначатись за хомером. 
<p>12 У шекелі має бути двадцять ґер. Двадцять шерлів, плюс двадцять п’ять шеклів, і ще плюс п’ятнадцять шеклів становитимуть для вас одну міну. 
<p>13 А ось данина, яку маєте відкладати: Шосту частину ефи з хомера пшениці, й шосту частину ефи з хомера ячменю. 
<p>14 А щодо данини з олії, то її слід давати в батах: одну десяту, тобто бат, з кожного кора, адже кор, як і хомер, вміщує десять батів. 
<p>15 Від отари в двісті овець, зі запашного пасовиська Ізраїлю – одну вівцю. Все це для жертв всепалення, для хлібних дарів і мирних ( подячних ) жертв, щоб здійснювати за них викуплення, – говорить Владика ГОСПОДЬ. 
<p>16 Увесь народ краю повинен давати ці приношення ( податки ) князю Ізраїлю. 
<p>17 На князеві краю лежить обов’язок здійснювати ( забезпечувати ) жертви всепалення, хлібні жертви, і жертви возливання в свята: кожного нового місяця, щосуботи, та в усі святкові дні Ізраїлю. Він буде приносити жертви за гріх, хлібні жертви, жертви всепалення і мирні жертви, щоб здійснювати викуплення за весь Ізраїлевий рід. 
<p>18 Так говорить Владика ГОСПОДЬ : У перший день, першого місяця візьмеш зі стада бичка без вади й звершиш очищення Святилища. 
<p>19 Священик візьме частину крові з цієї жертви за гріх і покропить нею одвірки Храму та чотири кути виступу основи жертовника, а також одвірки брами внутрішнього двору. 
<p>20 Те саме зробиш сьомого дня цього місяця задля кожного, хто згрішив випадково, або несвідомо; так буде здійснене очищення Храму. 
<p>21 Чотирнадцятого дня першого місяця буде у вас свято Пасхи. Протягом семи днів будете їсти опрісноки. 
<p>22 Того дня нехай князь принесе в жертву бичка за власні гріхи й за гріхи всього народу. 
<p>23 Також, протягом семи днів свята щодня він приноситиме в жертву всепалення ГОСПОДУ по сім бичків і по сім баранів без вади. Крім того, кожного дня, – в усі сім днів, – одного козла з отари в жертву за гріх. 
<p>24 Що ж до хлібної жертви, то він має принести по одній ефі муки з кожним бичком і з кожним бараном. Крім того, на кожну ефу муки має додати один гін олії. 
<p>25 Починаючи з п’ятнадцятого дня сьомого місяця, протягом семи днів здійснюйте такі самі жертвоприношення: такі самі жертви за гріх, такі самі жертви всепалення й такі самі хлібні дари разом з олією. 

<h4>Єзекіїля 46 
<p>1 Так говорить Владика ГОСПОДЬ : Брама внутрішнього двора, в напрямку сходу, повинна бути закритою протягом усіх шести днів праці, але в день суботній має бути відчиненою; так само і в день нового місяця вона буде відкритою. 
<p>2 І ввійде князь у притвор брами з боку зовнішнього двора й стане при одвірках брами, а священики здійснять від його особи жертву всепалення, а також його мирні жертви. Він ( володар ) схилиться в поклоні на порозі брами й вийде; браму ж не замикатимуть аж до вечора. 
<p>3 Народ краю поклонятиметься перед ГОСПОДОМ перед входом до тієї ( внутрішньої ) брами щосуботи й кожного нового місяця. 
<p>4 В суботній день князь принесе в жертву всепалення ГОСПОДУ шість ягнят без вади й одного барана без вади. 
<p>5 Його хлібним даром має бути разом з бараном одна ефа ( 
<p>40 кг ) муки; а хлібний дар до ягнят буде за бажанням володаря. Олії має бути один гін ( 
<p>66 ,65 літрів ) на ефу. 
<p>6 А в свято нового місяця володар принесе в жертву всепалення : одного бичка зі стада без вади, шість ягнят і барана – усі без вади. 
<p>7 Його хлібний дар має бути : одна ефа муки разом з бичком і одна ефа з бараном, а з кожним ягням – стільки муки, скільки володар побажає, але на кожну ефу муки має бути один гін олії. 
<p>8 Входити в браму князь повинен через притвор і так само виходити з неї. 
<p>9 Під час свят, коли народ краю приходить до ГОСПОДА, аби поклонитись Йому, нехай кожен, хто ввійшов через північну браму, виходить через південну браму, а хто ввійшов через південну браму, нехай виходить через браму північну. У жодному разі ніхто не повинен повертатись назад і виходити через браму, якою ввійшов, а лише через протилежну. 
<p>10 Князь також нехай входить разом з людьми, коли входять вони; так само й виходить, коли виходить народ. 
<p>11 У свята і в урочисті дні хлібні дари від володаря мають бути: одна ефа муки з кожним бичком і одна ефа з кожним бараном, а з ягнятами – скільки він побажає. Олії має бути один гін на ефу муки. 
<p>12 Якщо ж князь добровільно побажає принести жертву всепалення, або мирну жертву ГОСПОДУ, то нехай відкриють йому браму, що в напрямку сходу; він здійснить свою жертву всепалення і свою мирну жертву, так само, як він робить у суботній день, і вийде; коли він вийде, замкнуть за ним браму. 
<p>13 Щодня вранці приносьте ГОСПОДУ в жертву всепалення однолітнє ягня без вади. 
<p>14 Щоранку разом з ягням слід приносити хлібний дар ГОСПОДУ : шосту частину ефи муки й третю частину гіна олії, аби змішати з мукою. Це має бути постійною постановою назавжди. 
<p>15 Нехай же щоранку приносять у жертву всепалення ягня, а також хлібний дар з олією як постійну жертву всепалення. 
<p>16 Так говорить Владика ГОСПОДЬ : Якщо князь щось ( в т.ч. землю ) подарує зі своєї власності одному зі своїх синів, то це стане його ( того сина ) спадщиною, яка перейде і до його ( володаря ) онуків і стане їхнім спадковим володінням. 
<p>17 Але коли він дасть щось ( можливо, землю ) зі свого володіння в дар одному зі своїх рабів, то воно буде його до року звільнення, після чого повернеться князеві. Лише його дітям може перейти у спадщину володіння князя. 
<p>18 Але й князь у жодному разі нічого не привласнить собі зі спадщини людей, насильно позбавляючи їх власного володіння. Своїм дітям нехай він передає у спадщину свій наділ, аби ніхто з Мого народу не був позбавлений власноєї спадщини... 
<p>19 Після цього провідник увів мене через прохід, що був збоку брами, до священних кімнат, що належать священикам, з північної сторони. Там, у самому кінці цих кімнат, зі сторони заходу, я побачив особливе приміщення. 
<p>20 І він сказав мені: Це те місце, де священики готуватимуть м’ясо жертв за провину, й жертв за гріх; тут вони будуть пекти і хлібні дари, аби їх не виносити на зовнішній двір, щоб ніхто з людей не доторкнувся до священного. 
<p>21 Потім він мене вивів на зовнішній двір, і провів мене до кожного з чотирьох кутів двора; виявилось, що в кожному куті двора, існує такий самий окремий дворик. 
<p>22 У всіх чотирьох кутах двора були криті дворики, завдовжки – сорок ліктів, а завширшки – тридцять ліктів. Всі дворики в усіх чотирьох кутах двора були однакового розміру. 
<p>23 Довкола кожного зі всіх чотирьох була огорожа з каменю ; в нижній частині по всьому периметру огорожі були влаштовані кухонні печі. 
<p>24 І він мені сказав: Це – приміщення для кухарів, де храмові слуги готуватимуть жертви для народу. 

<h4>Єзекіїля 47 
<p>1 Провідник знову привів мене до входу в Храм. Тут я побачив, як з-під порога Храму тече на схід вода, адже Храм своїм фасадом був звернений у східному напрямку; вода витікала з правого боку Храму, південніше жертовника. 
<p>2 Він вивів мене північною брамою, і повів мене обхідною дорогою до зовнішньої брами, що в східному напрямку, – і ось вода виприскує з правого боку брами. 
<p>3 Пішов той муж на схід, тримаючи в руці мірний шнур; він відміряв тисячу ліктів й перевів мене через воду, – води було по кісточки. 
<p>4 Тоді відміряв ще тисячу, й знову перевів мене через воду, – вода сягала до колін. Відміряв ще тисячу, й перевів мене, – води вже стало до пояса. 
<p>5 Він знову відміряв тисячу, і цей потік я вже не міг перейти, – оскільки вода була такою глибокою, що потрібно було плисти, – потік став непрохідним. 
<p>6 Тоді він сказав до мене: Ти все побачив, сину людський? І він повів мене назад, повернувши мене на берег ріки. 
<p>7 Коли я повернувся назад, то побачив на обох берегах ріки дуже багато дерев. 
<p>8 А він сказав мені: Ці води течуть у напрямку східної округи краю, спускаються на рівнину й потрапляють у море; коли вони увійдуть у брудне море, його вода стане здоровою. 
<p>9 І куди лише цей потік потече, там кожне живе створіння, що існує, намножуватиметься. Тож буде там дуже багато риби, бо щойно ця вода туди досягне, все стане здоровим і оживе. Куди тільки прийде цей потік, усе буде жити. 
<p>10 Станеться так, що на обох берегах стоятимуть рибалки: від Ен-Ґеді й аж до Ен-Еґлаїму будуть місця для сушіння сітей. Розмаїття його риби буде таке велике, і її буде так багато, як у Великому морі. 
<p>11 Але його мочарі і його озерця не будуть оздоровлені. Вони такими й залишаться, щоб звідти добувати сіль. 
<p>12 Біля потоку на обох його берегах будуть рости різноманітні фруктові дерева. Їхнє листя не в’янутиме, а їхні плоди не переведуться, бо щомісяця дозріватимуть нові. Адже їх буде зрошувати вода, що виходить зі Святилища; плоди дерев будуть на їжу, а їхнє листя – на оздоровлення. 
<p>13 Так говорить Владика ГОСПОДЬ : Ось кордони, вашої спадщина, в межах яких ви розділите землю поміж дванадцятьма племенами Ізраїлевих нащадків, враховуючи, що Йосифу належить два наділи. 
<p>14 Ви успадкуєте землю між собою порівно, тому що Я, піднявши Свою руку, присягнувся, що віддам її вашим батькам, Отже, цей край стане вашим спадковим володінням. 
<p>15 Такими будуть кордони країни: з північного боку, починаючи від Великого ( Середземного ) Моря, кордон проходитиме в напрямку Хетлона, де повертає на Цедад, і далі на 
<p>16 Хамат, Беротан, Сібраїм, що межує з околицями Дамаска та з околицями Хамата, і далі до Хацар-Хаттікона, що межує з Хавраном. 
<p>17 Буде кордон від моря: Хацар-Енон, кордон Дамаска і на північ. 
<p>18 Східний кордон починається поза Хавраном і Дамаском, проходить між Гілеадом та між землею Ізраїлю, по Йордану, й далі тягнеться до Східного ( Мертвого ) моря. Це східний кордон. 
<p>19 Південний кордон проходитиме від Мертвого моря й далі на південь до Тамари, а звідти до вод Мерівот-Кадеша, вздовж потоку до Великого ( Середземного ) Моря. Такий південний кордон. 
<p>20 Отже, західним кордоном буде Велике Море, від південної межі і до місця, що навпроти входу в Хамат. Це західний кордон. 
<p>21 І поділите цю землю для себе, племен Ізраїлю. 
<p>22 Будете її ділити жеребкуванням як спадщину для себе, а також для приходців, котрі мешкають поміж вами й котрі вже народили дітей серед вас. Вони будуть для вас на рівні корінних мешканців між нащадками Ізраїля, і братимуть участь у жеребкуванні спадщини разом з Ізраїлевими племенами. 
<p>23 Серед того племені, в якому приходець проживає, там йому і дасте у власність спадщину, – говорить Владика ГОСПОДЬ. 

<h4>Єзекіїля 48 
<p>1 Ось наділи за іменами Ізраїлевих племен. На краю півночі, по краю Хетлонської дороги в напрямку до Хамата й Гацар-Енона, повз північні околиці Дамаска, тобто вздовж володінь Хамата, – від східного кордону й до моря, – перший наділ Дана. 
<p>2 Вздовж межі володінь Дана, – від східного кордону й до західного кордону, – ще один наділ – Асира. 
<p>3 Від межі володінь Асира, – так само від східного кордону й до західного кордону, – один наділ Нефталима. 
<p>4 Від межі володінь Нефталима, – від східного кордону й до західного кордону, – один наділ Манассії. 
<p>5 Від межі володінь Манассії, – від східного кордону й до західного кордону, – один наділ Єфрема. 
<p>6 Від межі володінь Єфрема, – від східного кордону й до західного кордону, – один наділ Рувима. 
<p>7 Від межі володінь Рувима, – від східного кордону й до західного кордону, – один наділ Юди. 
<p>8 Від межі володінь Юди, – від східного кордону й до західного кордону, – буде ділянка, як ваше приношення, двадцять п’ять тисяч ліктів завширшки, а завдовжки, як один з наділів, – від східного кордону й до західного кордону. Посередині цієї ділянки буде Святилище. 
<p>9 Ділянка, яка буде вашим приношенням ГОСПОДУ, матиме завдовжки двадцять п’ять тисяч ліктів і завширшки двадцять тисяч ліктів. 
<p>10 Ця свята ділянка-приношення має бути поділена наступним чином : священикам двадцять п’ять тисяч ліктів довжиною з північного боку, і десять тисяч ліктів завширшки – зі західного боку, як і десять тисяч ліктів завширшки зі східного боку та двадцять п’ять тисяч завдовжки з південного боку. Посередині цього наділу священиків буде ГОСПОДНЄ Святилище. 
<p>11 Це ділянка для посвячених священиків, нащадків Садока, котрі зберегли свою вірність переді Мною під час загального відступництва Ізраїлевих нащадків, коли інші левіти відступили. 
<p>12 Вона належатиме їм як священне приношення, виділене зі загального дару краю, як найсвятіша ділянка поруч з наділом левітів. 
<p>13 Біля наділу священиків буде ділянка завдовжки двадцять п’ять тисяч ліктів і завширшки десять тисяч – для левітів. Загальна довжина обох ділянок – двадцять п’ять тисяч і ширина – двадцять тисяч. 
<p>14 Жодна ділянка цього наділу не може бути ні проданою, ні виміняною, ані переданою іншим; як первоплід землі, вона – святиня ГОСПОДА. 
<p>15 Решту ділянки – п’ять тисяч ліктів завширшки на двадцять п’ять тисяч завдовжки буде віддано для загального вжитку міста. Тут будуть житлові приміщення й пасовиська, а в самому центрі буде місто. 
<p>16 Ось його розміри: північний бік, – чотири тисячі п’ятсот ліктів, південний бік також чотири тисячі п’ятсот; зі сторони сходу – чотири тисячі п’ятсот ліктів, і зі сторони заходу також чотири тисячі п’ятсот. 
<p>17 Місто навколо має спільну землю для пасовиська : зі сторони півночі двісті п’ятдесят ліктів, зі сторони півдня також двісті п’ятдесят ліктів; зі сходу – двісті п’ятдесят ліктів, і зі заходу – двісті п’ятдесят. 
<p>18 А що залишиться з довжини, яка прилягає до священної ділянки, – десять тисяч ліктів на схід, і десять тисяч ліктів на захід вздовж священної ділянки, – то врожай з цих ділянок призначений на харчування тим, що працюватимуть у місті. 
<p>19 А працюватимуть у місті люди з усіх Ізраїлевих племен, – вони й будуть обробляти ту землю. 
<p>20 Отже, вся ця квадратна ділянка, – двадцять п’ять тисяч на двадцять п’ять тисяч ліктів, – ваше святе приношення разом з виділеною ділянкою для міста. 
<p>21 Решта землі з обох боків від священного наділу та межуючих з ним міських володінь на сході й на заході належатиме князю. Це полоса землі завширшки двадцять п’ять тисяч ліктів, що тягнеться впродовж священного наділу до східного кордону Ізраїлевого краю, а також така сама полоса землі завширшки в двадцять п’ять тисяч ліктів з протилежного боку священного наділу, що тягнеться до західного кордону. Це наділ князя. А посередині ( в центрі ) наділу князя – священна ділянка-приношення зі Святилищем. 
<p>22 Фактично наділ левітів, як і ділянка міста, також знаходяться посеред власності князя, яка своєю чергою межуватиме з наділом Юди з боку півночі, і з наділом Веніяміна – з боку півдня. 
<p>23 Що ж до решти племен далі на південь, то першим йде один наділ Веніяміна, який простягається від східного кордону й до західного кордону краю. 
<p>24 Від межі володінь Веніяміна, – від східного кордону й до західного кордону, – один наділ Симеона. 
<p>25 Від межі володінь Симеона, – від східного кордону й до західного кордону, – один наділ Іссахара. 
<p>26 Від межі володінь Іссахара, – від східного кордону й до західного кордону, – один наділ Завулона. 
<p>27 Від межі володінь Завулона, – від східного кордону і до західного кордону, – один наділ Ґада. 
<p>28 Вздовж наділу Ґада, з південного боку, проходитиме південний кордон краю, – від Тамара до вод Меріват-Кадеш, і далі вздовж потоку, що впадає у Велике Море. 
<p>29 Це земля для Ізраїлевих племен, яку вони жеребкуванням усередині своїх племен визначать для своїх родинних наділів, – говорить Владика ГОСПОДЬ. 
<p>30 А ось виходи ( брами ) міста. Довжина його з північного боку становить чотири тисячі п’ятсот ліктів. 
<p>31 Брами міста будуть названі іменами Ізраїлевих племен. Отже, три брами з боку півночі: одна брама Рувима, одна брама Юди й одна брама Левія. 
<p>32 Зі східного боку також чотири тисячі п’ятсот, і буде там також три брами: одна брама Йосифа, одна брама Веніяміна й одна брама Дана. 
<p>33 З південного боку, довжиною в чотири тисячі п’ятсот ліктів, також три брами: одна брама Симеона, одна брама Іссахара й одна брама Завулона. 
<p>34 На західному боці довжиною в чотири тисячі п’ятсот ліктів, ще три брами: одна брама Ґада, одна брама Асира й одна брама Нефталима. 
<p>35 Всього по навколишньому периметру – вісімнадцять тисяч ліктів. Назва міста з того часу буде: Там ГОСПОДЬ ! 