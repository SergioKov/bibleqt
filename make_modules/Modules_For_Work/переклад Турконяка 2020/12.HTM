<h2>

<h4>2 Царів 1 
<p>1 Після смерті Ахава моавійці збунтувались проти Ізраїлю. 
<p>2 Сталося так, що Ахазія випав крізь грати своєї горішньої світлиці в Самарії, і занедужав. Тож відправив послів, сказавши їм: Підіть запитайте в екронського бога Ваал-Зевува, чи видужаю я від цієї своєї хвороби. 
<p>3 Тоді ГОСПОДНІЙ ангел сказав тішбійцеві Іллі: Устань, вийди назустріч послам самарійського царя й скажи їм: Чи тому, що немає Бога в Ізраїлі, ви йдете запитати в екронського бога Ваал-Зевува? 
<p>4 Тому так говорить ГОСПОДЬ : З ліжка, на якому ти лежиш, вже з нього не встанеш, оскільки неодмінно помреш! Після цих слів Ілля відійшов. 
<p>5 Коли посли повернулись до царя раніше часу, він запитав їх: Чому це ви повернулись? 
<p>6 Вони ж йому відповіли: Назустріч нам вийшов чоловік і промовив до нас: Ідіть назад до царя, котрий вас послав, і скажіть йому, що говорить ГОСПОДЬ : Чи тому, що немає Бога в Ізраїлі, ти послав запитати в екронського бога Ваал-Зевува? Тому з ліжка, на яке ти ліг, ти не встанеш, оскільки неодмінно помреш! 
<p>7 Він же запитав їх: Як виглядав той чоловік, що вийшов вам назустріч і провістив вам оці слова? 
<p>8 А вони відповіли йому: Цей чоловік був одягнутий у волосяну одежу, а по бедрах підперезаний шкіряним поясом. Цар сказав: Це тішбієць Ілля! 
<p>9 Тоді він послав за ним командира півсотні з його півсотнею воїнів. Коли той прийшов, Ілля сидів на вершині гори. Начальник півсотні звернувся до нього: Чоловіче Божий, цар наказує, аби ти зійшов звідти! 
<p>10 У відповідь Ілля промовив до начальника півсотні: Якщо я є Божим чоловіком, то нехай вогонь впаде з неба і пожере тебе та твою півсотню! І, справді, впав вогонь з небес і пожер його разом з його півсотнею. 
<p>11 Але цар не вгамовувався, і знову послав за ним іншого начальника півсотні з його півсотнею, який так само звернувся до Іллі зі словами: Чоловіче Божий, цар наказує, аби ти негайно зійшов! 
<p>12 Відповідаючи, Ілля й до них промовив: Якщо я є Божим чоловіком, то нехай вогонь впаде з неба й пожере тебе та твою півсотню! В ту мить зійшов з неба Божий вогонь, і поглинув його та його півсотню. 
<p>13 Цар знову послав, уже третього, начальника півсотні з його півсотнею. Коли ж прибув той третій начальник півсотні, то, впавши на свої коліна перед Іллею, почав його благати, звертаючись до нього з такими словами: Чоловіче Божий, пожалій, будь ласка, моє життя та життя цих твоїх п’ятдесятьох слуг! 
<p>14 Ти знаєш, що з неба зійшов вогонь і поглинув двох попередніх начальників півсотень з їхніми загонами, тож, будь ласка, пощади моє життя! 
<p>15 Тоді ГОСПОДНІЙ ангел сказав Іллі: Спустись із ним, і не бійся його! Тож Ілля встав і спустився з ним до царя; 
<p>16 він сказав йому те, що провістив ГОСПОДЬ : Через те, що ти послав гінців запитати в екронського бога Ваал-Зевува, ніби немає Бога в Ізраїлі, щоб запитатися Його слова, то з ліжка, на яке ти ліг, ти не встанеш, оскільки неодмінно помреш! 
<p>17 Ахазія помер за ГОСПОДНІМ словом, яке провістив Ілля. Оскільки ж у нього не було сина, то на царський престол зійшов Єгорам у другому році Єгорама, Йосафатового сина, юдейського царя. 
<p>18 Усе інше про діяльність Ахазії записане в Книзі літопису ізраїльських царів. 

<h4>2 Царів 2 
<p>1 Далі сталося щось незвичне : ГОСПОДЬ у вихорі забрав Іллю на небо. А відбулось це так : Ілля з Єлисеєм подорожували з Ґілґала. 
<p>2 Ілля сказав Єлисею: Залишайся тут, оскільки ГОСПОДЬ мене посилає в Бетель. Але Єлисей відповів: Як живий ГОСПОДЬ, і як живий ти, я не залишу тебе! І вони пішли до Бетеля. 
<p>3 Пророчі учні, котрі були в Бетелі, підійшли до Єлисея й сказали йому: Чи ти знаєш, що сьогодні ГОСПОДЬ піднесе твого господаря над твоєю головою? А він відповів: Я про це знаю, – мовчіть! 
<p>4 Там Ілля сказав Єлисею: Залишайся тут, адже ГОСПОДЬ посилає мене в Єрихон. І знову Єлисей відповів: Як живий ГОСПОДЬ, і як живий ти, я не залишу тебе! І вони подались до Єрихона. 
<p>5 Тут також підійшли до Єлисея пророчі учні, котрі були в Єрихоні, й сказали йому: Чи тобі відомо, що сьогодні ГОСПОДЬ забере твого господаря понад твоєю головою? А він відповів: Я про це знаю, – мовчіть! 
<p>6 Ілля ще раз запропонував Єлисею: Залишайся тут, тому що ГОСПОДЬ посилає мене до Йордану. Однак той відповів: Як живий ГОСПОДЬ, і як живий ти, я не залишу тебе! І вони далі пішли вдвох. 
<p>7 Пішли також п’ятдесят чоловік пророчих учнів й стали здалека навпроти. Вони ж обидва зупинились над Йорданом. 
<p>8 Тоді Ілля взяв свій плащ, згорнув його і вдарив по воді, – вона розступилася в обидва боки, так що вони обидва перейшли по суходолу. 
<p>9 Так сталося, що коли вони перейшли, то Ілля промовив до Єлисея: Проси, що я мав би для тебе зробити, перш ніж я буду взятий від тебе! А Єлисей відповів: Нехай на мені подвійною мірою спочине твій дух! 
<p>10 Трудного ти жадаєш, – відповів Ілля, – але якщо ти побачиш, як я буду взятий від тебе, то так і станеться. А якщо не побачиш, то цього не буде. 
<p>11 Отже, коли вони далі так рухались, розмовляючи між собою, раптом з’явилися вогненна колісниця, і такі ж вогненні коні, й розділили їх між собою. Тож у вихорі Ілля був піднятий на небо. 
<p>12 На все це дивлячись, Єлисей закричав: Батеньку мій! Батеньку мій! О, колісниця Ізраїлю і його кіннота! І коли Іллі вже більше не було видно, Єлисей схопився за свій одяг і роздер його на дві частини. 
<p>13 Потім він підняв плащ Іллі, який упав з нього, згорнув його і, повертаючись, зупинився на березі Йордану. 
<p>14 Він узяв плащ Іллі, який упав з нього, вдарив по воді й сказав: Де ГОСПОДЬ, Бог Іллі? Він так само вдарив по воді, як Ілля, – і вона розступилася в обидва боки, і Єлисей перейшов. 
<p>15 Коли це побачили пророчі учні з Єрихона, що стояли здалеку, то сказали: Дух Іллі спочив на Єлисеєві. Тож вони вийшли йому назустріч, і долілиць поклонилися йому. 
<p>16 Вони запропонували йому: Ось серед нас, твоїх слуг, є п’ятдесят хоробрих чоловіків, – нехай вони підуть і пошукають твого господаря. Адже, можливо, ГОСПОДНІЙ Дух підняв його й опустив на якусь гору, або на якусь долину. Але він відповів: Не посилайте! 
<p>17 Оскільки ж вони дуже наполягали, так що аж надокучили йому, то він сказав: Посилайте! Отже, вони послали п’ятдесят мужів, котрі шукали три дні, але не знайшли його. 
<p>18 Коли ж вони повернулись до нього, коли він ще перебував у Єрихоні, то він сказав їм: Хіба я не говорив вам, щоби ви не йшли? 
<p>19 У той час мешканці міста сказали Єлисею: Як ти сам бачиш, наш добродію, що розташування міста хороше, але вода в ньому погана, та й земля неродюча. 
<p>20 А він сказав до них: Принесіть мені нову посудину й насипте туди солі! Все це принесли йому. 
<p>21 Він вийшов до водного джерела, і висипав туди сіль зі словами: Так говорить ГОСПОДЬ : Я оздоровлюю цю воду, – більше не буде від неї смерті, ані неврожаю! 
<p>22 За словом Єлисея, яке він тоді сказав, та вода стала здоровою аж до сьогодні. 
<p>23 Звідти він пішов до Бетеля. Коли він йшов дорогою, то повибігали з міста малі хлопчаки й глузували з нього, говорячи услід йому: Йди, лисий! Йди, лисий! 
<p>24 Він оглянувся, подивився на них і прокляв їх в Ім’я ГОСПОДНЄ. Після цього з лісу вийшли дві ведмедиці й розшматували з них сорок два хлопчики. 
<p>25 Єлисей же пішов звідси на гору Кармель, а потім повернувся в Самарію. 

<h4>2 Царів 3 
<p>1 Єгорам, син Ахава, зійшов на царський престол Ізраїлю у вісімнадцятому році царювання юдейського царя Йосафата, й царював у Самарії дванадцять років. 
<p>2 Він чинив зло в очах ГОСПОДА, лише не настільки, як його батько та його матір. Він зруйнував Ваалового боввана, якого спорудив його батько. 
<p>3 Проте він міцно тримався гріхів Єровоама, Неватового сина, в які той втягнув Ізраїль, і не залишав їх. 
<p>4 Моавський цар Меша мав великі отари овець і давав ізраїльському цареві, як данину, сто тисяч овець і сто тисяч нестрижених баранів. 
<p>5 Так сталося, що після смерті Ахава, моавський цар збунтувався проти ізраїльського царя. 
<p>6 У той самий час цар Єгорам вирушив зі Самарії, і перелічив увесь Ізраїль. 
<p>7 Він направив послів до юдейського царя Йосафата з такими словами: Моавський цар збунтувався проти мене. Чи не підеш зі мною воювати з Моавом? А той відповів: Піду! Як ти, так і я; як мої воїни, так і твої воїни; як мої коні, так і твої коні. 
<p>8 Але запитав: Якою дорогою підемо? А Єгорам відповів: Дорогою, що веде через Едомську пустелю. 
<p>9 Отже, вирушили разом: ізраїльський цар, юдейський цар і едомський цар. Після семи днів подорожі обхідною дорогою, забракло води для війська, як і для худоби, що була з ними. 
<p>10 Тоді ізраїльський цар сказав: О, горе! Напевно ГОСПОДЬ зібрав цих трьох царів, аби видати їх у руки Моава! 
<p>11 Але Йосафат запитав: Чи немає тут ГОСПОДНЬОГО пророка, щоб ми через нього запитали в ГОСПОДА, у чому річ ? Тоді, відізвавшись, один зі слуг ізраїльського царя сказав: Є тут Єлисей, Сафатів син, який поливав воду на руки Іллі. 
<p>12 Тоді Йосафат сказав: У нього справді є ГОСПОДНЄ слово. Отже, ізраїльський цар разом з Йосафатом і царем Едому пішли до нього. 
<p>13 І Єлисей промовив до ізраїльського царя: Що спільного у нас з тобою? Йди до пророків твого батька та до пророків твоєї матері! Але ізраїльський цар заперечив йому: Не говори так ! Невже ГОСПОДЬ зібрав цих трьох царів, аби видати їх у руки Моава? 
<p>14 Тоді Єлисей сказав: Як живий ГОСПОДЬ Саваот, Якому я служу, що, якби не присутність тут Йосафата, юдейського царя, я не звернув би на тебе уваги й навіть не подивився на тебе! 
<p>15 Тепер же покличте мені музиканта на гуслах. І коли гусляр заграв, доторкнулась до Єлисея ГОСПОДНЯ рука, 
<p>16 і він сказав, що говорить ГОСПОДЬ : Викопайте в цій долині підряд кілька рівчаків, – один за одним! 
<p>17 Адже так говорить ГОСПОДЬ : Ви не відчуєте вітру й не побачите дощу, але ця долина наповниться водою так, що будете пити ви з вашим військом, ваші отари та інша ваша худоба. 
<p>18 Але й це ще не все в ГОСПОДНІХ очах, – Він також видасть у ваші руки моавійців. 
<p>19 Ви зруйнуєте їхні укріплені міста, а також головні міста, повирубуєте всі плодові дерева та перекриєте всі водні джерела, й закидаєте їх камінням, зробивши непридатними, всі плодючі ділянки поля. 
<p>20 Вранці наступного дня під час принесення жертви сталось неймовірне: по едомській дорозі ринула вода, й наповнила околиці. 
<p>21 Щойно моавійці дізнались, що виступили царі, аби з ними воювати, то скликали всіх, здатних носити зброю моавійців і розташувались на своєму кордоні. 
<p>22 Коли вони прокинулись уранці, як почало підійматись над водою сонце, та вода видалась моавійцям червоною, наче кров. 
<p>23 Тож вони закричали: Це кров! Напевно, царі зітнулися між собою в битві й знищили один одного! Тож тепер за здобиччю, Моаве! 
<p>24 Але, коли вони підійшли до ізраїльського табору, ізраїльтяни піднялись, і так ударили моавійців, що ті рятувались від них утечею. Ізраїльтяни ж наздоганяли їх у власній країні і всіх моавійців нищили. 
<p>25 Вони руйнували їхні міста, й на кожну родючу ділянку кожен воїн кидав по каменю, поки не закидали її; засипали також усі водні джерела та позрубували всі плодові дерева, аж поки не залишилися лише мури фортеці Кір-Харешету, яку оточили пращники і здобули її. 
<p>26 Моавський цар, зрозумівши, що далі воювати – даремна річ, зібрав навколо себе сімсот чоловік, озброєних мечем, аби пробитися до едомського царя, але це йому не вдалось. 
<p>27 Тоді він узяв свого первородного сина, який мав зійти на престол після нього, й приніс його у жертву всепалення на стіні. Це викликало велике обурення проти ізраїльтян, так що вони відступили від нього, й повернулись у свій край. 

<h4>2 Царів 4 
<p>1 Якось жінка, вдовиця одного з пророчих учнів, звернулась до Єлисея, волаючи: Твій слуга, мій чоловік, помер! А ти пам’ятаєш, що твій слуга шанував ГОСПОДА. Але тепер прийшов позикодавець, аби забрати собі в рабство двох моїх синів! 
<p>2 Єлисей сказав до неї: Чим я міг би тобі допомогти? Скажи мені, що є в тебе в домі? Вона ж відповіла: Немає у твоєї слугині в домі нічого, крім глечика з олією. 
<p>3 Тоді він сказав: Йди, і напозичай собі посуду деінде, – в усіх твоїх сусідів, назбирай собі якомога більше порожнього посуду. 
<p>4 А коли повернешся, замкни за собою і за своїми синами двері, та наливай у весь цей посуд олію, відставляючи кожен наповнений. 
<p>5 Отже, жінка пішла від нього, й так зробила, – вона замкнула за собою й за своїми синами двері; вони їй подавали посуд, а вона наливала олію. 
<p>6 Сталося так: коли весь посуд був повний, вона попросила свого сина, аби подав наступну посудину, але він відповів їй: Немає більше порожнього посуду! І олія враз перестала текти. 
<p>7 Після цього вона пішла й повідомила про все Божому чоловікові. А він сказав: Повертайся, продай олію і заплати свої борги, а з того, що залишиться, будеш жити сама та твої сини… 
<p>8 Якось Єлисей проходив через Шунам. Там проживала славнозвісна жінка, яка дуже просила, аби він зайшов пообідати. З того часу, коли він там проходив, то заходив, аби там підживитись. 
<p>9 Якось вона запропонувала своєму чоловікові: Ось я переконалась, що чоловік, який постійно проходить біля нас, є святою Божою людиною. 
<p>10 Давай влаштуємо окрему невеличку горішню світлицю, поставимо там для нього ліжко, стіл, стілець та свічник. Тож, коли він приходитиме до нас, заходитиме туди. 
<p>11 Одного разу, коли він прийшов туди, то зайшов до горішньої світлиці і приліг там. 
<p>12 Він сказав до свого слуги Ґехазія: Поклич, будь ласка, цю шунамійку. І коли той покликав її, і вона з’явилась перед ним. 
<p>13 Тоді Єлисей доручив Ґехазію з нею поговорити й запитати: Оце ти так старанно піклуєшся про нас. Чим можна було би тобі віддячити? Може замовити про тебе якесь слово перед царем, або перед воєначальником? Вона ж відповіла: Не треба, адже я мешкаю серед свого народу. 
<p>14 Проте Єлисей продовжував розмірковувати, що все ж таки можна було би для неї зробити? Тоді Ґехазій запропонував: У неї немає сина, а її чоловік уже в похилому віці. 
<p>15 Тоді Єлисей попросив ще раз її покликати. І коли Ґехазій її покликав, вона показалась у дверях. 
<p>16 Єлисей сказав їй: Через рік, о цій самій порі, ти забавлятимеш власного сина! Вона ж заперечила: Ні, мій добродію, чоловіче Божий, не обманюй твоєї слугині! 
<p>17 Проте та жінка завагітніла, і якраз через рік в означений час народила сина, як і провістив їй Єлисей. 
<p>18 Коли ж хлопчик підріс, то якогось дня він пішов зі своїм батьком до женців. 
<p>19 За якийсь час він почав скаржитись своєму батькові: Ой, моя голова! Болить голова! Батько звелів слузі, аби той заніс його до матері хлопчика. 
<p>20 І коли той заніс хлопчину до його матері, він до полудня сидів на її колінах, після чого помер. 
<p>21 Вона піднялась наверх будинку, поклала хлоп’ятко на ліжко Божого чоловіка, зачинила двері, й вийшла. 
<p>22 Вона покликала свого чоловіка й сказала: Пришли мені, прошу, одного зі слуг і одну ослицю, – я поспішу до Божого чоловіка, й негайно повернусь. 
<p>23 А чоловік сказав: Чому ти вирішила сьогодні йти до нього, адже зараз не новомісяччя й не субота!? Вона ж сказала: Дай мені спокій! 
<p>24 Осідлавши ослицю, вона сказала своєму слузі: Швидше вирушай і не зупиняйся під час їзди, поки я тобі не скажу! 
<p>25 Отже, вони вирушили й прибули на гору Кармель до Божого чоловіка. Так сталося, що коли Божий чоловік здалеку її побачив, то промовив до свого слуги Ґехазія: Та це ж шунамійка! 
<p>26 Тож побіжи негайно їй назустріч і запитай її: Чи все гаразд з тобою? Чи все добре з чоловіком? Чи все добре з дитиною? Вона ж відповіла: Все гаразд. 
<p>27 Коли ж вона на горі наблизилась до Божого чоловіка, то, впавши, вхопилась за його ноги. Ґехазій же підійшов, аби її відсунути, але Божий чоловік сказав: Облиш її, адже в неї якесь горе, а ГОСПОДЬ чомусь це приховав від мене, й не повідомив мені! 
<p>28 Вона ж говорила: Хіба я просила мого добродія про сина? Хіба я тобі не казала: Не обманюй мене? 
<p>29 Тоді він сказав до Ґехазія: Підпережись і візьми у свою руку мою палицю, і швидше йди. Навіть якщо когось зустрінеш, то не вітайся з ним, а якщо хтось вітатиме тебе, то не відповідай нікому! Коли прийдеш, то поклади мою палицю на обличчя дитини. 
<p>30 Але матір сказала: Як живий ГОСПОДЬ, і як живий ти, – я не відступлю від тебе! Тому він піднявся і пішов за нею. 
<p>31 Ґехазій же випередив їх і поклав палицю на обличчя хлопчини, але той не відізвався, і не виявляв жодних ознак життя. Ґехазій повернувся, й зустрівшись з Єлисеєм, усе йому розповів, сказавши: Дитина не пробудилась! 
<p>32 Тому Єлисей, увійшовши в кімнату, побачив мертвого хлопчика, що лежав на його ліжку. 
<p>33 Коли він увійшов, то замкнув за собою двері, так що їх залишилось двоє, й почав молитися ГОСПОДУ. 
<p>34 Вставши, він розпростерся над дитиною, й притулив свої губи до його губ, свої очі скерував на його очі, свої долоні приклав до його долонь і так притулився до нього, що від його тіла зігрілося тіло дитини. 
<p>35 Потім він піднявся, походив по кімнаті в один бік і назад, знову нахилився над тілом дитини; хлопчик сім раз чхнув, й відкрив свої оченята. 
<p>36 Єлисей покликав Ґехазія і сказав: Поклич сюди шунамійку! Він покликав її. І коли вона увійшла, він сказав: Візьми свого сина. 
<p>37 Підійшовши, вона впала йому до ніг, й поклонилась долілиць, після чого взяла свого хлопчика й вийшла... 
<p>38 А Єлисей повернувся у Ґілґал. У тому краю якраз лютував голод. Одного разу, коли пророчі учні сиділи перед ним, він промовив до свого слуги: Постав на вогонь великого казана й приготуй їжу пророчим учням! 
<p>39 Один з них вийшов у поле, щоб назбирати зелені, і, натрапивши на якусь витку рослину, зібрав з неї повний поділ плаща диких плодів, а, повернувшись, покришив їх у казан з їжею, хоч ніхто не знав, що це за плоди. 
<p>40 Після цього наливали, аби чоловіки їли. Але ледве вони скуштували ту їжу, закричали, говорячи: Чоловіче Божий, у казані смерть! І не могли того їсти. 
<p>41 І сказав Єлисей : Візьміть борошна і киньте до казана. Тоді промовив: Наливай людям, і нехай їдять. І не було вже в казані нічого шкідливого. 
<p>42 Якось прийшов чоловік із Баал-Шаліши, й приніс для Божого чоловіка хлібні первоплоди: двадцять ячмінних хлібів і зерно в колосках у своїй торбі. І сказав Єлисей : Дай людям, і нехай їдять! 
<p>43 Проте його слуга сказав: Як я покладу це перед сотнею людей? І сказав Єлисей : Дай людям, і нехай їдять, бо так говорить ГОСПОДЬ : Їстимуть і залишиться! 
<p>44 І той поклав перед ними, і вони поїли і залишилося, за словом ГОСПОДНІМ. 

<h4>2 Царів 5 
<p>1 Полководець війська арамійського царя, Нааман, був поважною і шанованою особою у свого володаря, оскільки завдяки йому ГОСПОДЬ дав арамійцям перемогу. Але, хоча цей чоловік був хоробрим воїном, проте страждав від прокази. 
<p>2 Якось арамійці виступили ордами й полонили в ізраїльському краю малу дівчинку, і вона прислуговувала Наамановій дружині. 
<p>3 І вона сказала своїй господині: От якби мій господар звернувся до пророка, що живе в Самарії, то він вилікував би його від прокази. 
<p>4 Тоді Нааман звернувся до свого володаря, і сказав: Ось так і так говорила дівчинка, що з ізраїльського краю. 
<p>5 Арамійський цар відповів: Раз так, то вирушай туди, а я передам листа до ізраїльського царя. Отже, він пішов, взявши із собою десять талантів срібла, шість тисяч золотих монет і десять перемін одягу. 
<p>6 Він привіз також і листа до ізраїльського царя, в якому було сказано: Коли цей лист до тебе потрапить, знай : ось я послав до тебе свого раба Наамана, аби ти вилікував його від прокази! 
<p>7 Коли ізраїльський цар прочитав листа, то так сталося, що він роздер на собі одяг і вигукнув: Хіба я Бог, аби завдавати смерті, чи оживляти, що він посилає до мене, щоб я вилікував чоловіка від його прокази? Подумайте тільки і візьміть до уваги, – це він лише шукає якоїсь зачіпки проти мене! 
<p>8 Але так сталося, що коли Божий чоловік Єлисей дізнався, що ізраїльський цар роздер на собі шати, то послав до царя, аби йому переказали: Для чого ти роздер свої шати? Нехай прийде до мене, та довідається, що в Ізраїлі є пророк! 
<p>9 І от Нааман прибув зі своїми кіньми та зі своїми колісницями й зупинився при вході до Єлисеєвого дому. 
<p>10 Тоді Єлисей послав до нього вісника з порадою: Піди й сім разів занурся в Йордан, й твоє тіло стане чистим та здоровим. 
<p>11 Але Нааман обурився і, відходячи, сказав: Ось, я був упевнений, що він вийде, стане переді мною, закличе Ім’я ГОСПОДА, свого Бога, поводить своєю рукою над хворим місцем, і зніме проказу. 
<p>12 Хіба дамаські ріки Авана та Фарфар не кращі від усіх вод Ізраїлю? Хіба я не міг би викупатися у них, щоб стати чистим? Тож він обернувся і, палаючи гнівом, відійшов. 
<p>13 Але його слуги підійшли, заговорили з ним і сказали: Якби тобі, наш батьку, пророк наказав зробити щось важке, то хіба ти не вчинив би? Але ж він лише сказав тобі: Обмийся – і станеш чистим! 
<p>14 Нааман послухався, пішов і сім разів занурився у воду Йордану, як сказав Божий чоловік, і його тіло знову стало чистим, як тіло малого хлопця. 
<p>15 Після цього він повернувся з усім своїм супроводом до Божого чоловіка, став перед ним і сказав: Тепер я зрозумів, що на всій землі немає Бога, як тільки в Ізраїлі! Тому прийми від твого слуги подячний дарунок. 
<p>16 Але Єлисей сказав: Як живий ГОСПОДЬ, Якому я служу, що не візьму нічого! І хоч Нааман наполягав, аби той узяв, він категорично відмовився. 
<p>17 Тоді Нааман сказав: Якщо вже ні, то нехай дадуть твоєму слузі стільки землі, скільки зможуть повезти два мули, оскільки віднині твій слуга більше не приноситиме ні жертв всепалення, ні інших жертв жодним богам, окрім як ГОСПОДУ. 
<p>18 Одне лише прошу щодо цієї справи, – нехай ГОСПОДЬ змилосердиться над твоїм слугою, – коли мій володар піде на поклоніння в капище Ріммона, то він, зазвичай, опиратиметься на мою руку, так що й мені доведеться поклонитися в домі Ріммона. За те, що я вимушено поклонятимусь у капищі Ріммона, нехай ГОСПОДЬ простить твого слугу за цей учинок. 
<p>19 І той сказав йому: Іди з миром! І відійшов від нього на певну відстань. 
<p>20 слуга Божого чоловіка Єлисея, Ґехазій, подумав собі: Ось мій господар пощадив того сирійця Наамана, не прийнявши від нього нічого з того, що той привіз. Як живий ГОСПОДЬ, я дожену його та візьму хоч щось від нього. 
<p>21 Отже, Ґіхазій пустився навздогін за Нааманом. Нааман, упізнавши здалеку, хто за ним біжить, то зіскочив зі своєї колісниці та запитав: Чи все гаразд? 
<p>22 А той відповів: Усе добре! Але мій ГОСПОДА р послав мене з такими словами: Щойно прийшли до мене двоє молодих людей, пророчих учнів, з Єфремового нагір’я, – тож дай їм талант срібла і пару перемін одягу. 
<p>23 Нааман відповів: Будь ласка, прийми два таланти! Він умовляв його і, зав’язавши два таланти срібла у два мішки, поклав і дві переміни одягу, та доручив двом своїм слугам, щоб вони все це понесли попереду нього. 
<p>24 Коли ж вони дійшли до узгір’я, він узяв усе з їхніх рук і поклав у себе в домі, а тих мужів відпустив, і вони пішли. 
<p>25 Сам же пішов, і з’явився перед своїм господарем. А Єлисей його запитав: Ґехазію, звідкіля ти прийшов? А твій слуга нікуди не ходив, – відповів той. 
<p>26 Але Єлисей сказав йому: Хіба мій дух не був при тому, коли той чоловік зійшов з колісниці й пішов тобі назустріч? Невже це відповідний час, щоб брати срібло й одяг, або набувати оливкові сади та виноградники, овець і волів, рабів чи невільниць? 
<p>27 Адже та проказа Наамана вчепиться до тебе та до твоїх нащадків назавжди! І Ґехазій вийшов від Єлисея, весь білий від прокази, наче сніг. 

<h4>2 Царів 6 
<p>1 Якось пророчі учні промовили до Єлисея: Як бачиш, місце, в якому ми живемо біля тебе, стало тісним для нас. 
<p>2 Чи не піти нам над Йордан, аби кожен з нас узяв звідти по деревині, щоб побудувати собі нове місце для проживання. А він відповів: Ідіть! 
<p>3 Та один з учнів промовив: Будь ласка, ходи й ти разом зі своїми слугами! А він відповів: Добре, я піду! 
<p>4 Отже, він пішов з ними. А коли вони прибули над Йордан, то почали зрубувати дерева. 
<p>5 Так сталося, що коли один з них зрубував деревину, сокира впала у воду. Тоді він заволав: Ой, мій добродію, та ж вона була позичена! 
<p>6 А Божий чоловік запитав: Де вона впала? І той показав йому місце. Тоді Єлисей відрубав шматок дерева, кинув його туди, й сокира спливла. 
<p>7 Візьми її собі, – сказав Єлисей. Той простягнув свою руку і взяв її… 
<p>8 Арамійський цар воював з Ізраїлем. Якось він радився зі своїми слугами, кажучи: На такому-то місці розтаборюся. 
<p>9 А Божий чоловік послав до ізраїльського царя застереження: Вважай, не йди в таке-то місце, оскільки там засідка арамійців! 
<p>10 Тож ізраїльський цар послав до того місця, про яке йому повідомив Божий чоловік, і остеріг його. І рятувався там не раз і не два. 
<p>11 Ця справа дуже обурила арамійського царя, тому, зібравши своїх слуг, він сказав їм: Чи не розповісте мені, хто з наших доповідає цареві Ізраїлю? 
<p>12 Тоді один із його слуг сказав: Ніхто, мій володарю, царю, бо в Ізраїлі є пророк Єлисей, котрий повідомляє ізраїльського царя навіть про ті слова, які ти говориш у своїй спальні! 
<p>13 Цар негайно наказав: Йдіть і вивідайте, де він перебуває, – і я пошлю, щоб його взяли! Йому повідомили, мовляв: Він знаходиться в Дотані! 
<p>14 Тому він послав туди кінноту, колісниці та велике військо. Вони прибули туди вночі й оточили місто. 
<p>15 І коли спозаранку слуга Божого чоловіка піднявся й вийшов, то, побачивши, що місто знаходиться в облозі війська, кінноти й колісниць, слуга сказав йому: Ой, мій ГОСПОДА рю, що будемо робити? 
<p>16 А Єлисей відповів: Не бійся, адже тих, що з нами, більше, ніж тих, що з ними! 
<p>17 Тоді Єлисей помолився, сказавши: ГОСПОДИ, відкрий, будь ласка, його очі, аби він побачив! І ГОСПОДЬ відкрив очі слуги. Він побачив, що все узгір’я навколо Єлисея повне кінноти, й вогненних колісниць. 
<p>18 І коли сирійці вирушили проти Єлисея, він помолився до ГОСПОДА і попросив: Урази, будь ласка, цей народ сліпотою! І ГОСПОДЬ за проханням Єлисея уразив їх сліпотою. 
<p>19 Після цього Єлисей сказав їм: Це не та дорога, й не те місто! Йдіть за мною, а я запроваджу вас до чоловіка, якого ви шукаєте! Тож він завів їх у Самарію. 
<p>20 Але, коли вони ввійшли в Самарію, сталося так, що Єлисей попросив: Відкрий, ГОСПОДИ, їм очі, й нехай вони побачать! Коли ГОСПОДЬ відкрив їм очі, вони побачили, що знаходяться посеред Самарії. 
<p>21 Побачивши їх, цар Ізраїлю запитав Єлисея: То що, мій батеньку, може мені знищити усіх до одного? 
<p>22 Однак той відповів: Не вбивай! Хіба це ти їх взяв у полон своїм мечем, та своїм луком, щоб нищити? Поклади перед ними хліб і воду, – нехай вони наїдяться і нап’ються, після чого нехай повертаються до свого володаря! 
<p>23 Тож він справив їм великий бенкет, а коли вони наїлись і напились, він відправив їх до свого володаря. З того часу арамійські орди більше не нападали на ізраїльський край. 
<p>24 І сталося після того, арамійський цар Бен-Гадад зібрав усе своє військо і, виступивши, взяв у облогу Самарію. 
<p>25 В Самарії настав великий голод, так що під час облоги дійшло до того, що ціна ослячої голови коштувала вісімдесят срібняків, а четвертина міри голубиного посліду – п’ять срібняків. 
<p>26 Коли одного разу ізраїльський цар ходив по міській стіні, сталося так, що до нього знизу закричала жінка, благаючи: Рятуй мене, мій володарю, царю! 
<p>27 А той відповів: Якщо тебе не врятує ГОСПОДЬ, то як можу я тебе врятувати? Хіба із току, чи із чавила? 
<p>28 Потім цар все ж запитав її: Що ти хочеш? А вона промовила: Оця жінка сказала мені: Дай твого сина, – ми його з’їмо сьогодні, а мого сина з’їмо завтра! 
<p>29 Отже, ми зварили мого сина, та з’їли його. А коли наступного дня я їй сказала: Давай твого сина, щоб ми і його з’їли, то вона заховала свого сина! 
<p>30 Як же цар почув слова тієї жінки, то сталося так, що він роздер свої шати; і коли він далі ходив по міській стіні, то люди побачили, що під сподом у нього на тілі веретище. 
<p>31 Після цього він сказав: Нехай те, чи інше зробить зі мною Бог, і нехай ще додасть, якщо голова Шафатового сина, Єлисея, ще сьогодні залишиться у нього на плечах. 
<p>32 Тимчасом як Єлисей знаходився у своєму домі, а старійшини сиділи перед ним, цар послав попереду себе посланця. Але перш ніж той чоловік прийшов до Єлисея, він сказав старійшинам: Чи ви знаєте, що цей син убивці послав, аби стяти мені голову? Майте на увазі, що коли прийде той посланець, то замкніть двері й затримайте його під дверима. Хіба ви не чуєте звуків кроків його володаря за ним? 
<p>33 Він ще не закінчив розмови з ними, як прибув до нього царський посланець, який сказав : Дивись, яке лихо маємо від ГОСПОДА ! Чого ще далі нам чекати від ГОСПОДА ? 

<h4>2 Царів 7 
<p>1 Відповідаючи, Єлисей сказав: Послухайте ГОСПОДНЄ слово! Так говорить ГОСПОДЬ : Завтра в цій порі у брамах міста Самарії, мірка першосортного борошна коштуватиме один шекль, як і дві мірки ячменю, – також один шекль! 
<p>2 Відповідаючи на це, вельможа царя, на руку якого цар опирався, заперечив Божому чоловікові: Якби навіть ГОСПОДЬ поробив отвори в небі, то хіба таке може статись? А Єлисей відповів: Ти це побачиш на власні очі, але нічого з того не споживатимеш! 
<p>3 Біля брами міста перебували чотири прокажені чоловіки, і вони сказали один до одного: Невже ми тут сидимо, аби очікувати смерті? 
<p>4 Якщо вирішимо увійти в місто, то в місті голод, і там помремо; якщо ж залишимось тут, то також помремо. Давай підемо до арамійського табору. Якщо залишать нас живими, то будемо жити, а якщо нас вб’ють, то помремо. 
<p>5 Отже, коли вже смеркало, вони вирушили до арамійського табору. Вони підійшли до краю табору арамійців, аж ось – там нікого немає, 
<p>6 тому що ГОСПОДЬ учинив так, що в таборі арамійців почувся гуркіт військових колісниць, іржання коней і галас великого війська. Тож вони сказали один до одного: Це ізраїльський цар найняв проти нас хеттейських царів та єгипетських царів, аби вони вирушили проти нас! 
<p>7 Тому, коли почало сутеніти, вони з поспіхом зірвались, залишили свої намети, а також своїх коней та своїх ослів, – тобто увесь табір, як він був, – і втекли, рятуючи своє життя. 
<p>8 Тож, підійшовши до краю табору, ці прокажені ввійшли в перший намет; там вони наїлись, напились і, забравши звідти срібло, золото та одяг, пішли й усе це заховали. Повернувшись, увійшли в інший намет й також усе забрали, пішли й заховали. 
<p>9 Однак потім вони сказали один до одного: Ми робимо недобре! Сьогоднішній день є днем радісної звістки! Якщо ми промовчимо, чекаючи світанку, то нас чекатиме покарання. Отже, повертаймося і повідомимо про це в царському палаці. 
<p>10 Тож вони підійшли, й покликали вартових, що при брамі міста. Розповідаючи їм, вони говорили: Ми прийшли в арамійський табір, а там немає нікого, – не чути навіть людського голосу, а лише прив’язані коні, прип’яті осли та порожні намети, як ніби там щойно проживали люди. 
<p>11 Вартові ж загукали й доповіли про це в покої царського палацу. 
<p>12 Піднявшись посеред ночі, цар сказав своїм слугам: Я вам скажу, що арамійці нам готують! Вони знають, що ми голодуємо, тому вони, залишивши табір, притаїлись десь у полі, мовляв: Вони вийдуть з міста, а ми захопимо їх зненацька і вступимо в місто! 
<p>13 Тоді один із його слуг сказав: Нехай візьмуть п’ять коней з тих, що ще залишились у місті, – адже і з ними буде те, що й з багатьма ізраїльтянами, і що залишиться від коней, те і від багатьох ізраїльтян, які ще не загинули, – і пошлімо їх на розвідини. 
<p>14 Тож узяли дві колісниці з кіньми, і цар Ізраїлю послав їх услід за табором арамійців, звелівши: Ідіть і роздивіться! 
<p>15 Ті їхали слідом за ними аж до самого Йордану, – і от, по всій дорозі валявся одяг та різне знаряддя, яке арамійці з поспіхом залишили. Посланці повернулись, і розповіли про це цареві. 
<p>16 Тоді народ вийшов, і розграбував арамійський табір, так що мірка борошна зранку дійсно продавалась за шекель; так само за шекель продавались і дві мірки ячменю, як і провіщало ГОСПОДНЄ слово. 
<p>17 Цар поставив того вельможу, на руку якого спирався, наглядачем над брамою, але народ затоптав його прямо в брамі до смерті, як і провістив Божий чоловік тоді, коли цар заходив до нього. 
<p>18 Отже, сталося так, як сказав Божий чоловік, звертаючись до царя: Завтра, у цій же порі, в брамі міста Самарії дві мірки ячменю коштуватимуть шекель, як і мірка борошна, яка також буде за шекель. 
<p>19 Як відомо, тоді той вельможа заперечив Божому чоловікові, говорячи: Якби навіть ГОСПОДЬ поробив отвори в небі, то хіба таке провіщення можливе?! А Єлисей тоді сказав: Ти це побачиш на власні очі, але нічого з того не споживатимеш! 
<p>20 Так з ним і сталося, – народ його затоптав у брамі до смерті. 

<h4>2 Царів 8 
<p>1 Якось Єлисей сказав тій жінці, сина якої воскресив, такі слова: Вставай, і разом з родиною вирушай, і замешкай у якомусь іншому краю, оскільки ГОСПОДЬ вирішив спровадити на цей край голод, який лютуватиме у цьому краю сім років. 
<p>2 Жінка так і зробила: зібралась і вчинила за словом Божого чоловіка, – вона вирушила разом з родиною і сім років мешкала у филистимському краю. 
<p>3 Як же закінчилось сім років, та жінка повернулась з филистимського краю і пішла до царя просити про свій дім та про своє поле. 
<p>4 В той час цар якраз розмовляв з Ґехазієм, слугою Божого чоловіка, розпитуючи: Розкажи мені про всі ті величні діяння, які звершував Єлисей! 
<p>5 Власне, саме в той момент, коли той розповідав цареві, як Єлисей воскресив померлого, сталося так, що ввійшла та жінка, сина якої той воскресив, аби викласти перед царем справу про свій дім та про своє поле. Ґехазій тут же сказав: Мій володарю, царю, це якраз та жінка, а це її син, якого Єлисей повернув до життя! 
<p>6 Тоді цар запитав жінку про її справу, і вона все розповіла йому. Після цього цар приставив до неї одного урядовця, наказавши йому: Потурбуйся, щоб їй було повернуто все, що їй належало, разом з усім прибутком від поля з того дня, коли вона залишила край, і до сьогодні! 
<p>7 А Єлисей прийшов у Дамаск якраз тоді, коли арамійський цар Бен-Гадад захворів. Тому, коли йому повідомили, що прибув у місто Божий чоловік, 
<p>8 цар промовив до Хазаїла : Візьми із собою подарунок і зустрінься з Божим чоловіком. Довідайся через нього в ГОСПОДА, запитавши: Чи я видужаю від цієї хвороби? 
<p>9 Отже, Хазаїл пішов йому назустріч, взявши із собою як подарунок, з усього найкращого, що було в Дамаску, – вантаж на сорока верблюдах. Коли ж він прийшов і зупинився перед Єлисеєм, то сказав: Твій син, Бен-Гадад, цар Араму, послав мене до тебе із запитанням: Чи я видужаю від цієї хвороби? 
<p>10 Єлисей же сказав йому: Йди та скажи йому: Ти безумовно видужаєш! Проте ГОСПОДЬ мені відкрив, що він усе-таки помре! 
<p>11 Єлисей спрямував свій непорушний погляд на Хазаїла, так що той зніяковів, а Божий чоловік заплакав. 
<p>12 Тому Хазаїл стурбовано запитав: Чому це мій добродій плаче? А Єлисей відповів: Тому що я знаю, яке велике лихо ти заподієш ізраїльтянам. Адже їхні фортеці ти дощенту знищуватимеш вогнем, а їхніх кращих юнаків вбиватимеш мечем, рубатимеш їхніх немовлят і розтинатимеш животи їхніх вагітних жінок. 
<p>13 Але Хазаїл заперечив: Та хто я такий, твій раб, якийсь пес, що чинитиме такі справи? А Єлисей відповів: ГОСПОДЬ відкрив мені, що ти станеш царем Араму. 
<p>14 З тим Хазаїл і пішов від Єлисея, й повернувся до свого володаря, який запитав його: Що тобі сказав Єлисей? А той відповів: Сказав мені, що ти неодмінно одужаєш! 
<p>15 Проте наступного дня сталося таке: Хазаїл взяв покривало, намочив його у воді й поклав царю на його обличчя, так що той помер. Після цього Хазаїл зійшов замість нього на престол… 
<p>16 На п’ятому році ізраїльського царя Йорама, сина Ахава, юдейським царем став син Йосафата Єгорам, хоч сам Йосафат, цар Юдеї, ще був живим. 
<p>17 Коли він зійшов на царський престол, йому було тридцять два роки, й вісім років владарював у Єрусалимі. 
<p>18 Але він ходив дорогою ізраїльських царів, – діяв за прикладом родини Ахава, оскільки його дружиною була дочка Ахава. Він чинив те, що було злочином перед ГОСПОДОМ. 
<p>19 Проте заради свого слуги Давида й тієї обітниці, яку Він дав йому, ГОСПОДЬ не хотів знищити Юдею, аби не погас світильник Давида серед його нащадків ніколи. 
<p>20 За час його правління едомці звільнились від влади юдеїв, й поставили у себе власного царя. 
<p>21 Тоді Єгорам з усіма військовими колісницями вирушив до Цаїру, але так сталося, що едомці його оточили разом з його начальниками колісниць, І хоч Єгорам посеред ночі з боєм пробився через їхнє оточення, його військо розбіглося по своїх наметах. 
<p>22 Таким чином едомці остаточно звільнились з-під владарювання Юдеї аж до сьогодні. Тоді ж відпала від Юдеї і Лівна ( Лівія ). 
<p>23 Що ж до інших діянь Єгорама та всіх його досягнень, то вони описані в Книзі літопису юдейських царів. 
<p>24 Тож спочив Єгорам зі своїми батьками, й був похований з його прабатьками в Давидовому Місті. Замість нього зійшов на царський престол його син Ахазія. 
<p>25 Отже, на дванадцятому році ізраїльського царя Йорама, сина Ахава, став царем Юдеї Ахазія, син Єгорама. 
<p>26 Ахазія мав двадцять два роки, коли він зійшов на престол, і царював у Єрусалимі лише один рік. Ім’я його матері Аталія, внучка ізраїльського царя Омрі. 
<p>27 Але й він пішов дорогою сімейства Ахава й чинив те, що було злочином перед ГОСПОДОМ, – як і вся родина Ахава, оскільки через шлюбні стосунки він увійшов у родину Ахава. 
<p>28 Разом з Йорамом, сином Ахава, він вирушив на війну з арамійським царем Хазаїлом, під Рамот Гілеадський, проте арамійці розгромили Йорама. 
<p>29 У результаті цар Йорам повернувся в Єзреел, аби лікуватись від ран, які йому заподіяли арамійці, коли він воював з арамійським царем Хазаїлом під Рамотом. У той час юдейський цар Ахазія, син Єгорама, прибув у Єзреел, щоб відвідати Йорама, сина Ахава, коли той хворів. 

<h4>2 Царів 9 
<p>1 У той час пророк Єлисей прикликав одного з пророчих учнів і сказав йому: Підпережись, візьми зі собою оцю посудину з олією і піди в Рамот Гілеадський. 
<p>2 Коли прийдеш туди, знайди там Йосафатового сина Єгу, нащадка Німші. Знайшовши Єгу відклич його з-поміж його товаришів, і запровадь його в окрему кімнату. 
<p>3 Там візьмеш посуд з олією, й виллєш на його голову зі словами, які сказав ГОСПОДЬ : Я тебе помазав бути царем над Ізраїлем! Потім відкрий двері, і негайно втікай. 
<p>4 Тож пішов той слуга, пророчий учень, у Рамот Гілеадський. 
<p>5 Коли він туди прийшов, то застав там зібраних військових командирів. Звернувшись до Єгу, він сказав: Маю до тебе слово, командире! А Єгу запитав: З ким із нас усіх? Той відповів: З тобою, командире! 
<p>6 Тож він устав, і обидва зайшли в окремий дім; той вилив олію на голову Єгу й сказав йому: Так говорить ГОСПОДЬ, Бог Ізраїлю: Я тебе помазав царем над ГОСПОДНІМ народом, – над Ізраїлем! 
<p>7 Ти маєш знищити весь рід твого володаря Ахава! Так Я помщуся за кров Моїх слуг пророків, і за кров усіх інших ГОСПОДНІХ слуг, пролиту Єзавеллю! 
<p>8 Тож має зникнути весь рід Ахава, – адже Я знищу всіх нащадків Ахава чоловічої статі, – від вільного до невільника, які ще залишаються в Ізраїлі! 
<p>9 Я учиню з родом Ахава, як і з родом Єровоама, Неватового сина, а також з родом Бааші, сина Ахії. 
<p>10 А саму Єзавель з’їдять пси на тій самій земельній ділянці в Єзреелі, так що не буде кому її поховати! Після цього відкривши двері, він утік. 
<p>11 А коли Єгу повернувся до сановників свого володаря, то вони його запитали: Чи все гаразд? Чому цей навіжений приходив до тебе? Він їм відповів: Та ви ж знаєте, що це за людина і його балачки. 
<p>12 Але вони заперечили: Неправда! Розкажи нам! Тож він усе розповів: Так і так говорив він мені і особливо наголосив те, що сказав ГОСПОДЬ : Я тебе помазую царем над Ізраїлем! 
<p>13 Після цього вони швидко познімали свої шати, постелили їх йому під ноги на ступені сходів, і голосно засурмили в ріг, проголошуючи: Єгу став царем! 
<p>14 Отже, Єгу, син Йосафата, сина Німші, вчинив змову проти Йорама в той час, як Йорам з усім ізраїльським військом обороняв Рамот Гілеадський від арамійського царя Хазаїла. 
<p>15 Якраз у той час цар Йорам повернувся в Єзреел, щоб лікуватись від ран, які завдали йому арамійці під час битви з арамійським царем Хазаїлом. Єгу дав такий наказ: Якщо ви зі мною, не дозвольте нікому залишити місто, щоб хтось пішов і повідомив про це в Єзреелі. 
<p>16 Сам же Єгу сів верхи на коня й поїхав у Єзреел, оскільки там лежав Йорам, а юдейський цар Ахазія туди прибув, аби відвідати Йорама. 
<p>17 Коли вартовий, що стояв на вежі в Єзреелі побачив загін Єгу, що наближався, то сповістив: Я бачу великий загін людей! Єгорам же наказав: Візьми верхівця і пошли їм на зустріч, аби запитати: Чи у вас мирні наміри? 
<p>18 Вершник на коні поїхав назустріч загону, та запитав: Цар велить запитати, чи у вас мирні наміри? А Єгу відповів: Що тобі до того, чи мирні наші наміри? Повертай і їдь за мною! Тому вартовий на вежі повідомив: Посланець доїхав до них, але не повертається! 
<p>19 Тоді цар послав другого верхівця. Той також доїхав до них, і сказав: Цар питає, чи у вас мирні наміри? А Єгу відповів: Що тобі до того, чи мирні наші наміри? Повертай і їдь за мною! 
<p>20 А вартовий знову доповів, говорячи: Він під’їхав до них, але не повертається, проте спосіб його їзди, схожий на їзду Єгу, сина Німші, бо жене, як навіжений. 
<p>21 Тоді Єгорам наказав: Запрягайте! Коли запрягли йому колісницю, ізраїльський цар Йорам, разом з юдейським царем Ахазією вирушили, – кожен на своїй колісниці. Вони зустрілись з Єгу на земельній ділянці єзреельця Навота. 
<p>22 побачивши Єгу Йорам запитав: Єгу, чи з миром ти їдеш? А той відповів: Який може бути мир, коли твоя матір Єзавель підтримує розпусту й примножує чарівництво? 
<p>23 Йорам негайно повернув колісницю й махнувши рукою, почав утікати, волаючи до Ахазії: Ахазіє, зрада! 
<p>24 Але Єгу взяв у руки свій лук й уразив Йорама межипліч, так що стріла пройшла через його серце, і він повалився у свою колісницю. 
<p>25 Після цього Єгу наказав одному зі своїх вельмож Бідкарові: Візьми, та скинь його на ділянку поля єзреельця Навота. Пригадай, як ми з тобою вдвох їхали за його батьком Ахавом, і чули той вирок, який ГОСПОДЬ провістив щодо нього: 
<p>26 Я вчора бачив кров Навота і кров його синів. Далі таким було провіщення ГОСПОДА : тому Я відплачу тобі на цій ділянці поля ! Отже, за вироком ГОСПОДА, зараз же візьми й скинь його на цій ділянці за ГОСПОДНІМ словом! 
<p>27 Побачивши таке, юдейський цар Ахазія почав утікати дорогою на Бет-Гаґґан, проте Єгу погнався за ним, волаючи: Убийте і його! Ахазію поранили в його ж колісниці, на підйомі Ґур, що неподалік Ївлеама. Але він ще доїхав до Меґіддо, й там помер. 
<p>28 Тоді його вельможі привезли тіло Ахазії на колісниці в Єрусалим і поховали його в гробниці з його батьками в Давидовому Місті. 
<p>29 Ахазія зійшов на царський престол в Юдеї на одинадцятому році царювання Йорама, сина Ахава… 
<p>30 Отже, Єгу прибув у Єзреел. Довідавшись про це, Єзавель підфарбувала свої очі, прикрасила собі голову й виглядала через вікно. 
<p>31 А коли Єгу в’їжджав у браму міста, вона гукнула: Чи все гаразд у Зімрі, убивці свого володаря ? 
<p>32 А він, повернувшись до того вікна, запитав: Хто там зі мною, покажіться мені?! Тож виглянули до нього два чи три євнухи. 
<p>33 А він наказав: Скиньте її! І коли вони її скинули, то її кров бризнула на стіну та коней, а Єгу переїхав через неї. 
<p>34 Він увійшов усередину палацу, наївся й напився, після чого наказав: Займіться цією проклятою й поховайте її, адже вона все-таки дочка царя! 
<p>35 А коли пішли, щоб її поховати, то не знайшли від неї нічого, крім черепа, ніг і рук. 
<p>36 Посланці повернулись і розповіли про це йому. А він сказав: Це і було провіщенням від ГОСПОДА, яке Він сказав через Свого слугу тішбійця Іллю, проголосивши: На єзреельськім полі пси пожеруть тіло Єзавелі; 
<p>37 останки Єзавелі валятимуться на єзреельській ділянці поля, наче гній, так що не можна буде сказати, що це – Єзавель… 

<h4>2 Царів 10 
<p>1 Ахав мав у Самарії сімдесят синів. Тож написав Єгу листи й вислав їх у Самарію, до можновладців Єзреела, та до старійшин і до опікунів Ахавових дітей такого змісту: 
<p>2 Коли цей лист до вас прийде, – до всіх, у кого сини вашого володаря, і в кого є колісниці, коні, укріплені міста й арсенали зброї, – 
<p>3 то виберіть найкращого та найбільш достойного зі синів вашого володаря, посадіть його на трон його батька, й починайте воювати зі мною за рід вашого володаря. 
<p>4 Але вони дуже злякалися і сказали: Нещодавно два царі не встояли перед ним, то як зможемо протистояти ми?! 
<p>5 Тому начальники над палацом та можновладці міста, разом зі старійшинами та опікунами послали до Єгу сказати: Ми – твої слуги, тому все, що нам накажеш, виконаємо! Ми не обираємо царем нікого, – ти сам зроби, що вважаєш за правильне. 
<p>6 Після цього він написав до них другий лист такого змісту: Якщо ви зі мною, і готові виконувати мій наказ, то здійміть голови синів вашого володаря, і завтра прийдіть до мене в цей же час в Єзреел! Як відомо, у царя було сімдесят синів, і перебували вони у знатних людей міста, котрі їх виховували. 
<p>7 Коли прийшов до них другий лист, то сталося таке: вони взяли всіх царських синів і стратили сімдесят чоловік, після чого поклали їхні голови в кошики й послали до Єгу в Єзреел. 
<p>8 І коли прийшов посланець, й сповістив йому, мовляв: Принесли голови царських синів, він сказав: Складіть їх на дві купи біля входу в браму міста й нехай лежать до ранку. 
<p>9 А вранці Єгу вийшов і, ставши біля тих голів, він оголосив усьому народу: Ви ні в чому не винуваті! Це я вчинив змову проти свого володаря і вбив його! Але хто знищив усіх цих? 
<p>10 Ви маєте пам’ятати, що жодне ГОСПОДНЄ слово, яке ГОСПОДЬ провістив щодо роду Ахава, не могло залишитись нездійсненим. Отже, ГОСПОДЬ учинив так, як сказав через свого слугу Іллю. 
<p>11 Тож Єгу вигубив усіх, хто ще залишався з роду Ахава в Єзреелі, а також усіх його вельмож, його прибічників і навіть його священиків, так що живим з них не залишився ніхто. 
<p>12 Після цього Єгу вирушив і подався у Самарію. По дорозі біля пастушого Бет-Екеду*, 
<p>13 Єгу зустрів братів юдейського царя Ахазії, й запитав: Хто ви такі? Ті відповіли: Ми – брати Ахазії; ми йдемо з миром, аби відвідати царських синів та синів цариці ( Єзавелі ). 
<p>14 Тоді він наказав: Схопіть їх живими! Отже, схопили їх живими, після чого всіх знищили та повкидали тіла в яму біля Бет-Екеда, – зі сорока двох чоловіків, він не залишив жодного. 
<p>15 Вийшовши звідти, він зустрів Єгонадава, сина Рехава, котрий ішов йому назустріч. Він привітався з Єгу, який запитав його: Чи твоє серце так само щире до мене, як моє серце щире до тебе? Єгонадав відповів: Так, саме так! Якщо так, – сказав Єгу, –то подай твою руку. Коли той простягнув свою руку, Єгу підняв його до себе в колісницю, 
<p>16 і сказав: Ідь зі мною, і подивись на мою ревність щодо ГОСПОДА ! Єгонадав поїхав у його колісниці. 
<p>17 Прибувши до Самарії, він знищив усіх, хто ще залишався з роду Ахава в Самарії, – вигубив увесь його рід дощенту, за ГОСПОДНІМ провіщенням, яке Він передав через Іллю. 
<p>18 Зібравши весь народ, Єгу промовив до них: Ахав мало служив Ваалові, Єгу служитиме йому більше! 
<p>19 Тож тепер закличте до мене всіх пророків Ваала, усіх, хто йому служить, та всіх його жерців, хай не бракує жодного, бо у мене велика жертва для Ваала. Кожен, хто буде відсутній, не житиме! Єгу ж учинив це з підступом, щоб знищити тих, хто служив Ваалові. 
<p>20 Далі Єгу звелів: Оголосіть святкове зібрання для Ваала! І оголосили. 
<p>21 Єгу послав вісників по всьому Ізраїлю. І прийшли всі, хто служив Ваалові, – не залишилось жодного, хто би не прийшов. І ввійшли вони в капище Ваала, так що капище Ваала переповнилося від краю до краю. 
<p>22 Єгу сказав відповідальному за одяг: Винеси одяг усім, хто служить Ваалові! І той виніс їм одяг. 
<p>23 Тоді ввійшов Єгу та Єгонадав, син Рехава, в капище Ваала, і сказав служителям Ваала: Пошукайте й перегляньте, щоб не було серед вас когось із ГОСПОДНІХ слуг, а лише самі служителі Ваала! 
<p>24 Тож вони ввійшли, щоб принести жертви й всепалення. А Єгу виставив для себе ззовні вісімдесят чоловік і сказав: Хто випустить когось із тих людей, що я передав у ваші руки, заплатить за його життя власним життям! 
<p>25 І сталося, коли він закінчив звершувати жертву всепалення, Єгу наказав варті та воєначальникам: Увійдіть і знищіть їх, щоб жоден не вийшов! І повбивали їх вістрям меча і, полишивши, пішли в місто, де було капище Ваала. 
<p>26 І повиносили священні стовпи капища Ваала, і попалили їх. 
<p>27 Вони знищили священний стовп Ваала, знищили капище Ваала й зробили з нього вбиральню, яка там і до сьогодні. 
<p>28 І винищив Єгу Ваала в Ізраїлі. 
<p>29 Однак від гріхів Єровоама, Неватового сина, котрий впровадив Ізраїль у гріх ідолопоклонства, Єгу не відступив, зокрема, від золотих тельців, що в Бетелі та в Дані. 
<p>30 І промовив ГОСПОДЬ до Єгу: За те, що ти здійснив усе те, що було правильним переді Мною, і виконав щодо роду Ахава все, згідно з Моїм задумом, то твої нащадки після тебе займатимуть царський престол Ізраїлю до четвертого покоління. 
<p>31 Проте Єгу не прагнув усім серцем дотримуватись Закону ГОСПОДА, Бога Ізраїлю, і не покінчив з гріхами Єровоама, котрий впровадив у гріх Ізраїль. 
<p>32 Через те з того часу ГОСПОДЬ почав відтинати володіння Ізраїлю, – Хазаїл завдавав їм ударів в усіх околицях Ізраїлю, 
<p>33 захопивши зі східного боку Йордану, весь Гілеадський край, – наділи Ґада, Рувима та Манассії, – від Ароера, що при потоці Арнон, тобто весь Гілеад і Башан. 
<p>34 Усі інші оповіді про Єгу й те, чого він досяг, та про всі його подвиги записано в Книзі літопису ізраїльських царів. 
<p>35 Єгу спочив зі своїми батьками, і його поховали в Самарії. Після нього зійшов на царський престол його син Єгоахаз. 
<p>36 Період часу, протягом якого Єгу царював над Ізраїлем у Самарії, становив двадцять вісім років. 

<h4>2 Царів 11 
<p>1 Коли матір Юдейського царя Ахазії, Аталія*, довідалась, що її син помер, вона, зайнявши царський престол, повстала і вигубила всіх Давидових царських нащадків. 
<p>2 Проте Єгошева, дочка царя Йорама, сестра вбитого царя Ахазії, взяла сина Ахазії, Йоаша, – потайки вихопивши його разом з його нянькою з-посеред царських синів, яких мали знищити, – й заховала його від Аталії в своїх спальних кімнатах, аби він не загинув. 
<p>3 Потім, протягом шести років, його, разом з опікункою, переховували в ГОСПОДНЬОМУ Храмі, в той час як Аталія владарювала над Юдейським краєм. 
<p>4 На сьомий рік священик Єгояда послав за сотниками загонів карійців та раціїв ( гвардійців ) і покликав їх до себе в ГОСПОДНІЙ Храм. Він уклав з ними Договір під присягою в ГОСПОДНЬОМУ Храмі, і показав їм царського сина. 
<p>5 Після чого він розпорядився, наказавши: Ось що маєте зробити: третина з вас, котрі заступають у суботу на варту, нехай пильнують царський палац; 
<p>6 ще третина стоятиме в брамі Сур, і третина біля брами Стрільців. Вам почергово потрібно буде охороняти палац. 
<p>7 А два загони з вас, – з тих, що виходять у суботу, стоятимуть на варті при ГОСПОДНЬОМУ Храмі біля царя. 
<p>8 Ви оточите царя довкола, кожен зі зброєю в своїх руках, – а хто хотів би прорватись крізь шеренгу, повинен негайно умерти! Маєте невідступно бути біля царя, коли він виходитиме, й коли він входитиме. 
<p>9 Отже, сотники учинили все так, як їм наказав священик Єгояда, – кожен з них узяв своїх воїнів, як тих, котрі приходили в суботу, так і тих, які відходили зі служби в суботу, – всі вони прийшли до священика Єгояди. 
<p>10 Священик роздав сотникам списи й щити царя Давида, що були в ГОСПОДНЬОМУ Храмі. 
<p>11 Тоді охоронці вишикувались, – кожен з власною зброєю в своїх руках, – від правого ( південного ) боку Храму, й до лівого ( північного ) боку Храму, обличчям до жертовника, і навколо царя. 
<p>12 Тоді Єгояда вивів царевича, й поклав на нього корону, а також інші царські ознаки. Вони оголосили його царем і помазали оливою помазання, плескаючи в долоні та вигукуючи: Нехай живе цар! 
<p>13 Коли Аталія почула вигуки вартових та інших людей, то вона вийшла до народу в ГОСПОДНІЙ Храм. 
<p>14 І тут вона побачила, що у відповідності зі звичаєм, біля колони на підвищенні стоїть цар, а біля царя – воєначальники та сурмачі з трубами, а весь народ краю веселиться і голосно трубить у труби. Тож Аталія роздерла свої шати, й закричала: Змова! Зрада! 
<p>15 Але священик Єгояда віддав наказ сотникам і воєначальникам, звелівши їм: Виведіть її назовні поза ряди, й хто піде за нею, нехай убивають мечем! Адже священик вважав: Не гоже її страчувати в ГОСПОДНЬОМУ Храмі! 
<p>16 Після того її схопили і попровадили до царського палацу через Кінський вхід, і там її стратили. 
<p>17 А Єгояда уклав заповіт між ГОСПОДОМ та між царем і народом, щоб був народ ГОСПОДНІМ, а також між царем та народом. 
<p>18 І пішов весь народ краю до капища Ваала; вони знищили його, його жертовники та його статуї зруйнували цілковито, а жерця Ваала, Маттана, убили перед жертовниками. І призначив священик сторожу при ГОСПОДНЬОМУ Храмі. 
<p>19 Він узяв сотників, карійців, вартових і весь народ краю, і вони вивели царя з ГОСПОДНЬОГО Храму. І ввійшли вони через Браму Вартових до царського палацу, і той сів на царський престол. 
<p>20 Весь народ краю радів, а місто заспокоїлося. А Аталію вбили мечем у царському палаці. 

<h4>2 Царів 12 
<p>1 Йоашеві було сім років, коли він зійшов на царський престол. 
<p>2 На сьомому році царювання над Ізраїлем Єгу став царем в Юдеї Йоаш, і сорок років він царював у Єрусалимі, а ім’я його матері – Ців’я із Беер-Шеви. 
<p>3 Йоаш чинив те, що було до вподоби ГОСПОДУ протягом усього свого життя, діючи за повчанням священика Єгояди. 
<p>4 Проте узвишшя не були знищені, – народ далі приносив жертви й кадив на узвишшях. 
<p>5 Якось Йоаш сказав священикам: Усі гроші, пожертвувані як святі дари, і принесені до ГОСПОДНЬОГО Храму; гроші подушного податку з чоловіків; гроші, принесені як викуп, та всі гроші добровільних пожертвувань, принесених людьми до ГОСПОДНЬОГО Храму, 
<p>6 нехай священики збирають у себе, – кожен хто отримав їх від свого знайомого, – і на ці гроші хай виконують ремонтні роботи з усунення тріщин і ушкоджень Храму там, де вони з’явились. 
<p>7 Але так сталося, що протягом двадцяти трьох років правління царя Йоаша священики так і не спромоглись полагодити тріщин і ушкоджень Храму. 
<p>8 Тому цар Йоаш покликав священика Єгояду та інших священиків, і сказав їм: Чому це ви досі не полагодили ушкоджень Храму? Відтепер не беріть грошей від ваших знайомих, а нехай вони йдуть безпосередньо на ремонт ушкоджень Храму! 
<p>9 І священики погодились не брати грошей від людей, і не займатись ремонтом ушкоджень Храму. 
<p>10 А священик Єгояда знайшов підходящу скриньку, зробив у її віку отвір і поставив її з правого боку жертовника при вході до ГОСПОДНЬОГО Храму. Священики, які чергували біля входу, опускали туди всі гроші, які приносили люди, що приходили до ГОСПОДНЬОГО Храму. 
<p>11 Коли ж зауважували, що в скрині вже чимало грошей, то приходили царський писар разом з первосвящеником; вони відкривали скриньку й рахували ( зважували ) гроші, принесені до ГОСПОДНЬОГО Храму. 
<p>12 Полічені ( зважені ) гроші передавали у руки начальників ( прорабів ), відповідальних за виконання робіт у ГОСПОДНЬОМУ Храмі, а ті платили теслярам та іншим будівничим, які працювали біля ГОСПОДНЬОГО Храму, 
<p>13 мулярам і каменярам. Гроші також витрачались на закупку дерева й тесаного каменя; для лагодження ушкоджень в ГОСПОДНЬОМУ Храмі й на покриття затрат, які виникали під час ремонту. 
<p>14 Однак срібло, яке приносили в ГОСПОДНІЙ Храм, не повинно було витрачатись на срібний посуд, на щипці, на чаші-кропильниці, на труби, чи на інші речі зі срібла чи золота для ГОСПОДНЬОГО Храму, – 
<p>15 їх віддавали його лише тим, хто виконував певну роботу з відбудови ГОСПОДНЬОГО Храму. 
<p>16 У прорабів, що отримували на руки кошти для розрахунків з робітниками, що виконували роботи, не вимагали звіту, оскільки вони користувались повним довір’ям. 
<p>17 Проте гроші із жертв за гріхи та гроші із жертв за провини не вносили в ГОСПОДНІЙ Храм, оскільки вони належали священикам… 
<p>18 У той час виступив арамійський цар Хазаїл, і воював проти Ґата, і здобув його. Після цього Хазаїл мав намір вирушити проти Єрусалима. 
<p>19 Але юдейський цар Йоаш зібрав усі речі, посвячені його батьками, юдейськими царями: Йосафатом, Йорамом і Ахазією, а також усе, посвячене ним самим, і все золото, яке знайшлося в скарбницях ГОСПОДНЬОГО Храму та царського палацу, і послав усе це арамійському цареві Хазаїлові, після чого той відійшов від Єрусалима. 
<p>20 Про всі інші діяння Йоаша, а також про те, чого він досяг, записано в Книзі літопису юдейських царів. 
<p>21 Якось повстали проти Йоаша його слуги, й учинивши змову, вбили його в домі Мілло, що по дорозі до Сілли. 
<p>22 Отже, його стратили наближені до нього люди, – Йозавад, син Шімата, та Єгозавад, син Шомера. Після смерті Йоаша поховали біля його батьків у Місті Давида, а замість нього зійшов на царський престол його син Амасія. 

<h4>2 Царів 13 
<p>1 У двадцять третьому році юдейського царя Йоаша, сина Ахазії, зійшов на царський престол у Самарії Єгоахаз, син Єгу, й царював сімнадцять років. 
<p>2 Він чинив зло перед ГОСПОДОМ, наслідуючи гріхи Єровоама, Неватового сина, який впровадив у гріх Ізраїль; він від них не відвернувся. 
<p>3 Тому ГОСПОДЬ запалав гнівом на Ізраїль; Він видав ізраїльтян у руки арамійського царя Хазаїла, а потім і в руки Хазаїлового сина Бен-Гадада. 
<p>4 Та був час, коли Єгоахаз помолився до ГОСПОДА, й ГОСПОДЬ його вислухав, зважаючи на гноблення Ізраїлю, коли люди страждали від гніту арамійського царя. 
<p>5 Тоді ГОСПОДЬ послав Ізраїлеві визволителя, – вони вийшли з-під влади арамійців, і певний час ізраїльтяни мешкали у своїх наметах, як і раніше. 
<p>6 Але вони не відвернулись від гріхів Єровоамового роду, в які той втягнув Ізраїль. Вони продовжували їх робити, а в Самарії стояла ашера. 
<p>7 В результаті в Єгоахаза майже не залишилося військових людей, – лише п’ятдесят вершників, десять колісниць і десять тисяч піхоти, оскільки їх винищив арамійський цар; він розтоптав їх, наче порох під ногами. 
<p>8 Усі інші оповіді про Єгоахаза, й про всі його діяння та доблесні подвиги записано в Книзі літопису ізраїльських царів. 
<p>9 Отже, Єгоахаз спочив зі своїми батьками, і його поховали в Самарії. Замість нього зійшов на царський престол його син Йоаш. 
<p>10 У тридцять сьомому році юдейського царя Йоаша над Ізраїлем у Самарії став царем Йоаш, син Єгоахаза, і царював шістнадцять років. 
<p>11 Він чинив зло перед ГОСПОДОМ, не відступаючи від жодного з численних гріхів Єровоама, Неватового сина, який впровадив у гріх Ізраїль. Він жив у гріхах. 
<p>12 Усі оповіді про Йоаша й про всі його діяння та хоробрість, виявлену у війні з юдейським царем Амасією, записано в Книзі літопису ізраїльських царів. 
<p>13 Йоаш спочив зі своїми батьками, а царський престол в Ізраїлі зайняв його син Єровоам. Йоаш був похований у Самарії біля царів Ізраїлю... 
<p>14 Коли Єлисей захворів на недугу, від якої мав померти, до нього прийшов ізраїльський цар Йоаш і, голосячи над ним, говорив: Батьку мій, батьку мій. Коліснице Ізраїлю і його кіннотники! 
<p>15 Але Єлисей промовив до нього: Візьми лук і стріли! І той приніс лук і стріли. 
<p>16 Тоді він сказав ізраїльському цареві: Візьми у свої руки свій лук! Той взяв у свої руки лук, а Єлисей поклав свої руки на руки царя, 
<p>17 і промовив: Відкрий вікно на схід! І той відкрив. Тоді Єлисей сказав: Стріляй! І коли цар вистрілив, Єлисей вигукнув: Стріла ГОСПОДНЬОЇ перемоги! Це стріла ГОСПОДНЬОЇ перемоги над Арамом! Ти розгромиш арамійців в Афеку дощенту! 
<p>18 Після цього Єлисей наказав: Візьми свої стріли! І той узяв. Тоді знову сказав цареві Ізраїлю: Бий ними по землі! Цар ударив тричі, й зупинився... 
<p>19 Божий чоловік розсердився на нього, й сказав: Потрібно було вдарити п’ять або шість разів, тоді ти розгромив би арамійців дощенту, але тепер ти лише тричі розіб’єш арамійців. 
<p>20 Після цього Єлисей помер, і його поховали. А на початку наступного року орди моавійців прийшли до ізраїльського краю. 
<p>21 Десь у той час люди ховали одного чоловіка, – але сталося так, що, побачивши ту орду, вони кинули того чоловіка в гробницю Єлисея. Падаючи, той чоловік доторкнувся костей Єлисея й ожив, і встав на свої ноги. 
<p>22 Протягом усього часу царювання Єгоахаза, арамійський цар Хазаїл гнобив Ізраїль. 
<p>23 Але тоді ГОСПОДЬ зглянувся над ними й виявив до них милосердя. Він повернувся до них обличчям задля Свого Заповіту з Авраамом, Ісааком і Яковом. ГОСПОДЬ не хотів їх знищити, тому й досі не відкидає їх від Себе. 
<p>24 Коли арамійський цар Хазаїл помер, то замість нього зійшов на царський престол його син Бен-Гадад. 
<p>25 Тоді виступив син Єгоахаза Йоаш, і відібрав міста з-під влади сина Хазаїла, Бен-Гадада, – всі міста, які його батько Хазаїл захопив у війні з Єгоахазом. Тричі перемагав його Йоаш, аж поки не повернув усіх ізраїльських міст. 

<h4>2 Царів 14 
<p>1 У другому році царювання над Ізраїлем Єгоахазового сина Йоаша, ізраїльського царя, зацарював Амасія, син Йоаша, юдейський цар. 
<p>2 Він став царем, коли йому було двадцять п’ять років, і двадцять дев’ять років владарював у Єрусалимі. Ім’я його матері Єгоаддана, з Єрусалима. 
<p>3 Амасія чинив те, що було до вподоби ГОСПОДУ, хоча й не так, як його прабатько Давид. В усьому він діяв як його батько Йоаш. 
<p>4 Проте узвишшя не були знищені, – народ далі приносив жертви та кадив на узвишшях. 
<p>5 І сталося, коли царська влада в його руках зміцніла, то він стратив тих своїх слуг, котрі вбили царя, його батька. 
<p>6 Але дітей тих убивць він не стратив, дотримуючись наказу ГОСПОДА, записаного в Книзі Закону Мойсея, такого змісту: Не карай батьків за синів, і синів не карай за батьків, але кожен має понести смерть за свій власний гріх! 
<p>7 Він також знищив у Соляній Долині, десять тисяч едомців, захопивши в цій війні величне місто Селу, й назвав його Йоктеїл; ця назва збереглась і до сьогодні. 
<p>8 Після цього Амасія послав гінців до Йоаша, сина Єгоахаза, сина ізраїльського царя Єгу, з такими словами: Виходь, – поміряємось силами в бою! 
<p>9 Але ізраїльський цар Йоаш дав юдейському цареві Амасії таку відповідь: Ліванський терен послав до Ліванського кедра гінців з такою пропозицією: Видай свою дочку за мого сина, щоб стала його дружиною! Але вийшли дикі звірі, що в Лівані, й потоптали терен. 
<p>10 Від того, що ти розгромив едомців, твоє серце загорділо. Але тішся своєю славою досхочу й сиди у себе вдома. Навіщо накликати на себе нещастя?! Адже поляжеш сам і юдеї з тобою! 
<p>11 Проте Амасія не послухався, тому ізраїльський цар Йоаш вирушив, і вони, справді, помірялись силами, – він та юдейський цар Амасія, – біля Юдейського Бет-Шемеша. 
<p>12 У результаті юдеї зазнали цілковитої поразки перед Ізраїлем, так що всі повтікали до своїх наметів. 
<p>13 Самого ж Амасію, юдейського царя, сина Йоаша, сина Ахазії, ізраїльський цар Йоаш захопив у Бет-Шемеші в полон. Після цього він пішов на Єрусалим і зробив у єрусалимській стіні вилом, довжиною в чотириста ліктів, – від Єфремової Брами і аж до Наріжної Брами. 
<p>14 Забравши все золото, срібло та весь посуд, які знайшов у ГОСПОДНЬОМУ Храмі та в скарбницях царського палацу, а також заручників, повернувся в Самарію. 
<p>15 Усі інші оповіді про Йоаша, та про його діяння й доблесні подвиги у війні з юдейським царем Амасією записані в Книзі літопису ізраїльських царів. 
<p>16 Отже, Йоаш спочив зі своїми батьками, і його поховали в Самарії біля ізраїльських царів. Замість нього на царський престол зійшов його син Єровоам. 
<p>17 Що ж до юдейського царя Амасії, Йоашового сина, то після смерті ізраїльського царя Йоаша, Єгоахазового сина, він жив ще п’ятнадцять років. 
<p>18 Усе інше про діяльність Амасії записано в Книзі літопису юдейських царів. 
<p>19 Коли в Єрусалимі проти нього вчинили змову, то він утік до царського міста Лахіша. Але за ним у Лахіш послали погоню, і там його стратили. 
<p>20 Його привезли на конях, і поховали біля його батьків у Єрусалимі, в Давидовому Місті. 
<p>21 Тоді весь юдейський народ взяв шістнадцятилітнього Азарію, і оголосили його царем замість його батька Амасії. 
<p>22 Після того як його ( Азарії ) батько, цар, спочив зі своїми батьками, він відбудував Елат і повернув його до Юдеї 
<p>23 У п’ятнадцятому році юдейського царя Амасії, сина Йоаша, в Самарії зійшов на царський престол Ізраїлю Йоашів син Єровоам. Він царював сорок один рік. 
<p>24 Він чинив зло перед ГОСПОДОМ, не відступаючи від жодного з усіх гріхів Єровоама, Неватового сина, який увів у гріх Ізраїль. 
<p>25 Проте він відновив ізраїльські кордони від входу в Хамат і до Мертвого моря за словом ГОСПОДА, Бога Ізраїлю, Який це провістив через Свого слугу, пророка Йону, Аміттаєвого сина з Ґат-Хефера. 
<p>26 Адже ГОСПОДЬ споглянув на страждання Ізраїлю, дуже великі, бо вже не стало нікого ні серед невільників, ані вільних, хто би прийшов на допомогу Ізраїлю. 
<p>27 Але, оскільки ГОСПОДЬ не хотів, аби щезло ім’я Ізраїль з-під небес, тому Він врятував їх через Єровоама, Йоашового сина. 
<p>28 Усі інші оповіді про Єровоама та про все, що він учинив, і про його доблесні подвиги у війні, а також, як він повернув Ізраїлеві Дамаск і Хамат, які належали юдеям, записано в Книзі літопису ізраїльських царів. 
<p>29 Тож Єровоам спочив зі своїми батьками, ізраїльськими царями, а замість нього зійшов на царський престол його син Захарія. 

<h4>2 Царів 15 
<p>1 У двадцять сьомому році ізраїльського царя Єровоама зійшов на царський престол Юдеї Азарія, син Амасії. 
<p>2 Він мав шістнадцять років, коли став царем, і п’ятдесят два роки владарював у Єрусалимі. Ім’я його матері було Єколія, з Єрусалима. 
<p>3 Він чинив те, що було до вподоби ГОСПОДУ, за прикладом свого батька Амасії. 
<p>4 Проте узвишшя не були знищені, – народ далі приносив жертви та кадив на узвишшях. 
<p>5 Тому ГОСПОДЬ вразив царя, так що він залишався прокаженим до кінця свого життя, й мешкав у відокремленому домі, а син царя Йотам здійснював керівництво в палаці та відав судочинством у країні. 
<p>6 Усе інше про Азарію і про його діяльність записано в Книзі літопису юдейських царів. 
<p>7 Отже, Азарія спочив зі своїми батьками, і його поховали біля його прабатьків у Місті Давида, а замість нього зійшов на престол його син Йотам. 
<p>8 На тридцять восьмому році юдейського царя Азарії став царем Ізраїлю син Єровоама Захарія. Він владарював у Самарії лише шість місяців. 
<p>9 Він чинив зло перед ГОСПОДОМ, як робили його прабатьки, не відступаючи від гріхів Неватового сина Єровоама, котрий увів у гріх увесь Ізраїль. 
<p>10 Проти нього вчинив змову Шаллум, син Явеша. Він бив його перед народом, і, вбивши царя, зійшов замість нього на царський престол. 
<p>11 Усі інші оповіді про Захарію записані в Книзі літопису ізраїльських царів. 
<p>12 Отже, збулося ГОСПОДНЄ провіщення, яке Він сказав щодо Єгу, говорячи: До четвертого покоління твої нащадки сидітимуть на престолі Ізраїлю! Так усе й сталось! 
<p>13 Шаллум, син Явеша, став царем у тридцять дев’ятому році юдейського царя Уззії (Азарії), і владарював у Самарії один місяць. 
<p>14 Менахем, син Ґадіїв вирушив з Тірци, захопив Самарію і знищив охорону Шаллума, сина Явеша. Вбивши його, зійшов замість нього на царський престол у Самарії. 
<p>15 Все інше про Шаллума та про його змову, яку він учинив, записано в Книзі літопису ізраїльських царів. 
<p>16 Після цього Менахем розгромив місто Тіфсах, знищивши все, що було в ньому, та в його околиці, починаючи від Тірци, за те, що не відчинили йому браму. Тож він цілковито спустошив місто, а всім вагітним жінкам порозтинав животи. 
<p>17 У тридцять дев’ятому році юдейського царя Азарії зійшов на царський престол Ізраїлю Менахем, син Ґадії. Він владарював у Самарії десять років. 
<p>18 Протягом усього свого царювання він робив зло перед ГОСПОДОМ, не відступаючи від гріхів Неватового сина Єровоама, котрий втягнув у гріх Ізраїль. 
<p>19 Коли, за його владарювання, напав на країну ассирійський цар Пул, Менахем дав Пулові тисячу талантів срібла, аби заручитися його підтримкою і таким чином закріпити у своїх руках царство. 
<p>20 Щоб дати стільки срібла ассирійському цареві, Менахем зібрав його з усіх багатих людей Ізраїлю, розподіливши по п’ятдесят шеклів срібла з кожного. Тоді ассирійський цар відступив, залишивши країну. 
<p>21 Всі інші оповіді про Менахема та про всю його діяльність записані в Книзі літопису ізраїльських царів. 
<p>22 Отже, Менахем спочив разом зі своїми батьками, а замість нього зійшов на царський престол його син Пекахія. 
<p>23 На п’ятдесятому році юдейського царя Азарії, став царем над Ізраїлем Пекахія, син Менахема; він владарював у Самарії два роки. 
<p>24 Він також робив те, що було не до вподоби ГОСПОДУ, не відступаючи від гріхів Неватового сина Єровоама, котрий впровадив у гріх Ізраїль. 
<p>25 Проти нього вчинив змову його полководець Пеках, син Ремалії. Узявши із собою п’ятдесят чоловіків із Гілеада, він його вбив у фортеці царського палацу в Самарії разом з Арговом та Арієм. Стративши Пекахію, Пеках став замість нього царем. 
<p>26 Інші оповіді про Пекахія і про всі його діяння записані в Книзі літопису ізраїльських царів. 
<p>27 Отже, в п’ятдесят другому році царювання юдейського царя Азарії зійшов на царський престол Ізраїлю в Самарії Пеках, син Ремалії, і владарював двадцять років. 
<p>28 Він також робив зло перед ГОСПОДОМ, не відступаючи від гріхів Єровоама, Неватового сина, який впровадив у гріх Ізраїль. 
<p>29 За царювання Пекаха вторгся в Ізраїль ассирійський цар Тіглатпелесар, і захопив міста Ійон та Авел-Бет-Мааху, Яноах і Кедеш, Хацор і Гілеад, а також Галілею та весь край Нефталима. Усіх мешканців захоплених територій він запровадив у Ассирію. 
<p>30 Проти Пекаха, сина Ремалії, вчинив змову Осія, син Ели. Він ударив його, і, вбивши Пекаха, став замість нього царем. Це сталося в двадцятому році Йотама, сина Уззії (Азарії). 
<p>31 Всі інші оповіді про Пекаха та про всю його діяльність записані в Книзі літопису ізраїльських царів. 
<p>32 Йотам, син Уззії (Азарії), зійшов на царський престол у Юдеї на другий рік царювання в Ізраїлі Пекаха, сина Ремалії. 
<p>33 Йому було двадцять п’ять років, коли він став царем, і шістнадцять років владарював у Єрусалимі. Ім’я його матері було Єруша, дочка Садока. 
<p>34 Він чинив те, що було до вподоби ГОСПОДУ ; в усьому він діяв так, як його батько Уззія (Азарія). 
<p>35 Проте узвишшя не були знищені, – народ далі приносив жертви та кадив на узвишшях. Йотам збудував верхню браму ГОСПОДНЬОГО Храму. 
<p>36 Усі інші оповіді про Йотама та його діяльність записані в Книзі літопису юдейських царів. 
<p>37 У той час ГОСПОДЬ почав посилати проти юдеїв арамійського царя Реціна та Пекаха, сина Ремалії. 
<p>38 Але Йотам спочив зі своїми батьками, і його поховали біля його батьків у Місті Давида, його прабатька, а на царський престол зійшов його син Ахаз 

<h4>2 Царів 16 
<p>1 Ахаз, син Йотама, став царем в Юдеї на сімнадцятий рік царювання в Ізраїлі Пекаха, сина Ремалії. 
<p>2 Ахаз мав двадцять років, коли він став царем, і владарював у Єрусалимі шістнадцять років. Але його вчинки не були правильними перед ГОСПОДОМ, його Богом, як у Давида, його прабатька. 
<p>3 Він пішов дорогою ізраїльських царів, і навіть свого сина провів через вогонь, за прикладом гидот народів, яких ГОСПОДЬ прогнав заради ізраїльтян. 
<p>4 Він приносив жертви й кадив на узвишшях та пагорбах, а також під усяким розлогим деревом. 
<p>5 Якось арамійський цар Рецін та ізраїльський цар Пеках, син Ремалії, виступили воювати проти Єрусалима. І взяли в облогу Ахаза, та не могли здолати його. 
<p>6 Якраз у той час арамійський цар Рецін повернув арамійцям Елат, прогнавши з Елата юдеїв. І прийшли в Елат едомці, і живуть там до сьогодні. 
<p>7 Тоді Ахаз направив до ассирійського царя Тіглатпелесара послів з проханням: Я – твій раб і твій син! Тож негайно прийди й визволи мене з рук арамійського царя і з рук царя Ізраїлю, які повстали проти мене! 
<p>8 Ахаз при цьому зібрав усе срібло й золото, що знаходилось у ГОСПОДНЬОМУ Храмі та в скарбницях царського палацу, і послав дарунок ассирійському цареві. 
<p>9 Тож ассирійський цар прислухався до його прохання, – ассирійський цар виступив проти Дамаска, захопив його й запровадив мешканців міста у Кір, а Реціна вбив. 
<p>10 Цар Ахаз вирушив назустріч ассирійському цареві Тіглатпелесару до Дамаска. Побачивши в Дамаску жертовник, цар Ахаз послав священикові Урії зразок того жертовника, а також креслення його побудови. 
<p>11 Тож священик Урія спорудив жертовник у відповідності з кресленням, яке цар Ахаз прислав із Дамаска. Священик Урія все скінчив ще до того, як цар Ахаз повернувся із Дамаска. 
<p>12 Повернувшись із Дамаска, цар оглянув жертовник; потім цар підійшов до жертовника і приніс на ньому жертви. 
<p>13 Він спалив на ньому свою жертву всепалення, а також свою хлібну жертву; цар звершив і жертву возливання, після чого покропив жертовник кров’ю своїх мирних жертв. 
<p>14 Мідний жертовник, що стояв перед ГОСПОДОМ у центрі, він відсунув у бік відносно входу в Храм; цар поставив його з північного боку нового жертовника, аби він не стояв між новим жертовником і ГОСПОДНІМ Храмом. 
<p>15 Цар Ахаз дав особливу вказівку священикові, наказуючи: На цьому великому жертовнику спалюй ранішню жертву всепалення і вечірню хлібну жертву, а також усепалення царя та його хлібну жертву й жертви всепалення всього народу краю, їхні хлібні жертви та їхні жертви возливання; будеш його кропити кров’ю усяких жертв всепалення і кропитимеш його кров’ю всяких інших жертв. А щодо мідного жертовника, то я подумаю, що з ним робити. 
<p>16 Священик Урія зробив усе так, як йому наказав цар Ахаз. 
<p>17 Далі цар Ахаз позрізав обідки з підставок, познімав з них умивальниці; зняв ємність-море з мідних волів, які були під ним, і поставив його на кам’яній долівці. 
<p>18 Задля ассирійського царя критий суботній перехід, що був збудований при ГОСПОДНЬОМУ Храмі, а також зовнішній царський вхід, Ахаз усунув. 
<p>19 Усі інші оповіді про Ахаза, та про його діяльність записані в Книзі літопису юдейських царів. 
<p>20 І спочив Ахаз зі своїми батьками, й був похований біля своїх прабатьків у Місті Давида, а замість нього на царський престол зійшов його син Єзекія. 

<h4>2 Царів 17 
<p>1 У дванадцятому році юдейського царя Ахаза на царський престол Ізраїлю зійшов Осія, син Ели. Він владарював у Самарії дев’ять років. 
<p>2 Він також творив зло перед ГОСПОДОМ, хоч і не так, як ізраїльські царі, котрі були до нього. 
<p>3 Проти нього виступив ассирійський цар Салманасар, який зробив Осію своїм підданим, що платив йому данину. 
<p>4 Коли ж ассирійський цар викрив змову Осії, який таємно направив послів до єгипетського царя Со й перестав платити ассирійському цареві щорічну данину, то ассирійський цар схопив його і, закувавши в кайдани, вкинув у в’язницю. 
<p>5 Після цього ассирійський цар поневолив усю країну, дійшов до Самарії і тримав її в облозі три роки. 
<p>6 Отже, в дев’ятому році царювання Осії ассирійський цар захопив Самарію і переселив ізраїльтян в Ассирію, поселивши їх у місцевості Халах, що над рікою Хавор, а також у місті Ґозан та в інших мідійських містечках. 
<p>7 А все це сталося тому, що ізраїльтяни згрішили проти ГОСПОДА, свого Бога, Котрий їх вивів із Єгипетського краю з-під влади фараона, царя Єгипту, й поклонялися іншим богам. 
<p>8 Вони почали жити за звичаями народів, яких ГОСПОДЬ прогнав з-перед ізраїльського народу, а також за постановами ізраїльських царів, яких самі обирали. 
<p>9 Ізраїльтяни підступно чинили те, що не було правильним в очах ГОСПОДА, їхнього Бога, влаштовували собі узвишшя в усіх своїх містах, від сторожової вежі аж до укріпленого міста. 
<p>10 Вони влаштовували собі стовпи та ашери на кожному підвищенні та під кожним розлогим деревом. 
<p>11 Там, на всіх тих узвишшях вони кадили, як ті народи, яких ГОСПОДЬ прогнав з-перед них; чинили злочини, викликаючи тим ГОСПОДНІЙ гнів! 
<p>12 Вони служили ідолам, про яких ГОСПОДЬ їм говорив: Вам не слід таке робити! 
<p>13 І ГОСПОДЬ застерігав Ізраїль та нащадків Юди через усіх Своїх пророків, усіх провидців, кажучи: Наверніться зі своїх лихих доріг і дотримуйтеся Моїх заповідей, Моїх постанов, відповідно до всього Закону, який Я дав вашим батькам, і який Я послав вам через Моїх рабів-пророків! 
<p>14 Але ж вони не слухали, а стали такими ж твердошиїми, якими були їхні батьки, що не довіряли ГОСПОДУ, своєму Богові. 
<p>15 Вони цілковито знехтували Його постановами та Його Заповітом, який Він уклав з їхніми батьками, так само, як і Його застереженнями, які Він їм давав; вони пішли за марнотою, так що самі перетворились на марноту, як і ті народи, які довкола них, і щодо яких ГОСПОДЬ їм заповів, аби не наслідували їх! 
<p>16 Вони відкинули всі заповіді ГОСПОДА, свого Бога, зробили собі литого ідола, двох тельців, зробили ашеру, поклонялися всьому небесному воїнству та служили Ваалові. 
<p>17 Вони проводили через вогонь своїх синів і своїх дочок, займалися ворожінням і чаклунством, – цілковито запродалися, аби чинити те, що не до вподоби ГОСПОДУ, викликаючи тим Його гнів. 
<p>18 Величезне було обурення ГОСПОДА на Ізраїль, і Він відкинув їх від Себе, так що не залишилось нікого, а лише єдине Юдине плем’я. 
<p>19 Проте і юдеї не дотримувались заповідей ГОСПОДА, свого Бога, а почали наслідувати звичаї Ізраїлю, які ті впроваджували, 
<p>20 тому ГОСПОДЬ відкинув взагалі усіх нащадків Ізраїля; Він упокорював їх, віддаючи їх у руки тих, котрі їх грабували, і згодом відкинув від Себе усіх, цілковито. 
<p>21 Адже коли Ізраїль відірвався від Давидового роду, вони обрали собі царем Неватового сина Єровоама, а Єровоам відтягнув Ізраїль від ГОСПОДА та впровадив його у великий гріх! 
<p>22 Ізраїльтяни неухильно ходили в усіх гріхах Єровоама, які той чинив, 
<p>23 аж доки ГОСПОДЬ зовсім не відкинув Ізраїль від Себе, як Він попереджав через усіх Своїх рабів пророків. Отже, Ізраїль був виселений зі своєї землі до Ассирії, й перебуває там і до сьогодні. 
<p>24 А в залишені ізраїльтянами міста Самарії ассирійський цар привів людей з Вавилона, з Кути і з Авви, з Хамата і Сефарваїма, поселивши їх у самарійських містах. Вони заволоділи Самарією й замешкали в її містах. 
<p>25 Так сталося, що коли вони ( переселенці ) там осіли, то не боялись і не вшановували ГОСПОДА, тому ГОСПОДЬ посилав на них левів, і вони шматували їх. 
<p>26 Тож ассирійському цареві повідомили, говорячи: Люди, яких ти поневолив, поселивши їх у самарійських містах, не знають, як вшановувати Бога того краю, тому Він наслав на них левів, які їх убивають, оскільки вони не знають законів Бога того краю. 
<p>27 Тоді ассирійський цар видав наказ, звелівши: Відішліть туди одного зі священиків, яких ви виселили звідти; нехай він повернеться й поселиться там, щоб навчати їх, як слід вшановувати Бога того краю. 
<p>28 Отже, один зі священиків, якого виселили зі Самарії, повернувся і замешкав у Бетелі й навчав їх, як мають боятися і вшановувати ГОСПОДА. 
<p>29 Проте кожен з тих народів робив власних богів та ставив їх у капищах на узвишшях, які влаштували самарійці, – кожен народ у тих містах, у яких вони замешкали. 
<p>30 Так переселенці з Вавилона зробили собі Суккот-Бенота, люди Кути створили Нерґала; приходці з Хамата зробили Ашіму; 
<p>31 аввійці створили собі Нівхаза й Тартака, а сефарваїмці взагалі спалювали своїх дітей для Адраммелеха та Анаммелеха, – богів Сефарваїма. 
<p>32 Тож вони боялися ГОСПОДА, і при цьому призначали з-поміж себе священиків узвиш, які приносили для них жертви в капищах узвиш. 
<p>33 Вшановуючи ГОСПОДА, вони разом з тим служили і своїм богам за звичаями тих народів, звідки були примусово виселені. 
<p>34 Самаряни й досі діють за давніми правилами, – вони не бояться ГОСПОДА, і не чинять згідно зі звичаями і правилом, і Законом, і заповіддю, які ГОСПОДЬ заповів нащадкам Якова, котрого Він назвав Ізраїлем. 
<p>35 І уклав ГОСПОДЬ з ними Заповіт, і наказав їм, говорячи: Не вшановуйте інших богів! Ви не повинні їм поклонятись; не служіть їм і не приносьте їм жертв, 
<p>36 але тільки ГОСПОДУ, Який потужною силою і простягнутою рукою вивів вас із Єгипетського краю! Його Одного бійтеся і вшановуйте! Йому поклоняйтеся і Йому приносьте жертви! 
<p>37 Непорушно і повсякденно дотримуйтесь Його постанов і наказів, Закону і Заповідей, які Він вам написав, а інших богів взагалі не бійтесь і не поклоняйтесь їм! 
<p>38 Тож не забувайте Заповіту, який Я уклав з вами, й інших богів не вшановуйте! 
<p>39 Поклоняйтесь лише ГОСПОДУ, вашому Богові, й Він вас врятує з рук усіх ваших ворогів. 
<p>40 Але вони не послухались, а діяли за своїми колишніми звичаями. 
<p>41 Отже, ті народи ніби боялися і вшановували ГОСПОДА, але служили своїм різьбленим ідолам. Так само їхні діти та їхні онуки чинять за прикладом своїх батьків аж до сьогодні. 

<h4>2 Царів 18 
<p>1 У третьому році ізраїльського царя Осії, сина Ели, зійшов на царський престол Юдеї Єзекія, син Ахаза. 
<p>2 Йому було двадцять п’ять років, коли став царем, і двадцять дев’ять років владарював у Єрусалимі. Ім’я його матері було Авія, дочка Захарії. 
<p>3 Він робив те, що було до вподоби ГОСПОДУ, – згідно з усім, як діяв його прабатько Давид. 
<p>4 Він знищив узвишшя, розбив стовпи, зрубав ашеру, розтрощив мідного змія, якого зробив Мойсей ; адже до того часу ізраїльтяни кадили перед ним, називаючи його Нехуштаном. 
<p>5 Єзекія повністю покладався на ГОСПОДА, Бога Ізраїлю; так що після нього не було подібного до нього серед усіх юдейських царів, як і серед тих, що були перед ним. 
<p>6 Він був цілковито відданий ГОСПОДУ, й не відступав від Нього, дотримуючись Його заповідей, які заповів ГОСПОДЬ Мойсеєві. 
<p>7 Тому й ГОСПОДЬ був з Єзекією, – так що в усьому, що він чинив, мав успіх, бо діяв розумно. Він виступив проти ассирійського царя, і звільнився з-під його підданства. 
<p>8 Він також розгромив филистимців аж до Гази з її околицями, – від вартової вежі й до фортеці міста. 
<p>9 У четвертому році царювання Єзекії, – це був сьомий рік ізраїльського царя Осії, сина Ели, – сталося так, що виступив проти Самарії ассирійський цар Салманасар, узяв її в облогу, 
<p>10 і наприкінці третього року підкорив її. Отже, шостого року Єзекії, тобто дев’ятого року правління ізраїльського царя Осії, Самарія була здобута ассирійцями. 
<p>11 Ассирійський цар вислав мешканців Ізраїлю в Ассирію, поселивши їх у місцевості Халах, що над річкою Хавор, а також у місті Ґозан, та в інших мідійських містечках, 
<p>12 оскільки вони не слухалися голосу ГОСПОДА, свого Бога, й порушили Його Заповіт; усім, що переказав їм ГОСПОДНІЙ слуга Мойсей, вони знехтували й не виконували. 
<p>13 А чотирнадцятого року царювання Єзекії ассирійський цар Сеннахерів виступив проти всіх укріплених міст Юдеї і також захопив їх. 
<p>14 Тоді юдейський цар Єзекія направив послів до ассирійського царя в Лахіш з пропозицією: Я провинився! Тож відступи від мене, а я прийму на себе все, що накладеш! І ассирійський цар зажадав від юдейського царя Єзекії триста талантів срібла й тридцять талантів золота. 
<p>15 Тому Єзекія віддав усе срібло, яке знаходилось у ГОСПОДНЬОМУ Храмі та в скарбницях царського палацу. 
<p>16 У той час Єзекії довелось зняти навіть золоту оббивку з дверей ГОСПОДНЬОГО Храму, а також з одвірків, які раніше покрив золотом Єзекія, юдейський цар. Усе це він віддав ассирійському цареві. 
<p>17 Незважаючи на те, ассирійський цар послав з Лахіша до царя Єзекії свого полководця, головного євнуха-урядовця і головного радника – підчашного з великим військом до Єрусалима. Вони прибули, й підступивши до Єрусалима, зупинились біля водопроводу горішнього ставу, що біля дороги на поля валяльників. 
<p>18 Вони кликали царя, але до них вийшов Еліяким, син Хілкії, урядник над палацом; писар Шевна та Йоах, син Асафа, літописець. 
<p>19 Тоді головний радник до них промовив: Передайте Єзекії слова великого царя, – царя Ассирії: На що ти сподіваєшся? 
<p>20 Невже вважаєш, що у війні порожні слова можуть замінити радників і силу? На кого ти надієшся, що збунтувався проти мене? 
<p>21 Адже ти покладаєшся на Єгипет – оту надломлену палицю з тростини, яка проколює долоню кожного, хто лише обіпреться на неї. Саме таким є фараон, єгипетський цар, для кожного, хто на нього розраховує. 
<p>22 А якщо ти мені скажеш: Ми покладаємось на ГОСПОДА, нашого Бога, то хіба Він не Той, узвишшя та жертовники Якого Єзекія усунув, звелівши юдеям та Єрусалимові: Перед цим єдиним жертовником, що в Єрусалимі, будете вклонятися? 
<p>23 Тому тепер краще домовся з моїм володарем, царем Ассирії. Я дав би тобі дві тисячі коней, але хіба ти знайдеш для них вершників? 
<p>24 Як же ти збираєшся прогнати хоча б одного з найменших намісників мого володаря? А може ти надієшся на Єгипет, на його колісниці й вершників? 
<p>25 До того ж, хіба не без волі ГОСПОДА я вирушив проти цієї країни, щоб її знищити? Це ж ГОСПОДЬ сказав мені: Іди проти цієї країни та спустош її! 
<p>26 Тоді Еліяким, син Хілкії, Шевна та Йоах сказали головному раднику: Будь ласка, розмовляй з нами, твоїми слугами, арамійською, оскільки ми цю мову розуміємо, й не говори з нами юдейською, щоб чули люди, котрі на стінах міста! 
<p>27 Але головний радник заперечив: Хіба лише до вашого володаря і до вас послав мене мій володар сказати ці слова, а й не до тих людей, які знаходяться на стіні, та яким доведеться разом з вами їсти свій кал і пити свою сечу? 
<p>28 І головний радник підвівся та почав ще голосніше кричати юдейською мовою, волаючи: Послухайте слів великого царя, – царя ассирійського! 
<p>29 Так говорить цар: Нехай не обманює вас Єзекія своїми словами, адже він не спроможний врятувати вас з моїх рук! 
<p>30 І нехай Єзекія вас не обнадіює ГОСПОДОМ, запевняючи: ГОСПОДЬ обов’язково вас врятує, й це місто не буде віддане в руки ассирійського царя! 
<p>31 Не слухайте Єзекії! Адже так говорить ассирійський цар: Зробіть мені таку ласку, і вийдіть мені назустріч, тоді кожен з вас споживатиме плоди зі свого виноградника, і кожен зі своєї смоківниці, та питиме воду зі своєї криниці, 
<p>32 аж поки не прийду й не заберу вас у таку країну, як ваш край, – у землю пшениці та вина, хліба та виноградників; у край оливкових садів, олії та меду, – ви там будете жити, а не вмирати! І не слухайте Єзекії, який вас обманює, запевняючи: ГОСПОДЬ нас врятує! 
<p>33 Хіба врятували боги інших народів свої країни від ассирійського царя? 
<p>34 Де боги Хамата й Арфада? Де бог Сефарваїма, Хени та Івви? Хіба вони змогли врятувати Самарію від моїх рук? 
<p>35 Котрий з усіх богів тих народів захистив свою країну від моїх рук? Тож хіба ГОСПОДЬ врятує Єрусалим від моєї руки? 
<p>36 Але всі люди мовчали й не відповідали йому жодного слова, бо таким був наказ царя: Не відповідайте йому! 
<p>37 І прийшов Еліяким, син Хілкії, урядник над палацом, і писар Шевна та Йоах, син Асафа, літописець, до Єзекії в розідраних шатах, і розповіли йому слова головного радника царя. 

<h4>2 Царів 19 
<p>1 Вислухавши все, цар Єзекія розідрав також і свої шати й, одягнувшись у веретище, пішов до ГОСПОДНЬОГО Храму. 
<p>2 Урядника ж над палацом Еліякима та писаря Шевну, разом зі старійшинами зі священиків, – усіх, одягнутих у веретище, – він послав до пророка Ісаї, сина Амоса. 
<p>3 Прибувши, вони передали йому слова Єзекії: Цей день став днем смутку, ганьби та зневаги, оскільки надійшов час народжувати, але немає сили народити. 
<p>4 Може, ГОСПОДЬ, твій Бог, зверне увагу на всі слова головного радника, якого послав його володар, ассирійський цар, щоб ганьбити живого Бога, та покарає за слова, які чув ГОСПОДЬ, твій Бог! А ти помолись за тих, котрі ще залишились живими! 
<p>5 Коли слуги царя Єзекії прийшли до Ісаї, 
<p>6 він їм сказав: Передайте вашому володареві те, що сказав ГОСПОДЬ : Не бійся слів, які ти почув, і якими Мене ганьбили слуги ассирійського царя! 
<p>7 Ось Я зішлю на нього такого духа, що, почувши звістку, він повернеться у свою країну, й поляже від меча у власному краю!.. 
<p>8 Коли головний радник повернувся, то застав ассирійського царя, що воював проти Лівни, і зрозумів, що він залишив Лахіш. 
<p>9 Царя повідомили про ефіопського царя Тіргаку таке: Він виступив воювати з тобою! Незважаючи на почуте, він знову направив послів до Єзекії з таким посланням: 
<p>10 Передайте юдейському цареві Єзекії мої слова: Нехай не обманює тебе твій Бог на Якого ти покладаєшся, мовляв: Єрусалим не буде виданий у руки ассирійського царя! 
<p>11 Ти, напевно, чув, що зробили ассирійські царі з усіма країнами, яких знищили?! Невже врятуєшся ти? 
<p>12 Хіба вберегли боги ті народи, яких знищили мої предки, а саме: Ґозана, Харана, Рецефа, або нащадків Едена, котрі мешкали в Телассарі? 
<p>13 Де цар Хамата та цар Арфада, а також царі міст Сефарваїма, Гени та Івви?.. 
<p>14 Взявши листа з рук послів, Єзекія прочитав його й пішов з ним до ГОСПОДНЬОГО Храму. Там Єзекія розгорнув сувій перед ГОСПОДОМ. 
<p>15 Отже, Єзекія молився перед ГОСПОДОМ, говорячи: ГОСПОДИ, Боже Ізраїлю, Який сидиш над херувимами! Ти єдиний є Богом усіх царств світу, адже Ти створив небо і землю! 
<p>16 Нахили, ГОСПОДИ, Своє вухо й вислухай! Відкрий, ГОСПОДИ, Свої очі й подивись! Почуй слова Сеннахеріва, який через послів зневажав живого Бога! 
<p>17 Бо й, насправді, ГОСПОДИ, ассирійські царі вигубили ті народи та їхні землі, 
<p>18 й покидали їхніх божків у вогонь; але ж вони не були богами, а просто творивом людських рук – дерево та камінь, – тому й знищили їх! 
<p>19 Тепер же, ГОСПОДИ, Боже наш, визволь нас з його рук, аби усі царства землі дізнались, що Ти єдиний є ГОСПОДОМ Богом!.. 
<p>20 У той час Ісая, син Амоса, послав, аби сказали Єзекії те, що відповів ГОСПОДЬ, Бог Ізраїлю: Я почув усе те, про що ти молився до Мене відносно Сеннахеріва, царя Ассирії. 
<p>21 Тепер послухай слова, які щодо нього каже ГОСПОДЬ : Зневажає тебе, ассирійський царю, й глузує над тобою діва, дочка Сіона; похитає вслід тобі головою дочка Єрусалима! 
<p>22 Кого ти ганьбив і ображав? На кого ти підвищував голос і, в зарозумілості піднімав догори свої очі? – Проти Святого Ізраїлевого! 
<p>23 Адже, через своїх послів ти ганьбив Владику, вихваляючись: Безліччю моїх колісниць я підкорив високі гори, досяг узгір’я Лівану, зрубав найвищі його кедри та його добірні кипариси; я піднявся аж на саму вершину, до його саду-лісу. 
<p>24 Я викопував джерела і пив з них воду, осушував стопами моїх ніг усі ріки Єгипту. 
<p>25 Хіба ти не чув, що віддавна усе це Я створив? Від прадавніх часів замислив те, що тепер здійснене. Тому ти й спустошуєш укріплені міста, перетворюючи їх на купи румовищ. 
<p>26 Їхні мешканці безсилі в своїй розгубленості, збентежені й уподібнились до зеленої трави; як трава на дахах, і як спалене сонцем збіжжя, що жовкне раніше, ніж дозріє. 
<p>27 Але Я знаю, коли ти сідаєш, коли виходиш і входиш; знаю і твою шалену лють на Мене. 
<p>28 Оскільки ти оскаженів на Мене, і твоє зухвальство дійшло до Мого слуху, то Я вправлю Моє кільце у твої ніздрі, та Мою уздечку у твій рот, і поверну тебе назад дорогою, якою ти прийшов… 
<p>29 Для тебе ж, Єзекіє, буде така ознака: Ти їстимеш цього року те, що саме посіялось, а наступного року – те, що саме виросло; а вже на третій рік будете сіяти та збирати врожай, насаджувати виноградники та споживати їхні плоди! 
<p>30 А врятоване з Юдиного дому, що залишиться, глибоко пустить коріння і принесе для Неба плоди. 
<p>31 Адже з Єрусалима вийде залишок, і з гори Сіон – спасіння! Ревністю ГОСПОДА Саваота це буде зроблене. 
<p>32 Стосовно ж ассирійського царя, то так говорить ГОСПОДЬ : Він не вступить у це місто, і не пустить сюди стрілу; він не стане проти нього зі щитом, і не насипле навколо нього валу! 
<p>33 Дорогою, якою прийшов, – нею він і повернеться, а у це місто не вступить! – так сказав ГОСПОДЬ ! 
<p>34 Я захищу це місто, збережу його заради Себе та задля Мого слуги Давида!.. 
<p>35 Так сталося, що тієї ночі вийшов ГОСПОДНІЙ ангел і знищив у таборі ассирійців сто вісімдесят п’ять тисяч воїнів. Вранці наступного дня лише декотрі піднялись й побачили – усі тіла лежать мертвими. 
<p>36 Тож Сеннахерів, цар Ассирії, рушив і пішов, повернувся й осів у Ніневії. 
<p>37 Але так сталося, що коли він поклонявся в храмі свого бога Нісроха, його сини, Адраммелех і Сарецер, убили його мечем, після чого втекли в Араратський край. Замість нього зацарював його син Есархаддон. 

<h4>2 Царів 20 
<p>1 У той час Єзекія смертельно захворів. До нього прийшов пророк Ісая, син Амоса, й сказав йому, що говорить ГОСПОДЬ : Зроби Заповіт твоїй родині, бо ти не видужаєш, а помреш! 
<p>2 Він повернувся обличчям до стіни й став молитися до ГОСПОДА, говорячи: 
<p>3 О, ГОСПОДИ, згадай, благаю, як я ходив перед Тобою в правді та вірності серця, і чинив те, що Тобі до вподоби! Після цих слів Єзекія почав гірко ридати. 
<p>4 І сталося так: ще Ісая не вийшов зі середнього двору палацу, як було до нього ГОСПОДНЄ слово такого змісту: 
<p>5 Повертайся, і скажи володареві Мого народу Єзекії, що говорить ГОСПОДЬ, Бог твого прабатька Давида: Я почув твою молитву й побачив твої сльози! Отже, Я тебе вилікую, так що третього дня ти підеш до ГОСПОДНЬОГО Храму. 
<p>6 Крім того, Я додаю до твого віку ще п’ятнадцять років. Я врятую тебе і це місто від влади ассирійського царя! Я захищатиму це місто заради Себе і заради Мого слуги Давида! 
<p>7 Після цього Ісая сказав: Принесіть пластир зі смокв. Коли пластир принесли й поклали на пухлину, він видужав. 
<p>8 Тоді Єзекія запитав Ісаю: Яка ознака того, що ГОСПОДЬ мене зціляє, і я третього дня піду до ГОСПОДНЬОГО Храму? 
<p>9 Ось тобі ознака від ГОСПОДА, – відповів Ісая, – що ГОСПОДЬ здійснює сказане Ним слово: Як би ти хотів, чи нехай тінь від сонця посунеться на десять ступенів уперед, чи нехай вона на десять ступенів повернеться назад ? 
<p>10 Єзекія відповів: Легко тіні посунутись уперед на десять ступенів; краще нехай тінь повернеться на десять ступенів назад! 
<p>11 Тоді пророк Ісая попросив ГОСПОДА, і Той зробив, що тінь від сонця на ступенях Ахазових повернулася назад на десять ступенів, по яких вона вже пройшла... 
<p>12 У той час вавилонський цар Беродах-Баладан, син Баладана, дізнавшись про те, що Єзекія був хворий, послав йому через своїх послів листа і подарунки. 
<p>13 Єзекія вислухав їх, і показав послам усі свої сховища срібла та золота, пахощів і свою дорогоцінну олію, а також арсенал зброї, – одним словом усе, що знаходилось у його сховищах. Не було нічого в усьому його палаці та володінні, чого б Єзекія їм не показав. 
<p>14 Тоді прийшов до царя Єзекії пророк Ісая і запитав його: Що говорили ці люди й звідкіля вони приходили до тебе? Єзекія відповів: Вони приходили з далекого краю, з Вавилону. 
<p>15 Тоді Ісая запитав: А що вони бачили у твоєму палаці? Єзекія відповів: Вони побачили все, що є в моєму палаці, – не було такої речі в моїх сховищах, якої я їм не показав би! 
<p>16 Тоді Ісая промовив до Єзекії: Вислухай слово ГОСПОДА ! 
<p>17 Ось надходить час, коли все, що є в твоєму палаці і що набули твої батьки аж до сьогодні, буде забране до Вавилону! Не залишиться нічого, – так сказав ГОСПОДЬ. 
<p>18 А з твоїх синів, котрі народяться від тебе, і походитимуть від тебе, декого заберуть, – й вони стануть євнухами в палаці вавилонського царя! 
<p>19 На це Єзекія відповів Ісаї: Приємну вістку ти мені повідомив від ГОСПОДА. І додав: У всякому разі, поки я житиму, буде мир і безпека. 
<p>20 Усі інші оповіді про Єзекію, про всі його доблесні подвиги, а також про те, як він збудував водоймище й водопровід у місто, записано в Книзі літопису юдейських царів. 
<p>21 Отже, Єзекія спочив зі своїми батьками, а замість нього зійшов на царський престол його син Манассія. 

<h4>2 Царів 21 
<p>1 Манассії було дванадцять років, коли він став царем, і п’ятдесят п’ять років владарював у Єрусалимі. Ім’я його матері було Хефціва. 
<p>2 Він чинив те, що було не до вподоби ГОСПОДУ, наслідуючи огидні звичаї народів, яких ГОСПОДЬ прогнав перед ізраїльтянами. 
<p>3 Він знову влаштував узвишшя, які знищив його батько Єзекія, поставив жертовники Ваалові, та зробив ашеру за прикладом ізраїльського царя Ахава; поклонявся усьому небесному воїнству й служив йому. 
<p>4 І поставив жертовники в ГОСПОДНЬОМУ Храмі, про який ГОСПОДЬ сказав: В Єрусалимі перебуватиме Моє Ім’я! 
<p>5 В обох дворах ГОСПОДНЬОГО Храму він спорудив жертовники для всього небесного війська, 
<p>6 а також провів свого сина через вогонь; займався ворожбою та чарівництвом, завів викликачів мертвих і заклиначів духів, що було великим злочином перед ГОСПОДОМ, що викликав Його гнів. 
<p>7 Виготовив статую-ідола Ашери, й поставив її в Храмі, про який ГОСПОДЬ заповів Давидові та його синові Соломону: У цьому Храмі, в Єрусалимі, який Я обрав з-поміж усіх Ізраїлевих племен, закарбую Своє Ім’я навіки; 
<p>8 Я не допущу, щоб ноги ізраїльтян блукали поза краєм, який Я дав у володіння їхнім батькам, але на умові, що вони пильно будуть дотримуватись усього того, що Я їм заповів, та згідно з усім Законом, який їм дав Мій слуга Мойсей. 
<p>9 Проте вони ні на що не зважали. Манассія поводував людей до злочинів, аби вони творили гірше, ніж ті народи, яких ГОСПОДЬ знищив перед ізраїльтянами. 
<p>10 Тоді ГОСПОДЬ звернувся до них через Своїх слуг пророків з такими словами: 
<p>11 Оскільки юдейський цар Манассія, чинить такі гидоти, – а він творив гірші злочини, ніж робили аморейці, котрі тут мешкали до нього, – і своїми ідолами-бовванами ввів у гріх також юдеїв, 
<p>12 Тому так говорить ГОСПОДЬ, Бог Ізраїлю: Ось Я наведу на Єрусалим і на Юдею таке нещастя, що в кожного, хто про це почує, задзвенить в обох вухах. 
<p>13 Адже Я простягну над Єрусалимом ту саму міру покарання, що й над Самарією, а також ту саму вагу*, що і до роду Ахава, – Я витру Єрусалим, як витирають миску, й після миття, перевертають її дном догори. 
<p>14 Я відкину залишок Моєї спадщини, й віддам їх у руки їхніх ворогів; вони стануть награбленою здобиччю для всіх своїх ворогів, 
<p>15 за те, що чинили зло переді Мною, викликаючи Мій гнів з того дня, як їхні батьки вийшли з Єгипту, й аж до сьогодні. 
<p>16 Що ж до самого Манассії, то йому було мало того, що він увів у гріх Юдею, щоб люди чинили те, що було злочином перед ГОСПОДОМ, – але він ще й пролив так багато невинної крові, що Єрусалим був залитий кров’ю. 
<p>17 Усі інші оповіді про Манассію, та про все, що він чинив, а також про скоєні ним гріхи записано в Книзі літопису юдейських царів. 
<p>18 Манассія відійшов до своїх прабатьків і був похований у саду свого палацу, тобто в саду Уззи, а замість нього зійшов на царський престол його син Амон. 
<p>19 Амону було двадцять два роки, коли він став царем, і два роки владарював у Єрусалимі. Ім’я його матері було Мешуллемет, дочка Харуца з Йотви. 
<p>20 Він також робив зло, що було не до вподоби ГОСПОДУ, як чинив і його батько Манассія. 
<p>21 Амон йшов тією ж дорогою, наслідуючи свого батька; так само, як і його батько служив ідолам й поклонявся їм. 
<p>22 Він відкинув ГОСПОДА, Бога своїх прабатьків, і по ГОСПОДНІЙ дорозі не пішов. 
<p>23 Амонові слуги учинили проти нього змову, й убили царя в його ж палаці. 
<p>24 Проте прості громадяни краю знищили всіх тих, хто був причетний до змови проти царя Амона, і народ краю замість Амона настановив царем його сина Йосію. 
<p>25 Усі інші оповіді про Амона, та про те, що він робив записано в Книзі літопису юдейських царів. 
<p>26 Його поховали у власній гробниці в саду Уззи. Після нього зійшов на царський престол його син Йосія. 

<h4>2 Царів 22 
<p>1 Йосія мав вісім років, коли він став царем, і тридцять один рік владарював у Єрусалимі. Ім’я його матері було Єдіда, дочка Адаї з Боцкати. 
<p>2 Він чинив те, що було до вподоби ГОСПОДУ, – в усьому дотримувався дороги свого прабатька Давида, не відступаючи ні праворуч, ні ліворуч. 
<p>3 Так сталося, що у вісімнадцятому році владарювання Йосії, цар послав писаря Шафана, сина Ацалії, внука Мешулама, до ГОСПОДНЬОГО Храму, з наказом: 
<p>4 Піди до первосвященика Хілкії, й скажи, щоб він перерахував гроші, принесені до ГОСПОДНЬОГО Храму, які придверники при вході в Храм зібрали від людей, 
<p>5 і нехай передадуть їх підрядникам ( прорабам ), призначеним для виконання праці ( ремонту ) з пошкоджень ГОСПОДНЬОГО Храму, аби вони могли розраховуватись із робітниками, що виконують ці роботи, в ГОСПОДНЬОМУ Храмі, зокрема: 
<p>6 теслярам, каменярам-мулярам, а також здійснювати придбання дерева і тесаного каміння, для ремонту Храму. 
<p>7 Однак, не вимагайте від них звіту за передане їм срібло, адже вони завжди чесно працюють й виправдовують довір’я. 
<p>8 Первосвященик Хілкія повідомив писарю Шафану: Я знайшов у ГОСПОДНЬОМУ Храмі Сувій ( Книгу ) Закону. І Хілкія дав Книгу Шафанові, а той її прочитав. 
<p>9 Після цього писар Шафан прийшов до царя Йосії. Доповідаючи про виконання доручення, він сказав: Твої слуги зібрали гроші, які були знайдені в Храмі, і передали їх підрядникам, відповідальним за виконання праці в ГОСПОДНЬОМУ Храмі. 
<p>10 Потім писар Шафан доповів цареві про те, що священик Хілкія передав йому Книгу. І Шафан прочитав її перед царем. 
<p>11 Коли ж цар вислухав слова із Книги Закону, сталося так, що він роздер свої шати. 
<p>12 Цар прикликав священика Хілкію, Ахікама, сина Шафана, Ахбора, сина Міхея, писаря Шафана та царського урядовця Асаю, й наказав: 
<p>13 Ідіть і запитайте у ГОСПОДА щодо мене та народу, а також щодо всієї Юдеї, у зв’язку зі змістом знайденої Книги, адже великий ГОСПОДНІЙ гнів мав би розгорітися проти нас через те, що наші прабатьки не прислухалися до слів цієї Книги, й не дотримувались усього написаного там для нас! 
<p>14 Отже, священик Хілкія, Ахікам, Ахбор, Шафан та Асая пішли до пророчиці Хулди, дружини Шаллума, сина Тікви, онука Хархоса, що доглядав одежу, – а вона мешкала в Новому місті Єрусалима, – й розмовляли з нею. 
<p>15 А вона їм переказала слова ГОСПОДА, Бога Ізраїлю: Скажіть чоловікові, котрий послав вас до мене, 
<p>16 що говорить ГОСПОДЬ : Ось Я спроваджу нещастя на це місто та на його мешканців, згідно з усіма словами Книги, яку прочитав юдейський цар, 
<p>17 через те, що Мене залишили й кадили ладаном перед іншими богами, викликаючи своїми вчинками Мій гнів. Тому й палає Мій гнів щодо цього місця, і вже не погасне! 
<p>18 А юдейському цареві, котрий вас послав запитати в ГОСПОДА, скажіть йому так: Так сказав ГОСПОДЬ, Бог Ізраїлю, – ті слова, які ти чув. 
<p>19 Оскільки ж твоє серце пом’якшало, й ти впокорився перед ГОСПОДОМ ; почувши, що Я сказав про це місто та про його мешканців, які стануть жахом для інших людей і прокляттям ти, розідравши свої шати, заплакав переді Мною, то Я почув тебе, – говорить ГОСПОДЬ. 
<p>20 Тому Я прилучу тебе до твоїх батьків, і ти зійдеш у свою гробницю з миром, аби твої очі не бачили усього того лиха, яке Я спроваджу на це місце! Повернувшись, вони переказали всі ті слова цареві. 

<h4>2 Царів 23 
<p>1 Цар послав, щоб зібрали до нього всіх старійшин Юдеї та Єрусалима. 
<p>2 Після того цар пішов у ГОСПОДНІЙ Храм разом з усіма юдейськими мужами та мешканцями Єрусалима, а також священиками, й пророками, – пішов і весь народ, від найменшого до найбільшого. Там він прочитав так, щоб усі почули слова Книги Заповіту, знайденої в ГОСПОДНЬОМУ Храмі. 
<p>3 Після цього цар став на своєму підвищенні біля колони, й уклав ( поновив ) перед ГОСПОДОМ Заповіт, пообіцявши йти слідом за ГОСПОДОМ і виконувати Його Заповіді, Його свідчення та Його постанови від усього серця і від усієї душі, дотримуючись умов Заповіту, записаного у цій Книзі Закону. Після цього весь народ приєднався до Заповіту. 
<p>4 Тоді цар наказав великому священику Хілкії та священикам, що були другими після нього, а також вартовим при вході винести з ГОСПОДНЬОГО Храму всі речі, виготовлені для Ваала, для Ашери та для всього небесного війська. І він спалив їх за межами Єрусалима у Кедронській Долині, а їхній попіл відніс до Бетеля. 
<p>5 Він усунув жерців, яких юдейські царі попризначали, щоб кадити на узвишшях в юдейських містах і в околицях Єрусалима, і тих, що кадили Ваалові, сонцю, місяцю, сузір’ям, і всьому небесному воїнству. 
<p>6 Він також виніс ашеру з ГОСПОДНЬОГО Храму за межі Єрусалима до потоку Кедрон, і спалив її біля потоку Кедрон, і стер на порох, і висипав її порох на загальному кладовищі. 
<p>7 Цар зруйнував приміщення чоловіків-блудників, що були при ГОСПОДНЬОМУ Храмі, і де жінки ткали покривала для Ашери. 
<p>8 Він прогнав усіх священиків з усіх юдейських міст, і осквернив узвишшя, де кадили ті священики, – від Гіви й аж до Беер-Шеви. Він зруйнував узвишшя брам, – що були біля брами міського голови Ісуса, що ліворуч, коли входити в міську браму. 
<p>9 А священикам узвиш не дозволялось приступати до ГОСПОДНЬОГО жертовника в Єрусалимі, але вони могли їсти опрісноки разом зі своїми братами. 
<p>10 Він осквернив Тофет, що в долині Бен-Гінном, аби ніхто не переводив свого сина чи свою дочку через вогонь для Молоха. 
<p>11 Цар також прибрав коней, яких юдейські царі тримали в стайнях неподалік входу до ГОСПОДНЬОГО Храму, як посвячених сонцю, поряд з помешканням євнуха Натана-Мелеха, а колісниці сонця він спалив у вогні. 
<p>12 Так само й жертовники, що були на даху горішньої світлиці Ахаза, споруджені юдейськими царями, та жертовники, які поставив Манассія в обох дворах ГОСПОДНЬОГО Храму, цар зруйнував. І побіг звідти, і викинув їхній порох у потік Кедрон. 
<p>13 А узвишшя навпроти Єрусалима, що праворуч гори знищення, які влаштував ізраїльський цар Соломон для Астарти, сидонської гидоти, і для Кемоша, гидоти моавської, та для Мілкома ( Молоха ), гидоти аммонійців, цар осквернив. 
<p>14 Він порозбивав стовпи, позрубував ашери, та наповнив ті місця людськими кістками. 
<p>15 Також і жертовник у Бетелі, узвишшя, яке побудував Єровоам, син Невата, що втягнув також у гріх Ізраїль, жертовник той і узвишшя він зруйнував, узвишшя спалив і стер на порох, і спалив ашеру. 
<p>16 Оглянувшись Йосія побачив на узгір’ї гроби. Тож він послав людей, аби забрали кості з тих гробів; він спалив їх на жертовнику і, таким чином, осквернив його, за ГОСПОДНІМ словом, яке колись сказав Божий чоловік, провістивши ці події. 
<p>17 Потім цар запитав: А що це за пам’ятник, який я бачу? Йому відповіли люди того міста: Це надгробок Божого чоловіка, котрий колись прийшов з Юдеї, та провістив те, що ти вчинив із жертовником Бетеля! 
<p>18 Тоді цар сказав: Залиште його, і нехай ніхто не торкається його костей! Так і збереглись незайманими його кості, разом із кістьми пророка, котрий прийшов із Самарії. 
<p>19 Йосія так само, як у Бетелі, знищив усі капища на узвишшях по містах Самарії, які споруджували ізраїльські царі, викликаючи тим ГОСПОДНІЙ гнів. 
<p>20 Він знищив усіх священиків узвиш, що були там при жертовниках, і спалив на них людські кості, після чого повернувся в Єрусалим. 
<p>21 Тоді цар, звернувшись до всього народу, наказав: Справте Пасху на честь ГОСПОДА, вашого Бога, як прописано в Книзі цього Заповіту! 
<p>22 Адже Пасхи не відзначали з часу правління суддів Ізраїлю, протягом усього періоду ізраїльських царів, як і юдейських царів, – 
<p>23 і лише на вісімнадцятий рік владарювання царя Йосії відзначили в Єрусалимі Пасху для ГОСПОДА. 
<p>24 Йосія викорінив також усіх чарівників та ворожбитів; знищив домашніх божків (терафимів), усіх ідолів-бовванів, – усі гидоти, які лише можна було побачити в Юдейському краї та в Єрусалимі; Йосія прагнув виконати прописані в Книзі слова Закону, що знайшов священик Хілкія в ГОСПОДНЬОМУ Храмі. 
<p>25 До нього не було такого, як він, царя, котрий навернувся би до ГОСПОДА всім своїм серцем і всією своєю душею, та всією своєю силою, згідно з усім законом Мойсея, – та й після нього не було подібного йому. 
<p>26 Однак у Своїй ревності ГОСПОДЬ вже не відвернув Свого великого гніву, який запалав на Юдею за всі зневаги, зокрема, які заподіяв Йому Манассія. 
<p>27 Отже, ГОСПОДЬ твердо вирішив: Я відкину Юдею від Свого обличчя, як Я відкинув Ізраїль. Я залишу обране Мною місто Єрусалим. Залишу також і Храм, про який Я сказав: Моє Ім’я перебуватиме в ньому! 
<p>28 Усі інші оповіді про Йосію та про те, що він зробив, записано в Книзі літопису юдейських царів. 
<p>29 Під кінець владарювання Йосії єгипетський цар, фараон Нехо, виступив проти ассирійського царя і прибув до ріки Євфрат. Коли Йосія вийшов йому назустріч, фараон, щойно уздрівши Йосію, вбив його в Меґіддо. 
<p>30 Слуги Йосії вивезли його тіло на колісниці з Меґіддо; спровадивши його до Єрусалима, поховали в його гробниці. Тоді люди краю, взявши сина Йосії Єгоахаза, помазали його й поставили царем замість його батька. 
<p>31 Єгоахазу було двадцять три роки, коли він зійшов на царський престол, і три місяці він владарював у Єрусалимі. Ім’я його матері було Хамуталь, дочка Єремії з Лівни*. 
<p>32 Він чинив зло, що було не до вподоби ГОСПОДУ, наслідуючи в усьому своїх прабатьків. 
<p>33 Фараон Нехо ув’язнив його в Рівлі, що в Хаматському краю, усунувши його від владарювання в Єрусалимі, й наклав на країну данину в сто талантів срібла й один талант золота. 
<p>34 Фараон Нехо поставив царем Еліякима, другого сина Йосії, змінивши його ім’я на Єгояким. А Єгоахаза він забрав із собою в Єгипет, де той і помер. 
<p>35 Єгояким віддавав фараонові призначене ним срібло і золото; проте, щоб зібрати стільки срібла, яке вимагав фараон, потрібно було розкласти цю данину на всіх громадян краю. Тому з кожного, за оцінкою його статків, вимагалось срібло й золото, щоб віддавати данину фараонові Нехо. 
<p>36 Єгоаким мав двадцять п’ять років, коли зійшов на царський престол, і владарював у Єрусалимі одинадцять років. Ім’я його матері було Зевуда, дочка Педаї з Руми. 
<p>37 Він також чинив те, що було злочином перед ГОСПОДОМ, наслідуючи в усьому своїх прабатьків. 

<h4>2 Царів 24 
<p>1 Під час владарювання Єгоякима напав на країну вавилонський цар Навуходоносор, і Єгояким на три роки став його підданим, але потім він збунтувався й відвернувся від нього. 
<p>2 І ГОСПОДЬ послав на нього орди халдейців, орди арамійців, орди моавійців та орди синів Аммона. Вони накинулись на Юдейський край, аби його нищити за словом, яке ГОСПОДЬ провістив через Своїх рабів пророків. 
<p>3 Отже, це спіткало Юдею, у відповідності з ГОСПОДНІМ рішенням відкинути її від Себе через гріхи Манассії, – через нечестиві його діяння 
<p>4 та за невинну кров, яку він пролив, сповнивши Єрусалим невинною кров’ю! Тому й не захотів ГОСПОДЬ простити. 
<p>5 Усі інші оповіді про Єгоякима та про все, що він чинив, записано в Книзі літопису юдейських царів. 
<p>6 Прийшов час, і Єгояким спочив зі своїми батьками, а замість нього зійшов на царський престол його син Єхонія. 
<p>7 А єгипетський цар більше не вирушав у військові походи зі свого краю, оскільки вавилонський цар захопив усі володіння єгипетського царя, – від Єгипетського Потоку й до ріки Євфрат. 
<p>8 Єхонія мав вісімнадцять років, коли він став царем, і три місяці владарював у Єрусалимі. Ім’я його матері було Нехушта, дочка Елнатана з Єрусалима. 
<p>9 Він також творив неподобства перед ГОСПОДОМ, наслідуючи в усьому свого батька. 
<p>10 У той час військо вавилонського царя Навуходоносора підійшло до Єрусалима, й місто потрапило в облогу ворога. 
<p>11 Коли пізніше сам вавилонський цар Навуходоносор прибув до свого війська, що тримало в облозі місто, 
<p>12 Юдейський цар Єхонія вийшов і здався вавилонському цареві разом зі своєю матір’ю, а також сановниками, князями та царедворцями ( євнухами ). Вавилонський цар полонив їх у восьмому році свого владарювання. 
<p>13 Він вивіз звідти усі скарби ГОСПОДНЬОГО Храму та скарби царського палацу, потовк увесь золотий посуд, що зробив для ГОСПОДНЬОГО Храму, ізраїльський цар Соломон, – як і провістив ГОСПОДЬ. 
<p>14 Він забрав у неволю весь Єрусалим, – усіх можновладців та всіх військових лицарів, полонивши десять тисяч осіб. Потрапили в полон й усі ремісники та ковалі, окрім найбідніших людей краю. 
<p>15 Він забрав до Вавилону також Єхонію, матір царя, та царських дружин, його царедворців ( євнухів ); цар переселив з Єрусалима у Вавилон також усіх воєначальників 
<p>16 і всіх військових людей, – сім тисяч воїнів і одну тисячу ремісників та ковалів, – усіх здатних воювати вавилонський цар забрав у неволю до Вавилону. 
<p>17 Замість Єхонії вавилонський цар призначив царем його дядька Маттанію, змінивши його ім’я на Седекію. 
<p>18 Седекія мав двадцять один рік, коли він зійшов на царський престол, і одинадцять років владарював у Єрусалимі. Його матір’ю була дочка Єремії з Лівни, на ім’я Хамуталь. 
<p>19 Він так само, як і Єгояким, чинив зло перед ГОСПОДОМ, 
<p>20 що й стало причиною ГОСПОДНЬОГО гніву щодо Єрусалима та Юдеї, аж доки Він остаточно не відкинув їх від Себе. Проте Седекія збунтувався і проти вавилонського царя. 

<h4>2 Царів 25 
<p>1 Так сталося, що в дев’ятому році царювання Седекії, в десятий день десятого місяця, вавилонський цар Навуходоносор з усім своїм військом знову підступив до Єрусалима; він отаборився проти нього й насипав навколо нього облоговий вал. 
<p>2 Отже, місто перебувало в облозі до одинадцятого року царювання Седекії. 
<p>3 На дев’ятий день четвертого місяця, коли в місті лютував страшний голод, і простий люд міста вже не мав що їсти, 
<p>4 в стіні міста був зроблений вилом, і цар, разом з усіма своїми воїнами, вийшов вночі через таємний прохід між двома стінами, що оточували царський сад, хоча довкола міста ще перебували халдейці, – і втекли в напрямку Йорданської Долини. 
<p>5 Але халдейське військо погналось за царем; воїни наздогнали його в Єрихонській долині, тимчасом як усе цареве військо, залишивши його, розбіглося. 
<p>6 Царя схопили і привели його до вавилонського царя в Ріввлу**, де він виголосив йому вирок. 
<p>7 Там, перед його очами, вбили синів Седекії; самого ж Седекію осліпили і, закувавши його в кайдани, запровадили у Вавилон. 
<p>8 Дев’ятнадцятого року, сьомого дня п’ятого місяця владарювання вавилонського царя Навуходоносора, прийшов у Єрусалим слуга вавилонського царя, начальник охорони, Невузарадан. 
<p>9 Він спалив ГОСПОДНІЙ Храм, царський палац та інші великі будинки Єрусалима, – всі доми вельмож були спалені вогнем. 
<p>10 Військо халдейців, яке прибуло з начальником охорони, зруйнувало довколишні стіни Єрусалима. 
<p>11 Решту людей, які ще залишалися в місті, як і тих, що перебігли до вавилонського царя, – увесь цей народ начальник охорони Невузарадан забрав у полон. 
<p>12 Лише найбідніших краю начальник охорони залишив доглядати поля і виноградники. 
<p>13 Мідні колони, що були в ГОСПОДНЬОМУ Храмі, їхні підставки, а також мідне море, яке було в ГОСПОДНЬОМУ Храмі, халдейці розбили, а їхню мідь забрали до Вавилону. 
<p>14 Так само лопатки, щипці, ложки та весь інший мідний посуд, що використовувався під час богослужіння, вони забрали. 
<p>15 Начальник охорони також забрав кадильниці й чаші-кропильниці, – все, що було зі золота та зі срібла, він забрав. 
<p>16 Стосовно ж двох колон, мідного моря і підставок, які виготовив Соломон для ГОСПОДНЬОГО Храму, то важко було зважити всю кількість міді в усіх цих предметах. 
<p>17 Адже кожна колона мала заввишки вісімнадцять ліктів. Крім того, на ній була мідна капітель; капітель була заввишки у три лікті, навколо якої було мереживо, на якому кріпилися мигдалеві яблука, – все це з міді. Такою ж була й друга колона, – з капітеллю та мідним мереживом. 
<p>18 Начальник охорони полонив первосвященика Сераю, і другого священика Цефанію, та трьох вартових біля дверей Храму. 
<p>19 У місті він захопив одного царедворця ( євнуха ), котрий був начальником над воїнами, а також п’ятьох мужів з найближчого оточення царя, яких знайшли в місті, та писаря військового командування, котрий ніс відповідальність за мобілізацію до війська людей краю; крім того, полонив шістдесят інших мужів, громадян країни, які ще залишались у місті. 
<p>20 Захопивши їх, начальник охорони Невузарадан запровадив їх до вавилонського царя в Рівлу. 
<p>21 Там, у Рівлі, що в Хаматському краю, вавилонський цар, караючи їх, стратив усіх. Таким чином юдеї остаточно були вигнані з власної землі. 
<p>22 Проте над народом, який ще залишався в Юдейському краю, тобто над тими, котрих вавилонський цар Навуходоносор залишив, він поставив управителем Ґедалію, сина Ахікама, Шафанового онука. 
<p>23 Як тільки колишні воєначальники та їхні підлеглі дізнались, що вавилонський цар поставив Ґедалію, то вони прийшли до Ґедалії в Міцпу. Це були: Ізмаїл, син Нетанії, Йоханан, син Кареаха, та Серая, син Танхумета з Нетофати, та Яазанія, син Маахатії разом зі своїми людьми. 
<p>24 І Ґедалія присягнувся перед ними та їхніми людьми, говорячи їм: Не бійтеся стати підвладними халдейцям! Залишайтесь у краю, служіть вавилонському цареві, й вам буде добре! 
<p>25 Але сталося так, що в сьомому місяці прибув Ізмаїл, син Нетанії, сина Елішами, один із царських нащадків, разом із десятьма чоловіками. Вони вразили Ґедалію, причинивши йому смерть, і знищили юдеїв та халдейців, які були з ним у Міцпі. 
<p>26 Злякавшись помсти з боку халдейців, увесь народ, – від малого й до великого, разом з колишніми воєначальниками піднявся і вирушив в Єгипет. 
<p>27 Так сталося, що в тридцять сьомому році після полонення юдейського царя Єхонії, в дванадцятому місяці, двадцять сьомого дня того місяця, зійшов на царський престол Вавилону Евіл-Меродах. Першого року свого царювання він помилував юдейського царя Єхонію та звільнив його з в’язниці. 
<p>28 Він приязно з ним розмовляв і поставив його престол вище, ніж престоли інших переможених царів, котрі були в нього у Вавилоні. 
<p>29 Він змінив його в’язничний одяг, і Єхонія постійно споживав їжу за царським столом до кінця свого життя. 
<p>30 Його утримання було постійним утриманням, і видавалось йому від царя щодня протягом усього його життя. 