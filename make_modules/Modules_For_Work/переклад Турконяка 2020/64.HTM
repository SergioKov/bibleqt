<h2>

<h4>1 Тимофія 1 
<p>1 Павло, апостол Ісуса Христа, за велінням Бога, нашого Спасителя, та Ісуса Христа — нашої надії, 
<p>2 до Тимофія, справжнього сина у вірі: благодать, милість і мир від Бога, [нашого] Отця і нашого Господа Ісуса Христа! 
<p>3 Коли я йшов до Македонії, то просив тебе залишитися в Ефесі, щоби декому ти заборонив навчати чогось іншого, 
<p>4 не зважати на байки та на безкінечні родоводи, які викликають більше суперечок, ніж Божого утвердження у вірі. 
<p>5 Метою ж повеління є любов від чистого серця, від доброго сумління та нелицемірної віри. 
<p>6 Деякі, відступивши від цього, вдалися до пустих балачок, 
<p>7 бажаючи бути вчителями Закону і не розуміючи ні того, що говорять, ні того, на чому наполягають. 
<p>8 Знаємо, що Закон добрий, коли хто його законно застосовує; 
<p>9 знаємо й те, що Закон не даний для праведного, але для беззаконних і нестриманих, безбожних і грішників, несправедливих і нечестивих, для тих, хто зневажає батька й матір, для вбивць, 
<p>10 розпусників, мужоложників, викрадачів людей, неправдомовців, клятвопорушників і для всього іншого, що противиться здоровому вченню, 
<p>11 за Євангелієм слави блаженного Бога, яка мені була довірена. 
<p>12 Дякую Тому, Хто зміцнює мене, — Ісусові Христові, Господу нашому, оскільки, настановивши на служіння, Він відніс мене до числа вірних, — 
<p>13 мене, який колись зневажав, переслідував і нападав на Господа! Але я був помилуваний, бо це я робив через незнання, у невірстві. 
<p>14 Тож благодать нашого Господа надмірно збільшилася в мені — з вірою та любов’ю, що в Ісусі Христі. 
<p>15 Вірним є слово і гідне повного прийняття, що Ісус Христос прийшов у світ, аби спасти грішників, серед яких я — перший. 
<p>16 Але я тому був помилуваний, щоб у мені першому Ісус Христос показав усе довготерпіння, як приклад для тих, хто має повірити в Нього для вічного життя. 
<p>17 А Цареві віків — нетлінному, невидимому, єдиному, [премудрому] Богові — честь і слава навіки-віків, амінь ! 
<p>18 Це веління передаю тобі, сину Тимофію, згідно з пророцтвами, які раніше були дані про тебе, аби ти, згідно з ними, боровся доброю боротьбою, 
<p>19 маючи віру та добру совість, яку декотрі відкинули і відпали від віри. 
<p>20 Серед них — Гіменей та Олександр, котрих я передав сатані, щоб навчилися не хулити Бога. 

<h4>1 Тимофія 2 
<p>1 Отже, насамперед прошу, щоби звершувати молитви, благання, прохання, подяки за всіх людей, 
<p>2 за царів і за всіх, хто при владі, щоб нам жити тихим і спокійним життям — в усякій побожності та чистоті. 
<p>3 [Бо] це добре і до вподоби нашому Спасителеві, Богові, 
<p>4 Який бажає, щоб усі люди спаслися і прийшли до пізнання істини. 
<p>5 Адже один є Бог і один Посередник між Богом та людьми — Людина Ісус Христос, 
<p>6 Який дав Себе як викуп за всіх, — свідчення свого часу; 
<p>7 для цього я був поставлений проповідником і апостолом, — істину кажу [в Христі], не ввожу в оману, — вчителем язичників у вірі та істині. 
<p>8 Тому я хочу, щоби чоловіки молилися на кожному місці, здіймаючи чисті руки — без гніву та сумніву. 
<p>9 Так само й жінки хай одягаються скромно, із соромливістю та розсудливістю, хай прикрашають себе не заплітанням волосся, не золотом, не перлами, не коштовним вбранням, 
<p>10 а добрими ділами, як це й належить жінкам, котрі присвятили себе побожності. 
<p>11 Жінка нехай мовчки навчається в повній покорі. 
<p>12 Жінці навчати не дозволяю, ні панувати над чоловіком, але нехай перебуває в мовчанні. 
<p>13 Бо Адам був створений першим, а потім Єва. 
<p>14 І не Адам спокусився, а жінка, бувши спокушена, потрапила в переступ. 
<p>15 Та спасеться вона народженням дітей, якщо буде перебувати у вірі, любові та святості з розсудливістю. 

<h4>1 Тимофія 3 
<p>1 Вірне слово: якщо хто бажає єпископства, той бажає доброї справи. 
<p>2 Але єпископ має бути бездоганний, чоловік однієї дружини, тверезий, розважливий, чесний, гостинний, здатний навчати, 
<p>3 не п’яниця, не задерикуватий, але лагідний, не сварливий, не грошолюбний, 
<p>4 який добре управляє своїм домом, дітей тримає в послуху, з усякою повагою. 
<p>5 Адже коли хто не вміє управляти власним домом, тоді як він зможе дбати про Божу Церкву? 
<p>6 Щоб не був новонавернений, аби не запишався та не підпав під той же осуд, що й диявол. 
<p>7 Треба, щоб він мав добре свідчення від сторонніх осіб, аби не потрапив у зневагу і в пастку диявола. 
<p>8 Диякони також повинні бути поважними, не двомовними, не схильними до надмірного вживання вина, не користолюбними, 
<p>9 але які мають таємницю віри в чистому сумлінні. 
<p>10 Втім, їх слід спочатку випробувати, а потім, якщо бездоганні, хай служать. 
<p>11 Жінки також мають бути поважними, не осудливими, тверезими, вірними в усьому. 
<p>12 Диякони, — кожний нехай буде чоловіком однієї дружини, — які добре виховують дітей та порядкують у своїх домах. 
<p>13 Бо добрі служителі здобувають собі високий ступінь та велику відвагу у вірі в Ісуса Христа. 
<p>14 Пишу тобі це, сподіваючись, що незабаром прийду до тебе, 
<p>15 а коли забарюся, то щоб ти знав, як належить поводитися в Божому домі, — це Церква живого Бога, стовп і підвалина істини. 
<p>16 Безперечно, що таємниця благочестя велика: Той, Хто з’явився в тілі, оправдався в Дусі, показався ангелам, був проповідуваний між народами, в Нього повірили у світі, Він вознісся у славі. 

<h4>1 Тимофія 4 
<p>1 Дух же ясно говорить, що в останні часи деякі відступлять від віри, прислухаючись до спокусливих духів та вчення бісів; 
<p>2 говорячи в лицемірстві неправду, вони знищили власне сумління, 
<p>3 тож забороняють одружуватися, наказують стримуватися від їжі, яку Бог створив для тих, котрі повірили і пізнали правду, аби приймати з подякою. 
<p>4 Адже всяке Боже творіння добре, і ніщо з того, що з подякою приймається, не підлягає відкиненню, 
<p>5 бо воно освячується Божим Словом і молитвою. 
<p>6 Якщо говоритимеш це братам, то, вигодований словами віри та добрим ученням, за яким пішов, ти будеш добрим служителем Ісуса Христа. 
<p>7 А зневажливих і безглуздих байок остерігайся. Вправляйся ж у побожності, 
<p>8 адже тілесні вправи до деякої міри корисні, а побожність на все корисна, тому що має обітницю як теперішнього життя, так і майбутнього. 
<p>9 Вірне це слово й гідне всякого прийняття. 
<p>10 Бо для цього ми і працюємо й зазнаємо утисків, поклавши надію на живого Бога, Який є Спасителем усіх людей, особливо вірних. 
<p>11 Це проповідуй і навчай. 
<p>12 Хай ніхто не зневажає твого молодого віку, але будь прикладом для вірних — словом, життям, любов’ю, вірою та чистотою. 
<p>13 Поки прийду, приділяй увагу читанню, розраді та навчанню. 
<p>14 Не занедбуй свого дару, який був тобі даний за пророцтвом, — з покладанням рук пресвітерської ради. 
<p>15 Про це піклуйся, у цьому перебувай, щоб твій успіх був очевидним для всіх. 
<p>16 Пильнуй себе і навчання; тримайся цього, бо, роблячи так, і себе спасеш, і тих, хто тебе слухає. 

<h4>1 Тимофія 5 
<p>1 Старшому не докоряй, але вмовляй, як батька, молодих — як братів; 
<p>2 старших жінок — наче матерів; дівчат — наче сестер, з усякою чистотою. 
<p>3 Шануй вдів, — але справжніх вдів. 
<p>4 Якщо ж якась вдова має дітей чи внуків, хай вони спочатку вчаться побожно шанувати свою родину й бути вдячними батькам, бо це до вподоби Богові. 
<p>5 Справжня і самотня вдова надіється на Бога, день і ніч перебуває в молитвах і благаннях. 
<p>6 А та, яка розкошує, померла ще за життя. 
<p>7 І від цього застерігай, щоб вони були бездоганні. 
<p>8 Якщо хто про своїх, а найбільше про домашніх, не дбає, той зрікся віри і є ще гірший від невірного. 
<p>9 Нехай вдовою рахується та, яка має не менше шістдесяти років і була дружиною одного чоловіка, 
<p>10 котра відома своїми добрими ділами: якщо виховала дітей, якщо приймала подорожніх, якщо вмивала ноги святим, якщо втішала пригнічених, якщо виконувала всяке добре діло. 
<p>11 Молодших же вдів оминай, бо коли через пристрасть погорджують Христом, то хочуть виходити заміж. 
<p>12 Цим накликають на себе осуд, бо зреклися першої віри. 
<p>13 До того ж вони нероби: привчаються ходити по хатах, і не тільки нічого не роблять, а й розносять плітки та надто цікаві; говорять те, чого не личить. 
<p>14 Тому молодшим наказую виходити заміж, народжувати дітей, управляти домом і не давати жодного приводу противникові, щоб лихословити. 
<p>15 Бо деякі вже пішли за сатаною. 
<p>16 Якщо якийсь [віруючий або] якась віруюча мають вдів, то хай їм допомагають і не обтяжують Церкви, щоби допомагала справжнім вдовам. 
<p>17 А пресвітери, які добре керують, хай удостояться подвійної честі, особливо ті, які працюють у слові й навчанні. 
<p>18 Адже Писання каже: Не в’яжи рота волові, який молотить; і: Працівник гідний своєї нагороди. 
<p>19 На пресвітера не приймай скарги, хіба що при двох або трьох свідках. 
<p>20 Тих, хто грішить, картай прилюдно, — хай також й інші мають страх. 
<p>21 Засвідчую тобі перед Богом і [Господом] Ісусом Христом та вибраними ангелами, щоб ти зберіг це без пересуду, нічого не роблячи з упередженням. 
<p>22 Рук поспішно не покладай ні на кого, не бери участі в чужих гріхах. Бережи себе чистим. 
<p>23 Води більше не пий, але вживай трохи вина задля [свого] шлунка і своїх частих захворювань. 
<p>24 Гріхи деяких людей очевидні й випереджають їх ще до суду, а за деякими вони йдуть слідом. 
<p>25 Так само й добрі діла очевидні; коли ж вони не добрі, то сховатися не можуть. 

<h4>1 Тимофія 6 
<p>1 Ті, хто перебуває в ярмі рабства, хай шанують своїх панів, аби Боже Ім’я і вчення не зневажалися. 
<p>2 Ті ж, хто має віруючих панів, хай ними не нехтують, бо вони є братами, але хай ще більше служать, адже ті, хто користується їхніми послугами, є вірними та улюбленими. Навчай і нагадуй про це. 
<p>3 Якщо хто по-іншому навчає і не дотримується здорових слів Господа нашого Ісуса Христа та благочестивого вчення, 
<p>4 той став гордим, нічого не розуміє, але хворий на суперечки й диспути, з яких виникають заздрість, сварки, зневага, лукаві підозри, 
<p>5 постійні суперечки людей із зіпсованим розумом і позбавлених істини, які вважають побожність засобом наживи. [Ухиляйся від таких]. 
<p>6 Адже благочестя із задоволенням — велике надбання. 
<p>7 Бо ми нічого не принесли у світ і нічого не можемо винести. 
<p>8 Маючи їжу та одяг, цим будемо задоволені. 
<p>9 Ті ж, хто прагне до збагачення, потрапляють у спокуси, у тенета, у численні нерозумні та шкідливі пожадання, які приводять людей до знищення і загибелі. 
<p>10 Адже коренем усього зла є грошолюбство, віддавшись якому, деякі ухилилися від віри й самі наштовхнулися на великі страждання. 
<p>11 А ти, людино Божа, уникай цього. Шукай праведності, побожності, віри, любові, терпеливості та лагідності. 
<p>12 Борися добрим подвигом віри, тримайся вічного життя, до якого ти був покликаний, склавши добре визнання перед багатьма свідками. 
<p>13 Заповідаю тобі перед Богом, Який усе оживляє, та Ісусом Христом, Котрий склав добре свідчення при Понтії Пилаті, — 
<p>14 щоб ти зберіг заповідь незаплямованою, бездоганною, аж до Приходу Господа нашого Ісуса Христа, 
<p>15 про який свого часу об’явить блаженний і єдиний сильний, Цар царів і Володар володарів, 
<p>16 єдиний, Хто має безсмертя і живе в неприступному світлі, Якого ніхто з людей не бачив і бачити не може. Йому честь і влада вічна! Амінь. 
<p>17 Багатим нинішнього часу нагадуй, аби не носилися високо й не покладали надії на непевне багатство, але на Бога, Який нам усе дає щедро, для насолоди, 
<p>18 щоб ми чинили добро, збагачувалися в добрих ділах, були щедрими, радо ділилися, 
<p>19 збираючи собі скарб, — добру основу на майбутнє, — аби осягнути справжнє життя. 
<p>20 О, Тимофію! Зберігай передання, уникай марних балачок, суперечливих тверджень, лжезнання, 
<p>21 яким деякі, хвалячись, відпали від віри. Благодать з вами! [Амінь]. 