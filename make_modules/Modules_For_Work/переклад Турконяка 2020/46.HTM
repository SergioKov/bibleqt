<h2>

<h4>Малахії 1 
<p>1 Провіщення ГОСПОДНЬОГО слова до Ізраїлю через Малахію. 
<p>2 Я вас полюбив, – говорить ГОСПОДЬ, – ви ж питаєте: У чому виявляється Твоя любов до нас? Хіба Ісав не брат Якова? – відповідає ГОСПОДЬ, – і все ж, Якова Я полюбив, 
<p>3 а Ісава Я зненавидів; Я спустошив навіть його гори, а його спадщину віддав шакалам пустелі. 
<p>4 Навіть якби Едом говорив: Нас, дійсно, спустошено, але ми відбудуємо руїни, то ГОСПОДЬ Саваот каже: Вони відбудують, а Я знищу! Їх називатимуть нечестивою країною, – народом, над яким повік тяжіє Господній гнів. 
<p>5 Ви це побачите власними очима й скажете: ГОСПОДЬ звеличив Себе в межах Ізраїлю. 
<p>6 Син шанує батька, а слуга – свого господаря. Тому якщо Я – ваш Отець, то де до Мене шана? А якщо Я – господар, де благоговіння переді Мною, – говорить ГОСПОДЬ Саваот, звертаючись до всіх священиків, котрі безчестять Його Ім’я. Вони питають: У чому полягає безчестя Твого Імені? 
<p>7 А в тому, що приносите на Мій жертовник осквернену страву, – при цьому питаєте: Чим ми Тебе осквернили? Тим, що ви вважаєте: Стіл ( трапезу ) Господній можна зневажати. 
<p>8 Тож коли ви приводите в жертву сліпе, то хіба це не зло? Або коли ви приводите покалічене чи хворе, то хіба це не зло? Спробуй принести таке своєму можновладцю і побачиш, чи він його прийме, і чи виявить до тебе прихильність, – говорить ГОСПОДЬ Саваот! 
<p>9 Тому благайте Бога, щоб Він виявив до вас милосердя! Від вас залежить, чи Він виявить до вас прихильність, – говорить ГОСПОДЬ Саваот. 
<p>10 Тому було би краще, якби хтось з вас замкнув двері Храму, щоб узагалі не запалювати на Моєму жертовнику вогню надаремно! Немає в Мене до вас жодної прихильності, – говорить ГОСПОДЬ Саваот, – і дарів з ваших рук Я не прийму! 
<p>11 Адже від сходу сонця і аж до його заходу Моє Ім’я величне серед народів! У кожному місці на честь Мого Імені спалюється пахучий фіміам, приносяться чисті жертви, тому що Моє Ім’я видатне між народами, – говорить ГОСПОДЬ Саваот. 
<p>12 Ви ж Його ( ГОСПОДА ) опоганюєте, коли говорите: Стіл нашого ГОСПОДА й так осквернений, і трапеза Його на ньому не заслуговує пошани. 
<p>13 А ще говорите: Скільки біля всього цього праці! – і тому нехтуєте служінням, – говорить ГОСПОДЬ Саваот. Тож ви приносите награбоване, покалічене й хворе. І коли ви приносите таку жертву, то невже Я можу прийняти її зі задоволенням? – питає ГОСПОДЬ. 
<p>14 Проклятий буде ошуканець, у стаді якого є здоровий самець, щодо якого він склав обітницю, а приносить у жертву своєму Господу тварину з вадою. Адже Я – Величний Цар, – говорить ГОСПОДЬ Саваот, – і Моє Ім’я грізне між народами! 

<h4>Малахії 2 
<p>1 А тепер, священики, для вас особливе застереження. 
<p>2 Якщо не послухаєте й не приймете до серця, що потрібно віддавати шану Моєму Імені, – говорить ГОСПОДЬ Саваот, – то Я зішлю на вас прокляття й оберну ваші благословення також у прокляття. Адже Я вже їх проклинаю, оскільки вони не беруть того до серця. 
<p>3 Тому Я буду приборкувати ваших нащадків, а на ваших обличчях розмажу послід тварин, – тобто послід ваших святочних тварин; разом з ним ( з послідом ) викинуть і вас. 
<p>4 Тоді зрозумієте, що це застереження від Мене, аби Мій Заповіт з Левієм залишався в силі й надалі, – говорить ГОСПОДЬ Саваот. 
<p>5 Мій Заповіт з ним передбачав забезпечення йому з Мого боку життя і миру, а від нього очікувались благоговіння переді Мною і пошана, тобто – страх перед Моїм Іменем. 
<p>6 Певний час у його устах була правдива наука, і його уста не знали несправедливості. У мирі й простоті проходило його життя переді Мною, і він багатьох відвернув від беззаконня. 
<p>7 Адже уста священика мають дотримуватись науки, і з його уст люди очікують закону, оскільки він є посланцем ГОСПОДА Саваота. 
<p>8 Але ви відхилились з дороги і сприяли тому, що багато людей засумнівались у Законі. Ви спотворили Заповіт з Левієм, – говорить ГОСПОДЬ Саваот. 
<p>9 Тому Я і віддав вас на зневагу й презирство з боку всіх народів; адже немає серед вас тих, котрі дотримуються Моїх доріг і справедливі в тлумаченні Закону. 
<p>10 Хіба не один в усіх нас Отець? Хіба не один Бог нас створив? Чому ж ми зраджуємо один одного, опоганюючи таким чином Заповіт наших батьків? 
<p>11 Учинив віроломство Юда, і твориться гидота в Ізраїлі, як і в самому Єрусалимі, позаяк Юда опоганив ГОСПОДНЮ Святиню, яку Він ( ГОСПОДЬ ) любить, взявши собі за дружину дочку чужого бога. 
<p>12 Нехай ГОСПОДЬ викоренить з наметів Якова кожного, хто так чинить і хто це схвалює, навіть якщо він приносить жертву ГОСПОДУ Саваоту. 
<p>13 І ще щось інше ви робите: слізьми зрошуєте ГОСПОДНІЙ жертовник, супроводжуючи це дійство плачем і стогнанням, тоді як Він ( ГОСПОДЬ ) вже не звертає уваги на ваші дари й не приймає їх доброзичливо з ваших рук. 
<p>14 Ви питаєте: Чому? А тому що ГОСПОДЬ був свідком між тобою і між дружиною твоєї юності, яку ти зрадив, хоч вона твоя подруга й твоя законна дружина. 
<p>15 Хіба Він ( Бог ) не створив їх ( чоловіка й жінку ), як одне ціле, учинивши причетними до Його Духа? І чого Він прагне? Хіба не потомства від Бога? Тому бережіть ваш ( високий ) дух, відносно дружини своєї юності, не зраджуючи її! 
<p>16 Адже Я ненавиджу розлучення, – говорить ГОСПОДЬ, Бог Ізраїлю, – а також тих, хто насильством заплямовує свою одежу чесноти, – говорить ГОСПОДЬ Саваот. Тож бережіть ваш моральний дух, і не ставайте зрадниками! 
<p>17 Своїми словами ви викликаєте ГОСПОДНІЙ гнів, а потім питаєте: За що Він гнівається? А за те, що ви говорите: Усі, що чинять зло, приємні ГОСПОДУ, і вони навіть користуються Його прихильністю. Або: Де той ГОСПОДЬ правосуддя? 

<h4>Малахії 3 
<p>1 Ось Я посилаю Мого ангела ( вісника ), щоб він приготував дорогу переді Мною. Після цього зненацька прийде до Свого Храму ГОСПОДЬ, Котрого ви чекаєте, – бажаний вами Ангел Заповіту. Ось Він іде! – говорить ГОСПОДЬ Саваот, – 
<p>2 але хто витримає день Його пришестя, і хто встоїть, коли Він з’явиться? Адже Він, як ливарний вогонь і як луг для прання. 
<p>3 Він візьметься за плавлення і очищення срібла. Він очистить синів Левія, переплавляючи їх, як золото, або срібло, після чого вони почнуть приносити жертви Господу в праведності. 
<p>4 Тоді жертва Юди та Єрусалима буде приємною ГОСПОДУ, як було за давніх днів, – як у колишні роки. 
<p>5 Я прийду до вас, аби чинити судочинство, й негайно свідчитиму проти чарівників і перелюбників, проти тих, котрі фальшиво присягаються Моїм Ім’ям, а також тих, котрі пригноблюють у заробітках працівників, кривдять вдову і сироту, утискають приходця, не маючи жодного страху переді Мною, – говорить ГОСПОДЬ Саваот. 
<p>6 Оскільки Я, ГОСПОДЬ, не змінююся, тому ви, сини Якова, не знищені. 
<p>7 Від часів ваших батьків ви відступили від Моїх законів і не дотримувалися їх. Наверніться до Мене, і Я повернуся до вас, – говорить ГОСПОДЬ Саваот. Але ви питаєте: У чому нам потрібно навернутися? 
<p>8 Хіба можна людині обманювати Бога? А ви Мене обкрадаєте, та ще й питаєте: У чому ми Тебе обікрали? В десятині й приношеннях! 
<p>9 Адже на вас лежить прокляття, тоді як ви, весь народ, продовжуєте Мене обкрадати. 
<p>10 Принесіть усі десятини до храмової скарбниці, щоб у Моєму Домі була пожива і таким чином випробуйте Мене, – говорить ГОСПОДЬ Саваот, – чи Я не відкрию вам небесних отворів і не зіллю на вас понад надміру благословень! 
<p>11 Задля вас Я не дозволю шкідникам нищити на полі ваші врожаї, а виноградна лоза у винограднику не залишиться без плоду, – говорить ГОСПОДЬ Саваот. 
<p>12 Усі народи називатимуть вас щасливими, а ваша країна вважатиметься бажаною, – говорить ГОСПОДЬ Саваот. 
<p>13 Які ж зухвалі щодо Мене ваші слова! – говорить ГОСПОДЬ. Ви питаєте: Що таке зухвале ми сказали проти Тебе? 
<p>14 Ви говорите: Марна справа служити Богові! Яка користь від того, що ми дотримуємось Його Закону, і ходимо перед ГОСПОДОМ Саваотом, не знаючи задоволень? 
<p>15 Тепер щасливими скоріше можна назвати зухвалих, оскільки вони добре влаштовані; хоч вони живуть нечестиво і навіть спокушують Бога, їм усе сходить з рук. 
<p>16 Проте зовсім по-іншому розмовляють між собою ті, котрі бояться ГОСПОДА. ГОСПОДЬ чує все і перед Ним пишеться Пам’ятна Книга щодо тих, які бояться ГОСПОДА, і котрі вшановують Його Ім’я. 
<p>17 Вони будуть Моїми, – говорить ГОСПОДЬ Саваот, – у той День, який Я вчиню; Я помилую їх, як чоловік милує свого сина, котрий йому послушний. 
<p>18 Тоді ви знову побачите різницю між праведним і нечестивим, між тим, хто служить Богові, й тим, хто Йому не служить. 
<p>19 Адже надходить День, що палає, як піч. Тоді всі зарозумілі, та всі злочинці стануть соломою. Їх спалить той День, що надходить, – говорить ГОСПОДЬ Саваот, – так що не залишиться від них ні кореня, ні галузки. 
<p>20 Але для вас, котрі мають страх перед Моїм Іменем, зійде Сонце виправдання, і оздоровлення в Його крилах ( променях ). Тоді ви вийдете, підстрибуючи, наче телята, яких випустили зі стайні. 
<p>21 Того Дня, коли Я усе це звершуватиму, ви будете топтати нечестивих, котрі стануть попелом під ногами вашими, – говорить ГОСПОДЬ Саваот. 
<p>22 Пам’ятайте про Закон Мого слуги Мойсея, який Я заповідав йому на Хориві, – Заповіді й постанови для всього Ізраїлю. 
<p>23 Перш ніж прийде великий і страшний ГОСПОДНІЙ День, Я пошлю до вас пророка Іллю. 
<p>24 Він наверне серця батьків до дітей, і серця дітей – до їхніх батьків, аби, прийшовши, Я не уразив землю прокляттям. 