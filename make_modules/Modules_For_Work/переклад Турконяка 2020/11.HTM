<h2>

<h4>1 Царів 1 
<p>1 Цар Давид постарів, досягнув похилого віку. Його вкривали ковдрами, але він не міг зігрітись. 
<p>2 Тому його слуги сказали йому: Нехай би пошукали нашому володареві, царю, молоду дівчину, яка царя доглядала би, прислуговувала йому, лежала біля нього в постелі, зігріваючи тілом нашого володаря, царя. 
<p>3 Тож шукали гарну дівчину в усіх околицях Ізраїлю, і коли знайшли Авішаґу, шунамійку, то привели її до царя. 
<p>4 Ця дівчина була дуже вродливою. Вона доглядала царя, й прислуговувала йому, проте цар не мав з нею інтимних стосунків. 
<p>5 Тим часом Адонія, син Хаґґіти, загордився, заявляючи: Я буду царем! Він завів собі колісниці й вершників, підібрав п’ятдесят чоловіків, котрі бігли попереду нього. 
<p>6 Проте його батько Давид ніколи йому не дорікнув й не спитав: Навіщо ти все це робиш? Він народився йому після Авесалома і був дуже вродливим. 
<p>7 Адонія ж був у змові з Йоавом, сином Церуї, та зі священиком Авіятаром, котрі підтримували Адонію. 
<p>8 Натомість священик Садок, Беная, син Єгояди, пророк Натан, Шімей, Реї та інші лицарі Давида не підтримували Адонію. 
<p>9 Одного разу Адонія приніс біля каменя Зохелет ( Слизького Каменя ), що неподалік джерела Ен Роґел, у жертву овець, волів та вгодованих телят, і запросив на це свято всіх своїх братів, царських синів, та всіх придворних царя з племені Юди. 
<p>10 А пророка Натана, Бенаю, лицарів Давида та свого брата Соломона він не покликав. 
<p>11 Тому Натан звернувся до Вірсавії, матері Соломона, з такими словами: Чи ти чула, що Адонія, син Хаґґіти, оголосив себе царем без відома нашого володаря Давида? 
<p>12 Отже, я тобі раджу: рятуй своє життя і життя свого сина Соломона. 
<p>13 Йди негайно до царя Давида та скажи йому: Мій володарю, царю! Хіба ти не присягав твоїй слугині, говорячи: Твій син Соломон стане царем після мене, саме він сяде на моєму троні? Як же так, що Адонія став царем? 
<p>14 А в той час, коли ти ще розмовлятимеш з царем, я ввійду за тобою і підтверджу твої слова. 
<p>15 Тож Вірсавія ввійшла в царські покої, – цар у той час був дуже немічним, і йому прислуговувала шунамійка Авішаґа. 
<p>16 Коли Вірсавія схилилася й вклонилася цареві, то цар запитав: Що ти хочеш? 
<p>17 Вона ж йому відповіла: Володарю мій, царю! Адже ти присягався твоїй слугині ГОСПОДОМ, твоїм Богом, що мій син Соломон стане царем після тебе, і що він займе твій трон!? 
<p>18 Тим часом як став царем Адонія, без твого, мій володарю, царю, відома! 
<p>19 Він приніс у жертву волів, овець, вгодованих телят, запросивши на святкування усіх царських синів, священика Авіятара та начальника твоїх військ Йоава, а твого слугу Соломона не покликав. 
<p>20 Тепер же на тебе, мій володарю, царю, звернені очі всього Ізраїлю, аби ти їм оголосив, хто після тебе має сісти на троні мого володаря, царя! 
<p>21 Адже може статися так: як тільки мій володар, цар, відійде до своїх батьків, то мене та мого сина Соломона визнають злочинцями… 
<p>22 І от, коли вона ще розмовляла з царем, прибув пророк Натан. 
<p>23 І повідомили цареві, говорячи: Ось прийшов пророк Натан! Отже, він увійшов до царя і долілиць вклонився перед царем. 
<p>24 Натан сказав: Мій володарю, царю, хіба ти так вирішив, що Адонія стане царем після тебе, і сяде на твоєму престолі? 
<p>25 Адже він сьогодні зійшов у долину, й приніс у жертву багато волів, вгодованих телят і чимало овець. Він запросив усіх царських синів, начальників війська та священика Авіятара; зараз вони їдять і п’ють разом з ним, вигукуючи: Нехай живе цар Адонія! 
<p>26 Тоді як мене, твого слугу, священика Садока, Бенаю, сина Єгояди, й твого слугу Соломона він не запросив. 
<p>27 Невже все це відбувається за наказом мого володаря, царя, і ти не повідомив свого слугу, хто сяде після тебе на троні мого володаря, царя? 
<p>28 Відповідаючи, цар Давид сказав: Покличте до мене Вірсавію. І коли вона ввійшла до царя і стала перед ним, 
<p>29 цар присягнув, запевняючи: Як живий ГОСПОДЬ, Який рятував моє життя від усякого лиха, 
<p>30 повторюю: як я присягнув тобі ГОСПОДОМ, Богом Ізраїлю, говорячи, що твій син Соломон стане царем після мене, й що він зійде на мій престол замість мене, так я і вчиню сьогодні. 
<p>31 Вірсавія схилилась долілиць, поклонилася цареві й сказала: Нехай живе мій володар, цар Давид, повіки! 
<p>32 Тоді цар Давид наказав: Покличте до мене священика Садока, пророка Натана та Бенаю, сина Єгояди. І коли вони стали перед царем, 
<p>33 цар дав їм такий наказ: Візьміть зі собою слуг ( охоронців ) вашого володаря, посадіть мого сина Соломона на мого мула і запровадьте його до Гіхону. 
<p>34 Там священик Садок і пророк Натан нехай помажуть його царем над Ізраїлем, після чого засурміть у ріг, і всі проголосіть: Нехай живе цар Соломон! 
<p>35 Повертаючись, ви будете йти за ним, а він прийде й сяде на моєму троні. Так він стане царем замість мене, адже я заповідаю, аби він був правителем над Ізраїлем і над Юдою. 
<p>36 Відповідаючи, Беная, син Єгояди, сказав цареві: Амінь! Нехай це затвердить ГОСПОДЬ, Бог мого володаря, царя! 
<p>37 Так, як ГОСПОДЬ був з моїм володарем, царем, так нехай буде зі Соломоном, і нехай Він піднесе його трон понад трон мого володаря, царя Давида! 
<p>38 Після цього священик Садок, пророк Натан, Беная, син Єгояди, керетійці та пелетійці пішли, й посадили Соломона на мула царя Давида, й привезли його в Гіхон. 
<p>39 Священик Садок узяв ріг з оливою із Намету, і помазав Соломона. Далі затрубив ріг, і весь присутній люд проголосив: Нехай живе цар Соломон! 
<p>40 Цар їхав, а весь народ йшов за ним; люди грали на сопілках, під радісні вигуки народу, так що від їхнього голосу здригалась земля. 
<p>41 Ці радісні вигуки почув Адонія і всі, котрі були ним запрошені, бо якраз вони закінчили бенкетувати. Почув звук рога також Йоав і запитав: Що може означати така голосна метушня у місті? 
<p>42 І коли він ще говорив, прийшов, син священика Авіятара, Йонатан. Адонія сказав: Заходь, адже ти порядна людина й приносиш добрі новини! 
<p>43 Відповідаючи, Йонатан сказав Адонії: Справа в тому, що наш володар, цар Давид, поставив царем Соломона. 
<p>44 Цар відправив з ним священика Садока, пророка Натана, Бенаю, сина Єгояди, разом з керетійцями та пелетійцями, які посадили його на мула царя. 
<p>45 Священик Садок і пророк Натан помазали його на царя біля Гіхону; повертались звідти з вигуками радості всього міста, – цей галас, напевно, чули й ви. 
<p>46 Так що Соломон уже зійшов на царський трон, 
<p>47 а царські сановники вже приходили привітати нашого володаря, царя Давида, проголошуючи: Нехай твій Бог учинить ім’я Соломона славнішим понад твоє ім’я, і нехай підвищить його престол понад твій престол! І цар вклонився на своєму ліжку. 
<p>48 Після цього цар сказав: Благословенний ГОСПОДЬ, Бог Ізраїлю, Який сьогодні учинив так, що один з моїх синів зійшов на мій престол, і мої очі це побачили! 
<p>49 Почувши це, запрошені Адонієм гості злякались; вони встали, й кожен пішов своєю дорогою. 
<p>50 Адонія ж зі страху перед Соломоном, також устав і поспіхом вхопився за роги жертовника. 
<p>51 Коли Соломонові повідомили, мовляв: Злякавшись царя Соломона, Адонія тримається за роги жертовника, повторюючи: Нехай присягнеться мені сьогодні цар Соломон, що не стратить свого слугу мечем! – 
<p>52 то Соломон сказав: Якщо він буде себе вести як порядна людина, то жоден його волосок не впаде з його голови! Але якщо в ньому виявиться підступ, то він помре! 
<p>53 Отже, цар Соломон послав за ним, і його взяли від жертовника. І коли він прийшов до царя Соломона, то вклонився царю, а Соломон сказав йому: Йди до свого дому! 

<h4>1 Царів 2 
<p>1 Коли наблизився час Давидові померти, він проголосив своєму синові Соломону Заповіт у таких словах: 
<p>2 Я відходжу в дорогу, призначену для всіх людей на землі. Тож будь сильним і покажи себе достойним мужем! 
<p>3 Вірно дотримуйся наказів ГОСПОДА, свого Бога, й ходи Його дорогами, виконуючи Його Заповіді та Його постанови; пильнуй Його закони та Його свідчення, записані у законі Мойсея, аби тобі щастило в усьому, що робитимеш і скрізь де ти обертатимешся, 
<p>4 аби й ГОСПОДЬ міг дотриматись Своєї обітниці, яку Він дав мені, говорячи: Якщо твої нащадки виконуватимуть свої обов’язки, й ходитимуть переді Мною в істині від щирого свого серця і від усієї своєї душі, то ніколи не забракне у тебе спадкоємця на троні Ізраїлю! 
<p>5 Ти також знаєш, що мені зробив Йоав, син Церуї, і як він повівся з двома військовими командирами Ізраїлю, – з Авнером, сином Нера, та Амасом, сином Єтера. Він підступно вбив їх, помстившись за кров, пролиту на війні, і то в мирний час, заплямувавши таким чином невинною кров’ю свій військовий пояс, що на його крижах, та своє взуття, що на його ногах. 
<p>6 Тож учини, як тобі підкаже твоя мудрість, але не допусти, щоб його сивина з миром зійшла в могилу. 
<p>7 Що ж до синів Барзіллая з Гілеаду, то вияви до них прихильність, аби вони були серед тих, котрі споживають їжу за твоїм столом, адже вони стали мені в пригоді, коли я втікав від твого брата Авесалома. 
<p>8 Є ще в тебе веніямінець Шімей, син Ґери з Бахуріма. Він злісно проклинав мене того дня, коли я йшов у Маханаїм. Проте він вийшов мені назустріч до Йордану, і я присягнув йому ГОСПОДОМ, пообіцявши: Я не страчу тебе мечем! 
<p>9 Ти ж не залишай його непокараним; як мудрий чоловік, ти знатимеш, що з ним учинити, аби його сивина зійшла в могилу, зрошеною кров’ю… 
<p>10 Отже, Давид спочив зі своїми батьками; його поховали в Давидовому місті. 
<p>11 Загальний період царювання Давида над Ізраїлем становив сорок років. У Хевроні він царював сім років, а в Єрусалимі його правління тривало тридцять три роки. 
<p>12 Тож Соломон зійшов на трон свого батька Давида, і його владарювання було дуже міцним. 
<p>13 Якось Адонія, син Хаґґіти, прийшов до матері Соломона, Вірсавії. Коли вона запитала: Чи ти прийшов з миром? – він відповів: З миром! – 
<p>14 і додав: Маю до тебе справу. Вона ж сказала: Говори. 
<p>15 Тоді він промовив: Ти знаєш, що царство належало мені, й увесь Ізраїль сподівався, що я стану царем, однак все змінилось, і царство дісталось моєму братові, оскільки так було визначено ГОСПОДОМ. 
<p>16 Зараз я маю до тебе одне прохання, – не відмов мені! Вона сказала йому: Говори! 
<p>17 Тоді він каже: Поговори з царем Соломоном, – адже він тобі не відмовить, – аби він віддав мені за дружину шунамійку Авішаґу! 
<p>18 Вірсавія відповіла: Добре, я поговорю з царем про тебе. 
<p>19 І коли Вірсавія прийшла до царя Соломона, аби поговорити з ним про Адонію, цар підвівся й пішов їй назустріч; вклонився матері, після чого знову сів на своєму престолі. Був також поставлений престол для матері царя, і вона сіла праворуч нього. 
<p>20 Після цього вона сказала: Я маю до тебе одне невелике прохання, лише не відмов мені! І цар відповів їй: Проси, моя мамо, я, напевно, не відмовлю тобі! 
<p>21 Тоді вона сказала: Нехай шунамійку Авішаґу віддадуть за дружину твоєму братові Адонії! 
<p>22 Відповідаючи, цар Соломон сказав своїй матері: Чому ти просиш для Адонії лише шунамійку Авішаґу? Тож проси для нього також і царство, адже він є моїм братом, до того ж старшим за мене, і на його боці священик Авіятар, та Йоав, син Церуї! 
<p>23 Після цього присягнувся цар Соломон ГОСПОДОМ, заявивши: Нехай так, чи інакше учинить зі мною Бог, та ще й додасть, якщо Адонія за свої слова не поплатиться життям! 
<p>24 Тож сьогодні, як живий ГОСПОДЬ, Котрий мене зміцнив і посадив мене на троні мого батька Давида, і Який, за Своєю обітницею, підтримав мій дім ( рід ), – Адонія має померти! 
<p>25 Цар Соломон послав Бенаю, сина Єгояди, і той стратив його. Отже, Адонія помер. 
<p>26 А священикові Авіятару цар звелів: Відправляйся в Анатот на свою родинну посілість, адже ти також заслуговуєш смерті. Проте сьогодні ти не будеш страчений, оскільки ти носив Ковчег Владики ГОСПОДА перед моїм батьком Давидом, і страждав так само, як страждав мій батько! 
<p>27 І Соломон позбавив Авіятара гідності ГОСПОДНЬОГО священика. Так виконалось слово ГОСПОДА, яке Він провістив у Шіло щодо родини Ілія. 
<p>28 Коли про все це дізнався Йоав, – адже Йоав також був прибічником Адонії, хоча й раніше виступав проти Авесалома, – то Йоав утік до ГОСПОДНЬОГО Намету, та вхопився за роги жертовника. 
<p>29 Цареві Соломонові донесли, що Йоав сховався у ГОСПОДНЬОМУ Наметі, і він перебуває біля жертовника! Тоді Соломон послав Бенаю, сина Єгояди, з наказом: Іди і страть його! 
<p>30 Беная прийшов до ГОСПОДНЬОГО Намету, й сказав Йоаву: Цар наказує тобі вийти. Але той відповів: Не вийду, а хочу померти тут! І Беная передав його слова цареві, розповівши: Ось що сказав Йоав, і так мені відповів. 
<p>31 Тоді цар сказав йому: Вчини за його словом, – убий його і поховай його! Таким чином знімеш з мене і з роду мого батька провину за кров, яку без причини пролив Йоав! 
<p>32 І нехай ГОСПОДЬ поверне його кров на його власну голову, адже він стратив двох мужів, справедливіших і кращих, ніж він сам. Він убив їх мечем без відома мого батька Давида, – Авнера, сина Нера, полководця ізраїльського війська, й Амасу, сина Єтера, полководця Юдиного війська. 
<p>33 Нехай їхня кров впаде на голову Йоава та на голови його нащадків в усі часи, а Давид та його нащадки, його дім ( рід ) і його престол, нехай мають мир від ГОСПОДА навіки! 
<p>34 Тож Беная, син Єгояди, пішов до Йоава, вразив його, і той помер. Поховали Йоава в його домі ( маєтку ) в пустелі. 
<p>35 Замість Йоава головнокомандувачем війська Ізраїлю цар призначив Бенаю, сина Єгояди, а священика Садока цар поставив замість Авіятара. 
<p>36 Тоді цар послав, аби покликали Шімея, і наказав йому: Збудуй собі дім у Єрусалимі, живи в ньому й не виходь звідти нікуди! 
<p>37 Запам’ятай: того дня, коли ти вийдеш звідти та перейдеш потік Кедрон, то неодмінно помреш, і твоя кров буде на твоїй голові! 
<p>38 Шімей відповів цареві: Добре! Як ти наказав, мій володарю, царю, так твій слуга чинитиме. Отже, Шімей мешкав у Єрусалимі довгий час. 
<p>39 Але так сталося після трьох років, що втекли два раби Шімея до ґатського царя Ахіша, сина Маахи. Шімея повідомили про це, говорячи: Твої раби з’явились у Ґаті. 
<p>40 Тому Шімей зібрався, осідлав свого осла й вирушив у Ґат до Ахіша, аби відшукати своїх рабів. Шімей пішов і спровадив своїх рабів з Ґата. 
<p>41 Коли Соломона повідомили про те, що Шімей виходив з Єрусалима до Ґата і повернувся, цар 
<p>42 послав аби покликали Шімея і сказав йому: Хіба я не заприсяг тебе ГОСПОДОМ, і не застеріг тебе, говорячи: Запам’ятай, що того дня, коли ти звідти вийдеш, ти неодмінно помреш? Ти ж мені відповів: Добре! В тому, що ти сказав, я буду слухняним! 
<p>43 Але чому ти не дотримався присяги, даної перед ГОСПОДОМ, і наказу, що я тобі дав? 
<p>44 Далі цар сказав до Шімея: Ти, напевно, пам’ятаєш і усвідомлюєш своїм серцем усе те зло, яке ти вчинив моєму батькові Давидові! Нехай ГОСПОДЬ поверне твоє зло на твою голову. 
<p>45 А цар Соломон хай буде благословенний, як і престол Давида непорушно стоятиме перед ГОСПОДОМ навіки! 
<p>46 Цар наказав Бенаї, синові Єгояди, і той пішов, вразив Шімея, і він помер. Так зміцнювалась царська влада в руках Соломона. 

<h4>1 Царів 3 
<p>1 Незабаром Соломон посвоячився з єгипетським царем, фараоном, одружившись на дочці фараона, та привів її в Місто Давида, доки не закінчив будову свого палацу, а також ГОСПОДНЬОГО Храму і стін навколо Єрусалима. 
<p>2 Оскільки до того часу ще не був збудований Дім ГОСПОДНЬОГО Імені, люди приносили жертви на узвишшях. 
<p>3 Соломон любив ГОСПОДА, дотримуючись настанов свого батька Давида, проте й він приносив жертви і звершував кадіння на узвишшях. 
<p>4 І пішов цар в Ґівеон, щоб там звершити жертвоприношення, оскільки то було найбільше узвишшя. І Соломон приніс на тому жертовнику тисячу всепалень. 
<p>5 У Ґівеоні Соломонові вночі вві сні з’явився ГОСПОДЬ. Бог сказав йому: Проси, що Я мав би тобі дати! 
<p>6 А Соломон відповів: Ти виявив до Твого слуги, мого батька Давида, велике милосердя, оскільки він був вірним перед Тобою, чинив справедливо й у простоті серця. Ти виявив щодо нього велику ласку, давши йому сина, який сьогодні сидить на його престолі. 
<p>7 Справді, це Ти, ГОСПОДИ, Боже мій, тепер поставив на місце мого батька Давида царем Твого слугу, – але ж я дуже молодий й не знаю, як вірно поводитись! 
<p>8 Твій слуга перебуває серед Твого народу, якого Ти обрав, – народу численного, якого через велику його чисельність важко докладно порахувати. 
<p>9 Тому дай Твоєму слузі розумне серце, аби він умів судити Твій народ, розрізняючи добре від злого, бо інакше, хто потрапить правити цим великим Твоїм народом? 
<p>10 І сподобалось ГОСПОДУ, що Соломон просив саме цього. 
<p>11 Тому Бог відповів йому: Оскільки ти попросив саме таке, а не просив собі довгого віку, не просив собі багатства й не просив смерті для твоїх ворогів, але просив собі розуму, щоб уміти судити, 
<p>12 тому Я вчиню за твоїм бажанням! Ось Я даю тобі мудре і розумне серце, – так, що такого, як ти, ще не було перед тобою і так само після тебе не з’явиться подібний до тебе. 
<p>13 Але Я дам тобі також те, чого ти не просив: багатство та славу, – так що рівного тобі мужа не буде між царями протягом усього твого віку! 
<p>14 І коли ти ходитимеш Моїми дорогами, дотримуючись Моїх Заповідей і Моїх настанов, як ходив твій батько Давид, то Я продовжу також і твій вік. 
<p>15 Коли Соломон пробудився, виявилось, що це був сон. Повернувшись у Єрусалим, він став перед Ковчегом ГОСПОДНЬОГО Заповіту, приніс всепалення та мирні жертви, а також влаштував усім своїм слугам бенкет. 
<p>16 Незабаром прийшли до царя дві жінки-блудниці. Ставши перед ним, 
<p>17 одна жінка сказала: О, мій володарю! Ми з цією жінкою живемо в одному домі; я при ній у цьому ж домі й народила. 
<p>18 Так сталося, що на третій день після того, як народила я, народила також ця жінка. Ми мешкаємо разом, і з нами нікого чужого, крім нас обох, не було. 
<p>19 Вночі син цієї жінки помер, оскільки уві сні вона його притиснула. 
<p>20 Посеред ночі, коли твоя слугиня спала, вона встала, взяла мого сина від мене, й пригорнула його до своїх грудей, а свого мертвого сина поклала до моїх грудей. 
<p>21 Коли вранці я встала, аби погодувати свого сина, – а він мертвий! Але, коли рано я до нього придивилась, то виявилось, що це не був мій син, якого я народила! 
<p>22 Після цього друга жінка сказала: Неправда! Адже мій син живий, а твій син мертвий! А перша наполягала: Ні, це твій син мертвий, а мій син живий! І так вони перед царем сперечались… 
<p>23 Тоді заговорив цар; Ця стверджує, що мій син живий, а її син мертвий! А інша заперечує: Ні, твій син мертвий, а мій син живий! 
<p>24 І цар наказав: Принесіть мені меча! І принесли меча до царя. 
<p>25 Після цього цар наказав: Розітніть живу дитину надвоє, і дайте половину одній, і половину – іншій! 
<p>26 Тоді та жінка, сином якої було живе немовля, звернулась до царя, – адже її серце здригнулось від жалю за свого сина, – і вона заволала: Благаю тебе, мій володарю! Віддайте живу дитину їй, лише не вбивайте її! А інша кричала: Нехай не буде, ні мені, ані тобі, – тож розтинайте! 
<p>27 Але, відповідаючи, цар сказав: Віддайте живу дитину першій, не вбивайте її, бо це вона – матір дитини. 
<p>28 Коли ж усі ізраїльтяни дізнались про цей царський вирок, то були сповнені шанобливої поваги щодо царя, оскільки зрозуміли, що, звершуючи судочинство, він керується Божою мудрістю. 

<h4>1 Царів 4 
<p>1 Отже, цар Соломон владарював над усім Ізраїлем. 
<p>2 А можновладцями в нього були: Азарія, син Садока, – священиком; 
<p>3 Еліхореф та Ахія, сини Шіші, – писарями, Йосафат, син Ахілуда, – літописцем ( начальником канцелярії ); 
<p>4 Беная, син Єгояди, – начальником війська; Садок та Авіятар – священиками; 
<p>5 Азарія, син Натана, – начальником над намісниками ; Забуд, син Натана, – священиком і другом царя, 
<p>6 Ахішар – керуючим палацом царя; Адонірам, син Авди, – керуючим примусовою роботою. 
<p>7 У Соломона було над усім Ізраїлем дванадцять намісників, які постачали цареві та його домові продовольство. Протягом місяця щороку, почергово, кожен постачав харчі. 
<p>8 Ось їхні імена: Бен-Хур – на Єфремовім нагір’ї; 
<p>9 Бен-Декер – в Макаці, в Шаалевімі, в Бет-Шемеші та в Елоні Бет-Ханану; 
<p>10 Бен-Хесед – в Арубботі. До нього належали Сохо та весь край Хефера. 
<p>11 До Бен-Авінадава належала вся околиця Дора. Його дружиною була Тафат, дочка Соломона. 
<p>12 До Баана, сина Ахілуда, належали Таанах, Меґіддо та весь Бет-Шеан, що неподалік Цартана, нижче Єзреела – від Бет-Шеана до Авел-Мехоли, і навіть за Йокмеам. 
<p>13 Бен-Ґевер – у Рамоті Гілеадському. До нього належали також поселення Яіра, сина Манассії, що в Гілеаді. Під його віданням була також місцевість Аргов, що в Башані, – шістдесят великих міст зі стінами навколо та мідними засувами. 
<p>14 Ахінадав, син Іддо, був намісником у Маханаїмі; 
<p>15 Ахімаас – у Нефталимі. Його дружиною була Басмат, також дочка Соломона. 
<p>16 Баана, син Хушая, був намісником в Асирі та Беалоті; 
<p>17 Йосафат, син Паруаха, – в Іссахарі; 
<p>18 Шімей, син Ели, – у Веніяміні; 
<p>19 Ґевер, син Урії, – в Гілеадському краю, тобто в колишньому володінні аморейського царя Сіхона та Оґа, башанського царя. Він був одноосібним намісником над усіма цими місцевостями. 
<p>20 Юдеї та ізраїльтяни, численні, як пісок на березі моря, – всі їли, пили й веселились. 

<h4>1 Царів 5 
<p>1 Отже, Соломон владарював над усіма царствами, від Ріки Євфрат й филистимського краю до єгипетського кордону. Всі вони платили данину, оскільки були підлеглими Соломона протягом усього його життя. 
<p>2 Для харчування Соломонового двору на один день було потрібно: тридцять мір ( корів ) борошна й шістдесят мір ( корів ) борошна грубого помелу; 
<p>3 десять вгодованих волів, двадцять волів з пасовиська, а також сто овець, окрім оленів, сарн, ланей і вгодованих птахів. 
<p>4 Адже Соломон владарював над усіма країнами і на іншому боці Ріки ( Євфрат ), від Тіфсаха аж до Ґази. З усіма царями, що за Рікою, був у нього мир з усіх сторін довкола. 
<p>5 Протягом усього часу царювання Соломона юдеї та ізраїльтяни жили в безпеці, – кожен під своєю виноградною лозою та під своєю смоківницею, – від Дана й до Беер-Шеви. 
<p>6 У Соломона було сорок тисяч стійл для коней від його колісниць та дванадцять тисяч верхових коней. 
<p>7 Отже, намісники почергово, кожен свого місяця, постачали продукти харчування для столу царя Соломона, а також усіх тих, хто мав привілей споживати їжу за столом царя Соломона. Вони не допускали, аби чогось бракувало. 
<p>8 Так само ячмінь і солому як для верхових коней, так і тяглових мулів доставляли почергово до того місця, де вони знаходились за своїм призначенням. 
<p>9 Бог наділив Соломона мудрістю і дуже великою розсудливістю, а широту його пізнань можна було зрівняти хіба що з піском на березі моря, – 
<p>10 так що мудрість Соломона перевищувала мудрість усіх людей Сходу і всю мудрість Єгипту. 
<p>11 Він був мудрішим від усіх відомих мудреців, таких як: Етан езрахітський, а також Геман, Калкол і Дарду, сини Махола. Слава його імені поширилась на всі навколишні народи. 
<p>12 Він проголосив три тисячі притч, і склав тисячу п’ять пісень. 
<p>13 Він мав що сказати про дерева, починаючи від кедра, що росте на Лівані, й закінчуючи гісопом, що виростає зі стіни; він говорив про звірів і про птахів, про плазунів і про риби. 
<p>14 Послухати мудрі висловлювання Соломона приходили люди від усіх навколишніх народів, які були послані царями країн, котрі дізнавались про його мудрість. 
<p>15 Тирський цар Хірам, котрий завжди був приятелем Давида, почувши, що його син помазаний на царя замість свого батька, також послав своїх слуг до Соломона. 
<p>16 Соломон сказав послам передати Хіраму таке прохання: 
<p>17 Ти знаєш, що мій батько Давид не зміг побудувати Храм Імені ГОСПОДА, свого Бога, через війни з довколишніми ворогами, аж поки ГОСПОДЬ не поклав їх йому під ноги. 
<p>18 Але тепер ГОСПОДЬ, мій Бог, послав мені з усіх боків мир. Немає в мене супротивників, як і немає нещасних випадків. 
<p>19 Тому я вирішив збудувати Храм Імені ГОСПОДА, мого Бога, як і сказав ГОСПОДЬ моєму батькові Давидові, говорячи: Твій син, якого посаджу замість тебе на твоєму престолі, збудує Храм Моєму Імені! 
<p>20 Отже, накажи, щоб зрубували мені кедри на Лівані; мої слуги приєднаються до твоїх слуг. Плату для твоїх робітників я віддаватиму тобі, яку ти призначиш, адже ти знаєш, що в нас немає нікого, хто вмів би рубати дерева так, як сидонці. 
<p>21 Так сталося, що, почувши прохання Соломона, Хірам дуже зрадів і вигукнув: Благословенний сьогодні ГОСПОДЬ, Який дав Давидові мудрого сина, – володаря над цим численним народом! 
<p>22 Тож Хірам послав до Соломона сказати: Я уважно вислухав усе, що ти звелів мені передати. Я виконаю кожне твоє побажання відносно кедрових дерев, як і кипарисових. 
<p>23 Мої слуги спустять ці дерева з Лівану до моря, а звідти, пов’язаними в плоти, я накажу спровадити їх морем до місця, яке ти мені вкажеш. Там їх ( плоти ) розв’яжуть, і ти забереш. А ти виконаєш моє бажання: постачатимеш продовольство для мого двору. 
<p>24 Таким чином, Хірам доставляв Соломонові кедрові дерева і кипарисові дерева стільки, скільки Соломон бажав. 
<p>25 Навзаєм Соломон постачав Хірамові двадцять тисяч мірок ( корів ) пшениці для його двору, і двадцять тисяч мірок ( батів ) олії з битих маслин, – саме стільки Соломон постачав Хірамові щороку. 
<p>26 ГОСПОДЬ наділив Соломона мудрістю, як і обіцяв йому. Між Хірамом і між Соломоном був мир, як і передбачав укладений між обома договір. 
<p>27 Цар Соломон обклав примусовою роботою весь Ізраїль. І охоплювала ця примусова робота тридцять тисяч чоловіків. 
<p>28 Щомісяця, змінами, він посилав на працю до Лівану по десять тисяч чоловіків. Протягом одного місяця вони були на Лівані, після чого два місяці перебували вдома. А за примусову роботу відповідав Адонірам. 
<p>29 А ще в Соломона було сімдесят тисяч носіїв вантажів, та вісімдесят тисяч каменярів, що працювали в горах. 
<p>30 Крім того, Соломон призначив три тисячі триста начальників, які керували робітниками, що виконували роботи. 
<p>31 За наказом царя вони видобували величезні за розмірами цінні породи каменів. Ці камені обтесували, аби пізніше тесані камені покласти в основу Храму. 
<p>32 Отже, заготовляли й обробляли дерево та камінь на будівництво Храму будівельники Соломона разом з будівельниками Хірама, а також майстрами з міста Ґевала. 

<h4>1 Царів 6 
<p>1 Так сталося, що в чотириста вісімдесятому році після виходу ізраїльтян з Єгипту, четвертого року, в місяці зів, тобто в другому місяці року царювання над Ізраїлем Соломона, було розпочате будівництво ГОСПОДНЬОГО Храму. 
<p>2 Храм, споруджений царем Соломоном для ГОСПОДА, мав шістдесят ліктів завдовжки, двадцять ліктів завширшки і тридцять ліктів заввишки. 
<p>3 А притвор перед Храмом: двадцять ліктів завдовжки, відповідно до ширини храму, десять ліктів завширшки, перед Храмом. 
<p>4 В укісних отворах Храму були вставлені решітчасті вікна. 
<p>5 Уздовж стін Храму, зовні довкола, в тому числі біля стін Святого та Святого Святих, зроблено прибудову, в якій розташовувались кількаярусні бічні кімнати. 
<p>6 Нижній поверх мав завширшки п’ять ліктів, середній – шість ліктів, а третій був завширшки сім ліктів, оскільки зовні довкола стіни Храму були зроблені виступи, щоб прибудовані кімнати не доторкалися до стін дому. 
<p>7 Храм будували з виготовлених у каменоломні цільних каменів, так що на місці будівництва Храму не було чути стукоту ні молотків, ні сокир, ані жодних інших залізних знарядь. 
<p>8 Вхід до кімнат середнього поверху прибудови був з правого боку Храму, – крученими сходами підіймались на середній поверх, а зі середнього – на третій. 
<p>9 Так будувався Храм. І коли будівництво закінчувалось, то стеля Храму була зроблена з кедрових балок і дощок. 
<p>10 Навколо всього Храму була зроблена прибудова висотою у п’ять ліктів кожна кімната, яка поєднувалась з Храмом кедровими балками. 
<p>11 Після цього було до Соломона ГОСПОДНЄ слово такого змісту: 
<p>12 Відносно цього Храму, що ти будуєш, – то якщо ти житимеш за Моїми постановами і виконуватимеш Мої закони, дотримуючись усіх Моїх Заповідей, й не відступатимеш від них, то Я здійсню щодо тебе Моє слово, яке Я сказав твоєму батькові Давидові. 
<p>13 Я перебуватиму серед нащадків Ізраїля, і не залишу свого народу, Ізраїлю. 
<p>14 Отже, Соломон спорудив Храм і закінчив його. 
<p>15 Він облицював внутрішні стіни Храму кедровими дошками, – від долівки Храму й аж до балок і стелі. Вся внутрішня частина Храму була облицьована деревом. Так само й підлога Храму була вистелена кедровими дошками. 
<p>16 На відстані двадцяти ліктів від краю Храму був споруджений з кедрових дошок переділ від підлоги й до стелі, що відокремлював внутрішнє приміщення Святині – Святе Святих. 
<p>17 Перед Святим Святих був зал Храму, завдовжки сорок ліктів, тобто Святе відділення Святилища. 
<p>18 Внутрішнє кедрове облицювання Храму було оздоблене плодами та квітами, що розпускаються. Усе було покрите кедром, так що каменя видно не було. 
<p>19 Усередині Храму було підготовлене приміщення, Святе Святих, аби там поставити Ковчег ГОСПОДНЬОГО Заповіту. 
<p>20 Святе Святих, яке мало двадцять ліктів завдовжки, двадцять ліктів завширшки й двадцять ліктів заввишки, покрили чистим золотом; покрив золотом також і, зроблений з кедра, жертовник. 
<p>21 Соломон обклав Храм ( Святе ) усередині чистим золотом, а перед Святим Святих, яке також було покрите золотом, простягнув золоті ланцюги. 
<p>22 Весь Храм, тобто Святе, як і жертовник перед Святим Святих, – усе було покрите золотом. 
<p>23 У Святому Святих він вирізьбив з оливкового дерева два херувими заввишки десять ліктів. 
<p>24 П’ять ліктів мало одне крило херувима і п’ять ліктів друге крило херувима, – так що від краю одного крила до краю другого його крила було десять ліктів. 
<p>25 Так само десять ліктів був розмір ( розмах ) крил другого херувима, – обидва херувими мали однакову величину й однаковий вигляд. 
<p>26 Один херувим був заввишки десять ліктів, і стільки ж – другий херувим. 
<p>27 Ті херувими були поставлені посеред внутрішнього Храму ( Святого Святих ). Крила херувимів були розпростерті так, що крило одного херувима торкалось однієї стіни, а крило другого херувима торкалось другої стіни; інші їхні крила сходились вгорі, – крило до крила посередині Храму. 
<p>28 Херувими також були покриті золотом. 
<p>29 Всі довколишні стіни Храму, внутрішні ( перегородки ) і зовнішні, були оздоблені, вирізьбленими різцем, зображеннями херувимів, пальм і квітів, що розпускаються. 
<p>30 Підлогу як усередині Храму, так і в зовнішніх приміщеннях покрили золотом. 
<p>31 Двері входу в Святе Святих були двостулкові, виготовлені з оливкового дерева; притім бічні одвірки були п’ятигранними. 
<p>32 На обох стулках дверей, виготовлених з оливкового дерева, були також вирізьблені зображення херувимів, пальм і розкритих квітів, покритих золотом. Отже, і херувими, і пальми були покриті золотом 
<p>33 Так само були зроблені вхідні двері у Святе Храму, хоча одвірки вже були чотиригранними з оливкового дерева, 
<p>34 а обидві стулки дверей були з кипарисового дерева. Проте кожна стулка складалася з двох частин, які обертались на своїх завісах – з одного боку і з другого боку. 
<p>35 І на них були вирізьблені херувими, пальми та розкриті квіти, покриті золотом, яке допасовувалось відповідно до різьблення. 
<p>36 Навколо внутрішнього двору була споруджена стіна з трьох рядів тесаних каменів і одного ряду кедрових брусів. 
<p>37 Таким чином четвертого року, у місяці Зів, був закладений фундамент ГОСПОДНЬОГО Храму, а 
<p>38 одинадцятого року, у місяці Бул, тобто восьмому місяці, було завершене будівництво Храму в усіх його деталях і згідно з усім, що було заплановано. Всього Храм будувався сім років. 

<h4>1 Царів 7 
<p>1 Свій палац Соломон будував тринадцять років, поки, нарешті, завершив і будівництво власного дому. 
<p>2 Він збудував свій палац з ліванського дерева, завдовжки сто ліктів, п’ятдесят ліктів завширшки і тридцять ліктів заввишки. А споруджений він був з чотирьох рядів кедрових стовпів, на яких були покладені кедрові балки. 
<p>3 Стеля була з кедрових дощок, покладених на балки, які своєю чергою лежали на трьох рядах стовпів. Всього було сорок п’ять стовпів, – по п’ятнадцять у кожному ряду. 
<p>4 У три ряди йшли віконні отвори, – вікно проти вікна, – трьома рядами. 
<p>5 Всі двері, як і їхні прорізи, були квадратними, і розташовувались у три ряди, – отвір навпроти отвору. 
<p>6 А ще Соломон зробив галерею з колонами завдовжки п’ятдесят ліктів й завширшки тридцять ліктів, спереду якої був відкритий портик з піддашком. 
<p>7 Він зробив також тронний зал, де звершував суд. Це був Зал Правосуддя, облицьований кедриною від долівки і до стелі. 
<p>8 Його особистий палац, де він мешкав, знаходився за цією будівлею, й був збудований так само. Палац для дочки фараона, яку Соломон взяв собі за дружину, був споруджений за зразком його палацу. 
<p>9 Усі ці будівлі були споруджені з цінної породи каменів, тесаних за потрібними розмірами, й відшліфованих пилами зсередини і ззовні, – від фундаменту й до покриття, усередині палацу і зовні, – аж до великого двору. 
<p>10 Фундамент також був з коштовних видів каменів, – каменів великих, розміром у десять ліктів, і каменів по вісім ліктів. 
<p>11 Зверху фундаменту клали також цінні камені, тесані за розмірами, а також кедрове дерево. 
<p>12 Великий довколишній двір був споруджений з трьох рядів тесаних каменів, зверху яких був покладений ряд кедрових брусів, як і при спорудженні внутрішнього двору ГОСПОДНЬОГО Храму та двору храмового притвору. 
<p>13 Цар Соломон послав, і запросив з Тира митця Хірама. 
<p>14 Він був сином удови, з Нефталимового племені; його батько походив з Тиру й був ремісником-мідником. Хірам був сповнений мудрості, розуму та вміння щодо виготовлення предметів з міді. Він прибув до царя Соломона, і почав виконувати його доручення. 
<p>15 Він відлив дві мідні колони, по вісімнадцять ліктів заввишки і дванадцять ліктів в обхваті ( довжина шнура довкола колони ) кожна колона. 
<p>16 Він відлив з міді також дві капітелі, аби їх встановити на вершинах колон. Одна капітель була заввишки п’ять ліктів, так само й друга капітель була заввишки п’ять ліктів. 
<p>17 Капітелі, що знаходились зверху обох колон, були прикрашені мистецьки зробленими мереживами з мідних ланцюжків, – сім на одній капітелі та сім на іншій капітелі. 
<p>18 Плетене мереживо на капітелі однієї колони він прикрасив навколо двома рядами гранатових яблук. Так само він зробив і на другій капітелі. 
<p>19 А вершини колон, що в притворі Храму, були прикрашені капітелями, подібними до лілії, і мали чотири лікті заввишки. 
<p>20 Капітелі цих двох колон, зверху плетеного мережива з ланцюжків, навколо були прикрашені рядами з двохсот гранатових яблук, – як одна капітель, так і друга. 
<p>21 Ці колони стояли в притворі Храму. Коли була поставлена колона з правого боку, він її назвав Яхін, а коли поставив колону з лівого боку, то дав їй ім’я Боаз. 
<p>22 Отже, капітелі колон були подібні до лілії. Завершивши працю над колонами, 
<p>23 Хірам відлив з міді кругле море, яке в діаметрі ( від одного краю й до другого ) становило десять ліктів і заввишки п’ять ліктів, а в обводі ( по окружності ) – тридцять ліктів. 
<p>24 Попід краями моря довкола були відлиті разом з самим морем у два ряди плоди, подібні до огірочків, – по десять на довжину кожного ліктя. 
<p>25 Море стояло на дванадцяти волах: три були обернені головами на північ, три дивились на захід, три – на південь і три дивились на схід. Їхні тулуби і зади були повернуті до середини; на них опиралось море. 
<p>26 Стінка моря була завтовшки в долоню, а загальний вигляд був подібний до чаші, або розквітлої лілії. Його ємність уміщала дві тисячі батів. 
<p>27 Хірам зробив десять мідних підставок ( умивальниць ). Кожна підставка – чотири лікті завдовжки, чотири лікті завширшки і три лікті заввишки. 
<p>28 Підставки були виготовлені так: до рамок закріплювались стінки, 
<p>29 а на стінках, що між рамками, були зображення левів, волів та херувимів, як і на самих рамках. А зверху і внизу зображень левів і волів були плетені узори. 
<p>30 У кожної з підставок на всіх чотирьох кутах були мідні колеса на мідних осях і по чотири підпорки ( ноги ) внизу під умивальницею. Ці підпорки ( ноги ) були вилиті з узором на боках. 
<p>31 Зверху над кожною підставкою височів круглий отвір зі заглибиною у лікоть, з вирізьбленими на ньому узорами. Всього заглибина умивальні мала півтора ліктя. Стінки самої підставки були не круглі, а прямокутні. 
<p>32 Під стінками підставок на кутах було чотири колеса на осях, які кріпились до підставки. Висота кожного колеса півтора ліктя. 
<p>33 Колеса були зроблені на зразок коліс у колісниці, хоча їхні осі, їхні ободи, їхні спиці, та їхні ступиці – усе було відлите з міді. 
<p>34 На чотирьох кутах кожної підставки було по одній підпорці, які були відлиті разом з підставкою як одне ціле. 
<p>35 Зверху кожної підставки був обідок ( облямування ) пів ліктя заввишки, а також виступи-ручки, відлиті разом зі стінками. 
<p>36 На плоскій поверхні виступу-ручки, як і на стінках, – скрізь, де лише було місце, – він вирізьбив херувимів, левів та пальмове віття; ці зображення навколо прикрашало плетене обрамування. 
<p>37 Так були зроблені десять підставок, відлитих з міді за одним розміром та за одним взірцем. 
<p>38 Він також зробив десять мідних умивальниць; кожна умивальниця була ємністю в сорок батів; діаметр кожної умивальниці – чотири лікті. Для кожної з десяти умивальниць призначалась одна підставка. 
<p>39 П’ять підставок-умивальниць він помістив з правого боку Храму, і п’ять – з лівого боку Храму, а море він поставив з правого боку від входу в Храм, тобто з південної сторони. 
<p>40 А ще Хірам зробив казани, лопатки й кропильниці. Нарешті Хірам закінчив усю роботу, яку він виконував у царя Соломона для ГОСПОДНЬОГО Храму, 
<p>41 зокрема: дві колони разом з двома округлими капітелями на колонах, а також два мережива для покриття двох капітелей на вершинах колон; 
<p>42 чотириста гранатових яблук на обох мереживах, – по два ряди гранатових яблук на кожне мереживо для покриття обох круглих капітелей, що на вершинах колон; 
<p>43 десять підставок і десять умивальниць для тих підставок; 
<p>44 одне мідне море і дванадцять волів під тим морем. 
<p>45 Крім того, казани, лопатки, кропильниці та необхідний посуд, що зробив Хірам за дорученням царя Соломона для ГОСПОДНЬОГО Храму, – все з полірованої міді. 
<p>46 Цар розпорядився все це відливати в Йорданській Долині, за допомогою глиняних форм, між Суккотом і між Царетаном. 
<p>47 Потім Соломон порозставляв усі ті речі, не зважуючи їх. У зв’язку з надзвичайно великою кількістю, було неможливо встановити вагу використаної міді. 
<p>48 Далі Соломон виготовив усі предмети для ГОСПОДНЬОГО Храму: золотий жертовник та золотий стіл для Виставних хлібів, 
<p>49 а також світильники, – п’ять з правого боку і п’ять з лівого боку, перед Святим Святих, – зі золотими квітами, лампадками та щипцями з чистого золота. 
<p>50 Крім того, блюда, щипці, кропильниці, ложки й кадильниці, – все з чистого золота; золотими також були дверні завіси у внутрішньому приміщенні Святого Святих, і завіси в стулках дверей приміщення Храму, тобто Святому. 
<p>51 А коли, за дорученням царя Соломона, були завершені всі роботи в ГОСПОДНЬОМУ Храмі то Соломон вніс усе посвячене Богу його батьком Давидом, –зокрема: срібло, золото і посуд, – у скарбницю ГОСПОДНЬОГО Храму. 

<h4>1 Царів 8 
<p>1 Після цього Соломон скликав до себе, як до царя, в Єрусалим старійшин Ізраїлю, усіх голів племен та начальників батьківських домів Ізраїлевих синів, аби перенести Ковчег ГОСПОДНЬОГО Заповіту з Міста Давида, тобто зі Сіону. 
<p>2 Отже, зібрались на свято до царя Соломона всі Ізраїлеві мужі в місяці Етанім ( це сьомий місяць року ). 
<p>3 І коли прибули всі старійшини Ізраїлю, священики підняли Ковчег, 
<p>4 і перенесли ГОСПОДНІЙ Ковчег, а також Намет Зборів разом з усіма святими предметами, що були в Наметі. Несли їх священики та левіти. 
<p>5 А цар Соломон і вся ізраїльська громада, яка зібралась біля нього, перед Ковчегом, приносили в жертву овець і волів у такій великій кількості, що не можна було ані порахувати, ані визначити загальне число. 
<p>6 Отже, священики внесли Ковчег ГОСПОДНЬОГО Заповіту на його місце у внутрішнє Святилище Храму, – в Святе Святих, під крила херувимів. 
<p>7 Адже херувими мали розпростерті крила над приготовленим місцем для Ковчега, і таким чином, ці херувими зверху вкривали Ковчег та його держаки. 
<p>8 Проте держаки були настільки довгими, що їхні кінці було видно зі Святого перед Святим Святих, хоча ззовні їх не було видно. Вони там залишаються й до сьогодні. 
<p>9 У Ковчезі не було нічого, крім двох кам’яних скрижалей, які поклав туди Мойсей на Хориві, – коли ГОСПОДЬ уклав з Ізраїлевими нащадками заповіт, – після їхнього виходу з Єгипетського краю. 
<p>10 Так сталося, що коли священики виходили зі святилища, то ГОСПОДНІЙ Храм сповнила хмара, 
<p>11 так що священики не змогли там перебувати й звершувати служіння, оскільки ГОСПОДНЯ слава заповнила ГОСПОДНІЙ Храм. 
<p>12 Тоді Соломон промовив: ГОСПОДЬ заповів, що пробуватиме в мороці... 
<p>13 Отже, я збудував цей Храм, ГОСПОДИ, на оселю для Тебе, – для Твого місцеперебування навіки. 
<p>14 Після цього, повернувшись до всієї ізраїльської громади, цар поблагословив усю ізраїльську громаду, яка стояла, 
<p>15 проголосивши: Благословенний ГОСПОДЬ, Бог Ізраїлю, Котрий силою Своєю виконав те, що пообіцяв Своїми устами моєму батькові Давиду, коли говорив: 
<p>16 З того часу, як Я вивів Мій народ, Ізраїль, з Єгипту, Я не обрав з-посеред усіх ізраїльських племен жодного міста, аби там був збудований Храм, в якому пробувало би Моє Ім’я. Але обрав Я Давида, щоб він був на чолі Мого народу Ізраїлю. 
<p>17 Тоді мій батько Давид задумав збудувати Храм Імені ГОСПОДА, Бога Ізраїлю. 
<p>18 Проте ГОСПОДЬ сказав моєму батькові Давидові: Те, що спало тобі на думку, що потрібно збудувати дім для Мого Імені, то це добре. Ти також маєш бажання здійснити задумане. 
<p>19 Однак ти не будуватимеш Храм, а твій син, який народиться від тебе, – він збудує Храм Моєму Імені. 
<p>20 Ось тепер ГОСПОДЬ виконав Своє слово, яке обіцяв, – Я зайняв місце мого батька Давида, та зійшов на престол Ізраїлю, – як і заповів ГОСПОДЬ, – і я збудував дім Імені ГОСПОДА, Бога Ізраїлю. 
<p>21 Я також приготував у ньому місце для Ковчега, в якому знаходиться ГОСПОДНІЙ Заповіт, який Він уклав з нашими прабатьками, коли Він їх виводив з Єгипетського краю. 
<p>22 Після цього Соломон став перед ГОСПОДНІМ жертовником, й у присутності всієї ізраїльської громади простягнув свої руки до неба, 
<p>23 і сказав: ГОСПОДИ, Боже Ізраїлю! Немає такого Бога, як Ти, ні на небі вгорі, ані на землі внизу, Котрий дотримується Заповіту і виявляє милосердя щодо Своїх слуг, котрі служать Тобі від щирого серця; 
<p>24 Котрий дотримався того, що обіцяв Своєму слузі, а моєму батькові Давидові. Що Ти раніше Своїми устами проголосив, те сьогодні Своєю рукою Ти здійснив. 
<p>25 Тепер же, ГОСПОДИ, Боже Ізраїлю, виконай для Свого слуги Давида, мого батька, і те, що Ти йому пообіцяв, сказавши: Ніколи не переведеться в твоїм поколінні переді Мною той, котрий сидітиме на престолі Ізраїлю, якщо тільки твої нащадки будуть дотримуватись належної їм дороги, і ходитимуть переді Мною так, як ходив переді Мною ти! 
<p>26 Тому тепер, Боже Ізраїлю, благаю, дотримайся Своєї обітниці, яку Ти проголосив моєму батькові, а Своєму слузі Давидові! 
<p>27 Але ж, хіба, й справді, Богу мешкати на землі? Адже небеса і небеса небес не в стані Тебе вмістити, то що вже говорити про цей Храм, який збудував я?! 
<p>28 ГОСПОДИ, Боже мій, прийми до уваги молитву Свого слуги та його благання! Вислухай волання та прохання, які Твій слуга сьогодні заносить до Тебе! 
<p>29 Нехай Твої очі будуть відкриті над цим Храмом уночі й удень, – над тим місцем, про яке Ти сказав: Там буде Моє Ім’я! – і завжди вислуховуй молитви, які Твій слуга підноситиме з цього місця. 
<p>30 Прислухайся до благань Твого слуги, а також до Твого народу, Ізраїлю! Коли вони молитимуться на цьому місці, – Ти почуй на місці Свого перебування в небесах, вислухай і помилуй! 
<p>31 Якщо хтось згрішить проти свого ближнього, і вимагатимуть від нього присяги, аби він присягнувся, і з цією метою прийдуть до Твого жертовника у цьому Храмі, 
<p>32 то Ти вислухай з небес ту присягу, і розсуди Своїх слуг, – віддай по заслузі злочинцю, обернувши зло на його ж голову, а невинного виправдай, – віддаючи йому за його правотою. 
<p>33 Коли Твій народ, Ізраїль, зазнає поразки від ворога, через те що згрішить проти Тебе, але знову навернеться до Тебе, прикликаючи Твоє Ім’я, будуть молитися, благаючи Тебе в цьому Храмі, 
<p>34 то Ти почуй їх на небесах, прости гріх Твого ізраїльського народу і поверни їх у край, який Ти дав їхнім батькам. 
<p>35 І якщо закриється небо, і не буде дощу через те, що згрішили проти Тебе, але потім помоляться на цьому місці, прикликаючи Твоє Ім’я, й навернуться, розкаявшись у своїх гріхах, та упокоряться перед Тобою, 
<p>36 то Ти вислухай на небесах і прости гріх Твоїх слуг та всього Твого народу, Ізраїлю. Вкажи їм на добру дорогу, якою мають ходити, й пошли дощ на Свою землю, яку Ти дав Твоєму народові як спадщину. 
<p>37 А якщо настане в країні голод, або вдарить моровиця чи не стане хліба через посуху та іржу ; або якщо нагряне сарана, або гусінь; коли гнобитиме народ його ворог в якомусь з його поселень, або трапиться інше нещастя чи хвороба, 
<p>38 тоді усяку молитву, кожне благання, яке висловлюватиме будь-яка людина, чи весь Твій народ, Ізраїль, – усіх, хто лише відчує душевний біль і піднесе свої руки до цього Храму, – 
<p>39 то Ти вислухай на небесах, у місці Твого перебування, й прости; учини, віддаючи кожному за його вчинками, адже Ти знаєш серце кожної людини, оскільки лише Тобі Одному відомі навіть думки всіх людських дітей, 
<p>40 аби мали перед Тобою страх по всі дні свого життя на тій землі, яку Ти дав нашим прабатькам. 
<p>41 Так само й чужинець, який не походить з Твого народу, Ізраїлю, а прийшов з далеких країв задля Твого Імені, 
<p>42 оскільки почув про Твоє величне Ім’я, про Твою потужну силу й простягнуту правицю. Коли він прийде, і буде молитися в цьому Храмі, 
<p>43 то Ти вислухай з небес, з місця Твого перебування, і вчини все те, про що проситиме Тебе чужинець, аби таким чином усі народи землі пізнали Твоє Ім’я і мали страх перед Тобою так, як Твій народ, Ізраїль. Нехай вони зрозуміють, що саме в цьому Храмі, який я збудував, закликається Твоє Ім’я. 
<p>44 А коли Твій народ вирушить на війну проти свого ворога тим шляхом, яким Ти їх посилатимеш, і помоляться ГОСПОДУ в напрямку міста, яке Ти обрав, і Храму, який я збудував для Твого Імені, 
<p>45 то Ти почуй на небесах їхню молитву та їхнє благання, і вчини за Своєю справедливістю. 
<p>46 І якщо вони згрішать проти Тебе, – адже немає людини, яка не згрішила б, – і Ти, розгнівавшись на них, віддаси їх у ворожі руки, так що їх візьмуть у полон та відведуть полонених у ворожий край, – далекий чи близький, – 
<p>47 і коли вони, в чужій країні, де перебуватимуть у полоні, усвідомивши гріх, навернуться і помоляться до Тебе в краю свого полонення, й скажуть: Ми згрішили, діяли беззаконно, і тому винуваті перед Тобою ! 
<p>48 Якщо вони навернуться до Тебе всім своїм серцем й усією своєю душею в краю їхніх ворогів, котрі їх полонили, й будуть молитись до Тебе, повернувшись у напрямку своєї землі, яку Ти дав їхнім батькам, – у бік міста, яке Ти обрав, і Храму, який я збудував для Твого Імені, – 
<p>49 тоді Ти вислухай в небесах, – там, де Ти перебуваєш, – їхню молитву та їхнє благання й учини з ними по справедливості. 
<p>50 Прости тоді Твоєму народові, що згрішив проти Тебе, – всі їхні провини, які вони заподіяли проти Тебе, – і нехай вони відчують прихильність з боку тих, хто їх тримає в полоні: нехай вони змилосердяться над ними. 
<p>51 Адже вони – Твій народ і Твоя спадщина, яку Ти вивів з Єгипту, зі середини плавильної печі. 
<p>52 Нехай Твої очі будуть відкриті до благання Твого раба й до благання всього Твого ізраїльського народу, аби Ти чув їх щоразу, коли тільки вони кликатимуть до Тебе. 
<p>53 Адже Ти обрав їх Собі у власність з усіх народів землі, як Ти й обіцяв через Твого слугу Мойсея, коли Ти, наш Владико, ГОСПОДИ, виводив наших прабатьків з Єгипту. 
<p>54 Після того як Соломон закінчив молитися до ГОСПОДА, висловивши у молитві всі прохання, то він устав зі свого місця, де він, схилившись, стояв на колінах перед ГОСПОДНІМ жертовником із простягнутими до неба руками, 
<p>55 він, стоячи, голосно поблагословив усю ізраїльську громаду такими словами: 
<p>56 Благословенний ГОСПОДЬ, Який дав Своєму народові, Ізраїлю, спокій в усьому, як Він обіцяв! Здійснилась кожна обітниця з усіх Його добрих обітниць, які Він дав через Свого слугу Мойсея. 
<p>57 Тож нехай ГОСПОДЬ, наш Бог, буде з нами, як Він був з нашими прабатьками! Нехай Він і надалі не залишає нас і не відкидає нас. 
<p>58 Нехай Він прихилить наші серця до Себе, аби ми ходили лише Його дорогами, дотримуючись усіх Його Заповідей, Його настанов та Його законів, які Він заповів нашим прабатькам! 
<p>59 І нехай ці мої слова, які я в молитві висловив перед ГОСПОДОМ, будуть близькими до ГОСПОДА, нашого Бога, вдень і вночі, аби день у день чинити правосуддя щодо Свого слуги, та правосуддя щодо Свого народу, Ізраїлю, 
<p>60 аби всі народи на землі зрозуміли, що ГОСПОДЬ, Він – Бог, і немає іншого бога. 
<p>61 Так само і ваші серця нехай будуть щирі щодо ГОСПОДА, нашого Бога, аби нам ходити за Його постановами та виконувати Його Заповіді так, як сьогодні. 
<p>62 Після цього цар з усім Ізраїлем принесли жертви перед ГОСПОДОМ. 
<p>63 Соломон у мирну ( подячну ) жертву, яку він звершив для ГОСПОДА, приніс двадцять дві тисячі волів і сто двадцять тисяч овець. Так цар з усіма ізраїльтянами освятили ГОСПОДНІЙ Храм. 
<p>64 Того ж дня цар освятив середину двору, що перед ГОСПОДНІМ Храмом, принісши там жертви всепалення, хлібні жертви й жир мирних ( подячних ) жертв, оскільки мідний жертовник, що перед ГОСПОДОМ, був надто малим, щоб умістити всі жертви всепалення, хлібні жертви та жир мирних жертв. 
<p>65 Це був час, коли Соломон влаштував урочисте свято разом з усім Ізраїлем. На цьому величезному зібранні народу були представники від входу міста Хамат й до Єгипетського Потоку ( Нілу ). Веселились перед ГОСПОДОМ, нашим Богом, упродовж семи днів, а потім ще сім днів, – разом чотирнадцять днів. 
<p>66 А на другий восьмий день Соломон розпустив народ. Люди поблагословили царя, та й розійшлись по своїх домівках, радісні й від душі задоволені усім тим добром, яке ГОСПОДЬ учинив для Свого слуги Давида та для всього Ізраїлю, Його народу. 

<h4>1 Царів 9 
<p>1 Після того як Соломон завершив будівництво ГОСПОДНЬОГО Храму, царського палацу, а також усього, що Соломон прагнув здійснити, 
<p>2 ГОСПОДЬ удруге з’явився Соломонові, як з’являвся йому в Ґівеоні. 
<p>3 Отже, ГОСПОДЬ сказав йому: Я почув твою молитву і твоє благання, з якими ти звертався до Мене. Я освятив цей Храм, який ти збудував, аби там перебувало Моє Ім’я повіки. Тому Мої очі й Моє серце будуть там постійно. 
<p>4 І якщо ти служитимеш Мені так, як служив Твій батько Давид, у щирості серця і правоті, діючи у відповідності з тим, що Я тобі заповів, й дотримуючись Моїх настанов і Моїх Заповідей, 
<p>5 то Я зміцню твій царський престол над Ізраїлем навіки, як Я і обіцяв твоєму батькові Давидові, заповідаючи: Не переведеться твій нащадок на престолі Ізраїлю! 
<p>6 Але, якщо ви, чи ваші нащадки, відвернетеся від Мене, й не будете дотримуватись Моїх Заповідей і Моїх настанов, які Я запровадив для вас; відступите й почнете служити іншим богам, поклоняючись їм, 
<p>7 то Я прожену Ізраїль з тієї землі, яку Я йому дав, а цей Храм, який Я освятив для Свого Імені, відкину з-перед Моїх очей, і стане Ізраїль приповідкою та посміховиськом серед усіх народів. 
<p>8 Що ж до цього величного Храму, то він стане руїною, так що кожен, хто проходитиме повз нього, жахнеться і свисне від здивування, запитуючи: І чому ГОСПОДЬ заподіяв таке з цим краєм та з цим Храмом? 
<p>9 А йому відповідатимуть: За те, що вони відкинули ГОСПОДА, свого Бога, Який вивів їхніх батьків із Єгипетського краю, а натомість приєднались до інших богів, поклонялися їм та їм служили, – саме через це ГОСПОДЬ спровадив на них усе це лихо!.. 
<p>10 Після двадцяти років, протягом яких Соломон споруджував дві будівлі, зокрема, ГОСПОДНІЙ Храм і царський палац, 
<p>11 тирський цар Хірам постачав Соломонові кедрове дерево, кипарисове дерево, а також золото в такій кількості, скільки той бажав. Тому цар Соломон передав Хірамові двадцять міст у галілейській місцевості. 
<p>12 І коли Хірам вирушив з Тира, аби оглянути міста, які йому дав Соломон, то вони йому не сподобались. 
<p>13 Тому він сказав: Що це за міста, мій брате, які ти мені передав!? Він назвав їх землею Кавул, як вони називаються й досі. 
<p>14 Але Хірам таки послав цареві сто двадцять талантів золота. 
<p>15 Оце список примусової роботи, яку ввів цар Соломон, щоб спорудити ГОСПОДНІЙ Храм, фортецю Мілло, стіни Єрусалима, а також фортеці Хацора, Меґіддо і Ґезера. 
<p>16 Перед тим єгипетський цар, фараон, виступив і захопив Ґезер, спалив його вогнем, знищивши всіх ханаанців, які проживали в місті, віддавши його, як придане, своїй дочці, Соломоновій дружині. 
<p>17 Соломон же відбудував Ґезер і нижній Бет-Хорон ; 
<p>18 Баалат і Тадмор у пустелі, 
<p>19 а також усі міста для збереження запасів, які були в Соломона, а також міста для колісниць, та міста для кінноти, – все, що лише бажав Соломон збудувати в Єрусалимі, Лівані та в усьому підвладному йому краю, те він за бажанням здійснював. 
<p>20 Усе населення, що залишилося в краю з аморейців, хеттейців, періззейців, гіввійців та євусейців, та не належало до ізраїльтян, 
<p>21 тобто нащадки тих, що залишилися після завоювання краю, яких ізраїльтяни не здолали, – всіх Соломон поневолив до примусової праці, як це ведеться й до цього часу. 
<p>22 Проте ізраїльтян Соломон не робив підневільними. Натомість вони були військовими, придворними слугами, його урядовцями, воєначальниками, командирами його колісниць та його вершниками. 
<p>23 Вони також призначались розпорядниками Соломонових робіт, – всього п’ятсот п’ятдесят чоловік, – і вони ж керували людьми, які виконували працю. 
<p>24 Як тільки дочка фараона переселилась з Міста Давида до власного палацу, який Соломон для неї збудував, він зразу почав будувати фортецю Мілло. 
<p>25 Соломон тричі на рік приносив жертви всепалення та мирні жертви на жертовнику, який він збудував для ГОСПОДА, а також звершував кадіння ладаном перед тим жертовником, що стояв перед ГОСПОДОМ. Так він здійснював служіння в Храмі. 
<p>26 Цар Соломон також будував кораблі в Еціон-Ґевері, що неподалік Елата, на березі Червоного моря в Едомському краю. 
<p>27 А Хірам постачав на ті кораблі своїх слуг, – досвідчених мореплавців, обізнаних з морем, що працювали разом зі слугами Соломона. 
<p>28 Прибувши в Офір, вони взяли звідти чотириста двадцять талантів золота і доставили його до царя Соломона. 

<h4>1 Царів 10 
<p>1 Коли цариця Савська довідалась про славу Соломона та ГОСПОДНЄ Ім’я, то прибула, щоб його ( Соломона ) випробувати загадковими питаннями. 
<p>2 Вона прибула в Єрусалим з надзвичайно великим супроводом на верблюдах, нав’ючених пахощами, з дуже великою кількістю золота та коштовного каміння. Прибувши, вона розмовляла зі Соломоном про все, що було в неї на серці. 
<p>3 Соломон дав їй вичерпні відповіді на всі її запитання, – не було такого питання, яке було би для царя таємницею, і на яке він не міг би їй відповісти. 
<p>4 Коли ж цариця Савська усвідомила всю мудрість Соломона й оглянула Храм, який він збудував, а також 
<p>5 страви на його столі, як розміщуються його придворні, та манери тих, що обслуговують стіл, а також як вони одягнуті та виночерпії, і особливо, які жертви всепалення він приносить у ГОСПОДНЬОМУ Храмі, – то в неї перехопило дихання, і 
<p>6 вона сказала цареві: Правдою було все, що мені казали і що я чула в своїй країні про твою діяльність та про твою мудрість. 
<p>7 Але я не повірила тим словам, аж доки не прийшла, й власними очима не побачила. Проте мені не розповіли й половини, – адже ти перевершуєш мудрістю і добробутом усе, що я чула. 
<p>8 Щасливі твої люди, щасливі усі твої слуги, котрі постійно перебувають поруч з тобою, і котрі можуть постійно слухати твою мудрість! 
<p>9 Нехай буде благословенний ГОСПОДЬ, Твій Бог, Який уподобав тебе, щоб посадити тебе на троні Ізраїлю, оскільки ГОСПОДЬ полюбив Ізраїль навіки, й настановив тебе царем, аби чинити правосуддя і справедливість! 
<p>10 Вона подарувала цареві сто двадцять талантів золота і дуже багато пахощів та коштовного каміння. Більше ніколи не надходило так багато пахощів, як ті, що подарувала цариця Савська цареві Соломону. 
<p>11 Так само й кораблі Хірама, які постачали золото з Офіру, доставили з Офіру дуже багато алґумового дерева та коштовного каміння. 
<p>12 Цар поробив з алґумового дерева поруччя для ГОСПОДНЬОГО Храму й царського палацу, а також гуслі та цитри для співаків. Таке алґумове дерево більше ніколи не надходило до краю, і його не було видно аж до сьогодні. 
<p>13 Цар Соломон дав цариці Савській усе, що вона бажала й що просила, понад те, що він раніше їй подарував від себе як царський подарунок Соломона. Після цього вона разом зі своїми слугами вирушила у зворотну дорогу й прибула до свого краю. 
<p>14 Кількість золота, яке щорічно надходило до Соломона, становила шістсот шістдесят шість талантів, 
<p>15 не враховуючи податків та торговельних прибутків і данини, яка надходила від підлеглих купців, – торговців, усіх царів Аравії та намісників провінцій краю. 
<p>16 Цар Соломон виготовив двісті щитів з кованого золота. На один щит витрачалось шістсот шеклів золота*. 
<p>17 Крім того, було виготовлено триста малих щитів з кованого золота. На один такий щит витрачалось триста мін золота. Всі вони були розміщені в Домі Ліванського Лісу ( Кедровому Палаці ). 
<p>18 Потім цар зробив зі слонової кості великий трон, й покрив його щирим золотом. 
<p>19 На трон вели шість сходин; іззаду трон мав округлу спинку, а з обох сторін сидіння були поруччя, по боках яких стояли леви. 
<p>20 Дванадцять левів, – по два на краях кожної зі шести сходинок, – стояли з одного і другого боку. Чогось подібного не було зроблено в жодному з царств на землі. 
<p>21 Весь посуд, з якого пив цар Соломон, був золотим. Так само і всі речі Дому Ліванського Лісу були зі щирого золота. Нічого не було зі срібла, адже в часи Соломона срібло не цінувалось. 
<p>22 Оскільки цар володів кораблями, які морем, разом з кораблями Хірама, досягали Таршішу, то раз на три роки прибували до царя кораблі з Таршішу й доставляли золото та срібло, слонові бивні, мавп і пав. 
<p>23 Таким чином цар Соломон багатством і мудрістю перевершував усіх царів землі. 
<p>24 Тому цілий світ прагнув побачити Соломона, щоб почути його мудрість, яку Бог вклав йому в серце. 
<p>25 І кожен з них приносив зі собою коштовні подарунки: срібний посуд, золотий посуд, пишні шати, зброю, пахощі, коней і мулів. Так було із року в рік. 
<p>26 Отже, Соломон нагромадив багато колісниць та вершників. У нього було одна тисяча чотириста колісниць і дванадцять тисяч кінноти. Він розмістив їх по містах, призначених для колісниць, а також неподалік царя в Єрусалимі. 
<p>27 Цар посприяв тому, що срібло в Єрусалимі було за ціною звичайного каміння, а кедрового дерева було стільки, як сикоморів, яких безліч росте на рівнинах. 
<p>28 Коней для Соломона спроваджували з Єгипту та з Куви ; царські купці купували їх в Куві за гроші. 
<p>29 І входила, і виходила колісниця з Єгипту за шістсот срібних шеклів, а кінь – за сто п’ятдесят. Таким чином вони вивозили власною рукою для всіх хеттейських царів та для арамійських царів. 

<h4>1 Царів 11 
<p>1 Цар Соломон, крім дочки фараона, покохав багато інших чужоземних жінок: моавійок, аммонійок, едомок, сидонянок і хеттейок, – 
<p>2 тих народів, щодо яких ГОСПОДЬ ізраїльтянам сказав: Не рідніться з ними, як і вони не повинні ріднитися з вами, бо, напевно, вони схилять ваші серця до своїх богів! Саме з ними єднався Соломон обдаровуючи своїм коханням. 
<p>3 Отже, в нього було сімсот дружин-княгинь і триста наложниць. Ці дружини розбещували його серце. 
<p>4 Так сталося, що в похилому віці жінки настільки відвернули Соломона до чужих богів, що його серце втратило цілковиту відданість ГОСПОДУ, його Богові, як було серце його батька Давида. 
<p>5 Внаслідок цього Соломон став послідовником сидонської богині Астарти та Мілкома, аммонійської гидоти. 
<p>6 Те, що Соломон робив, було злочином у ГОСПОДНІХ очах, адже він перестав бути щирим щодо ГОСПОДА, як його батько Давид. 
<p>7 У той час Соломон влаштував узвишшя Кемошу, моавській гидоті, на горі навпроти Єрусалима, та Молоху, гидоті синів Аммона. 
<p>8 Щось подібне він чинив і для всіх інших своїх чужоземних дружин, котрі там звершували кадіння і приносили жертви своїм богам. 
<p>9 І ГОСПОДЬ розгнівався на Соломона через те що він відвернув своє серце від ГОСПОДА, Бога Ізраїлю, Який йому з’являвся двічі 
<p>10 і особливо наголошував йому, щоб він не пішов услід інших богів. Проте він не дотримався того, що йому заповів ГОСПОДЬ. 
<p>11 Тому ГОСПОДЬ промовив до Соломона: Через те, що ти так чиниш і не дотримуєшся Мого Заповіту та Моїх Заповідей, що Я тобі наказав, Я неодмінно відберу твоє царство від тебе і дам його твоєму слузі! 
<p>12 Однак Я цього не зроблю за твого життя, заради твого батька Давида, але відберу його з рук твого сина! 
<p>13 Проте, не відберу всього царства, – одне племено Я залишу твоєму синові задля Мого слуги Давида, та заради Єрусалима, якого Я обрав. 
<p>14 І ГОСПОДЬ підняв на Соломона противника, едомця Гадада, котрий походив з царського роду в Едомі. 
<p>15 Так колись відбулось, що коли Давид розгромив Едома, й командувач Давидового війська, Йоав, пішов, аби поховати полеглих у бою, то він тоді знищив в Едомі всіх чоловіків. 
<p>16 У той час Йоав з усім військом Ізраїлю перебував там шість місяців, поки не знищив усіх едомських чоловіків. 
<p>17 Гадад же разом з кількома едомськими чоловіками, що були урядниками палацу його батька, втік у Єгипет. Гадад у той час був ще малою дитиною. 
<p>18 Вирушивши тоді з Мідіяну, вони прибули в пустелю Паран. Узявши із собою інших чоловіків, що були у Парані, вони прийшли в Єгипет до єгипетського царя, фараона. Той дав Гададу дім, забезпечив його утримання, і навіть виділив йому ділянку землі. 
<p>19 Гадад знайшов велику милість в очах фараона, так що той дав йому за дружину сестру своєї дружини, цариці Тахпенеси. 
<p>20 Отже, сестра Тахпенеси народила йому сина Ґенувата, якого виховувала Тахпенеса в палаці фараона, так що Ґенуват зростав у палаці фараона разом з дітьми фараона. 
<p>21 Коли Гадад у Єгипті довідався, що Давид спочив зі своїми прабатьками, і його командувач війська, Йоав, помер також, то Гадад сказав фараону: Дозволь мені повернутись до свого краю! 
<p>22 Відповідаючи фараон запитав його: Чого тобі бракує в мене, що ти забажав направитись у свій край? А той відповів: Нічого не бракує, однак все ж дозволь мені піти. 
<p>23 Бог збудив проти Соломона ще одного противника, – Еліядового сина Резона, який утік від свого володаря Гададезера, царя Цови. 
<p>24 Він зібрав тоді навколо себе чоловіків, і став ватажком банди. Коли ж Давид їх розгромив, вони подались до Дамаска, там осіли й владарювали в Дамаску. 
<p>25 Він був ворогом Ізраїлю протягом усього життя Соломона, окрім того лиха, що чинив Гадад. Тож Резон ненавидів Ізраїль і правив Арамом ( Сирією ). 
<p>26 Збунтувався проти Соломона і його слуга, єфремовець із Цереди, Наватів син Єровоам. Його матір, яка залишилась вдовою, звали Церуя. 
<p>27 Приводом для бунту проти царя Соломона послужили певні обставини. Коли Соломон відбудовував фортецю Мілло, замуровуючи пролом у стіні Міста Давида, свого батька, він зауважив 
<p>28 молодого чоловіка на ім’я Єровоам, який був потужний силою, і добре справлявся зі своєю роботою. Він призначив його наглядачем над людьми з покоління Йосифа, котрі виконували примусові роботи. 
<p>29 Так сталося, що коли Єровоам вийшов з Єрусалима то по дорозі його зустрів пророк Ахія, зі Шіло, який мав на собі новий плащ. Вони виявились у полі наодинці. 
<p>30 Ахія взяв новий плащ, що був на ньому, і порвав його на дванадцять шматків, після чого 
<p>31 промовив до Єровоама: Візьми собі десять шматків, адже так говорить ГОСПОДЬ, Бог Ізраїлю: Оце Я вирву царство з рук Соломона і віддам тобі десять племен! 
<p>32 Йому ж залишиться одне плем’я заради Мого слуги Давида та задля Єрусалима, – міста, яке Я обрав з-поміж усіх Ізраїлевих племен, 
<p>33 тому що вони Мене залишили і стали поклонятись Астарті, богині сидонців, моавському богові, Кемошеві, та Мілкомові, богові аммонійців. Вони перестали ходити Моїми дорогами, дотримуючись того, що було би правильним в Моїх очах, – Моїх постанов і Моїх заповідей, як його батько Давид! 
<p>34 Я не відберу з його ( Соломонових ) рук єдиного царства, як нині є, і залишатиму його володарем поки віку його, заради Давида, Мого раба, якого Я обрав, і котрий дотримувався Моїх заповідей і Моїх постанов. 
<p>35 Натомість Я заберу царство з рук його сина. Десять племен віддам тобі, 
<p>36 а його синові залишу одне племено, щоб світильник Мого слуги Давида завжди залишався переді Мною в Єрусалимі, – місті, яке Я Собі обрав, аби там перебувало Моє Ім’я. 
<p>37 А тебе Я візьму, щоб ти царював, й підкорював собі все, що ти забажаєш, – ти будеш царем над Ізраїлем. 
<p>38 Отже, якщо будеш слухняним у всьому, що Я буду тобі заповідати, ходитимеш Моїми дорогами й чинитимеш те, що Мені до вподоби, дотримуючись Моїх Заповідей та Моїх настанов, як чинив Мій слуга Давид, тоді Я буду з тобою, і збудую тобі довговічний дім, як Я збудував Давидові, і віддам тобі Ізраїль. 
<p>39 Таким чином Я впокорю нащадків Давида, але не назавжди. 
<p>40 Соломон хотів позбавити Єровоама життя, але, дізнавшись про це, Єровоам утік у Єгипет, до єгипетського царя Шішака. Він залишався в Єгипті аж до смерті Соломона. 
<p>41 Усе інше про Соломона, – про всю його діяльність, та про його мудрість, – записано в Книзі Діянь Соломона. 
<p>42 Період, протягом якого Соломон був царем у Єрусалимі над усім Ізраїлем, складав сорок років. 
<p>43 І спочив Соломон вічним сном разом зі своїми прабатьками; його поховали в Місті Давида, його батька. Царем замість нього став його син Ровоам. 

<h4>1 Царів 12 
<p>1 Ровоам подався в Сихем, оскільки, за традицією, в Сихемі зібрався весь Ізраїль, аби проголосити його царем. 
<p>2 Так сталося, що про це дізнався Єровоам, син Невата. Він був у Єгипті, з того часу, як утік туди від царя Соломона. Отже, Єровоам і досі перебував у Єгипті. 
<p>3 Тому послали за Єровоамом і покликали його, після чого Єровоам разом з усією ізраїльською громадою звернулись до Ровоама з такими словами: 
<p>4 Твій батько поклав на нас тяжке ярмо, а тепер ти полегши примусову ( рабську ) працю твого батька, – його тяжке ярмо, яке він поклав на нас, – і ми будемо тобі служити! 
<p>5 А він їм відповів: Розійдіться на три дні, після чого повернетеся до мене знову! І люди розійшлися. 
<p>6 Тоді цар Ровоам порадився зі старійшинами, котрі ще урядували за його батька Соломона, коли той був живим, запитуючи: Як на ваш розсуд слід відповісти цьому народу? 
<p>7 Вони висловили йому таку пораду: Якщо ти сьогодні виявиш доброту до цього народу, і послужиш їм; вислухаєш їх і відповіси лагідними словами, то вони служитимуть тобі протягом усього твого життя. 
<p>8 Але він знехтував порадою старійшин, яку вони йому дали, й порадився з молодими – своїми ровесниками, що з ним виросли і тепер з ним урядували. 
<p>9 Він їх запитав: А що би ви порадили відповісти цьому народові, який звернувся до мене з проханням полегшити ярмо, яке мій батько поклав на них? 
<p>10 А молоді люди, які виросли з ним, порадили йому, сказавши: Тому народові, який висловив до тебе прохання: Твій батько наклав на нас тяжке ярмо, а ти тепер полегши його нам! – дай таку відповідь: Мій мізинець грубший за стегно мого батька! 
<p>11 Тож, якщо мій батько поклав на вас тяжке ярмо, то я ще додам до вашого ярма! Якщо мій батько карав вас бичами, то я каратиму вас скорпіонами ! 
<p>12 Через три дні, коли Єровоам і весь народ прийшли до Ровоама, як цар їм звелів, сказавши: Прийдіть до мене на третій день, 
<p>13 то цар говорив з народом дуже суворо. Він відкинув пораду старійшин, що ті йому дали, 
<p>14 а відповів так, як порадили молоді люди, говорячи: Мій батько поклав на вас тяжке ярмо, а я ще додам до вашого ярма! Мій батько карав вас бичами, а я вас каратиму скорпіонами! 
<p>15 Отже, цар не послухався народу, що й було передбачено ГОСПОДОМ, і тепер збулося Його слово, яке ГОСПОДЬ прорік через Ахію, шілонійця, до Єровоама, Неватового сина. 
<p>16 Коли ж увесь Ізраїль зрозумів, що цар на них не зважає, то народ відповів цареві, такі слова: Що в нас спільного з Давидом? Немає в нас спадщини зі сином Єссея! Ізраїлю, повертайся до своїх наметів! А ти, Давиде, сам турбуйся про власний дім! І розійшовся Ізраїль по своїх поселеннях. 
<p>17 Ровоам же почав царювати лише над тими ізраїльтянами, котрі мешкали в містах Юдеї. 
<p>18 Коли ж цар Ровоам послав Адорама, відповідального за примусову роботу, то всі ізраїльтяни закидали його камінням до смерті. Сам же цар Ровоам ледве встиг ускочити на колісницю, і втік до Єрусалима. 
<p>19 Відтоді Ізраїль остаточно відпав від Давидового роду аж до сьогодні. 
<p>20 Так сталося, що коли усі ізраїльтяни зрозуміли, що Єровоам повернувся, то вони послали за ним, й покликали його на свої збори; вони поставили його царем над усім Ізраїлем. Ніхто, крім одного Юдиного племені, з домом Давида не залишився. 
<p>21 Прибувши в Єрусалим, Ровоам зібрав сто вісімдесят тисяч добірних воїнів з усього Юдиного дому та з племені Веніяміна, котрі були б здатні воювати, аби виступити проти ізраїльтян, щоб повернути царство Ровоамові, синові Соломона. 
<p>22 Але до Божого чоловіка Шемаї було Господнє слово, такого змісту: 
<p>23 Скажи синові Соломона, Ровоаму, юдейському цареві, та всьому роду Юди і Веніяміна, а також решті народу наступні слова: 
<p>24 Так говорить ГОСПОДЬ : Не вирушайте, щоб воювати зі своїми братами, ізраїльтянами! Нехай кожен повертається до свого дому, адже все, що сталося, походить від Мене! Тож Юдеї прислухалися до ГОСПОДНЬОГО слова, і повернулись, аби за ГОСПОДНІМ наказом розійтись. 
<p>25 Згодом Єровоам відбудував Сихем, що на Єфремовім узгір’ї, і там замешкав. Потім, вийшовши звідти, він відбудував Пенуел. 
<p>26 Якось Єровоам подумав: Царська влада може повернутись назад до Давидового роду! 
<p>27 Якщо цей народ буде ходити для жертвоприношень до ГОСПОДНЬОГО Храму в Єрусалим, то серце людей пригортатиметься до свого володаря, юдейського царя Ровоама. Мене вони вб’ють, а самі повернуться до Ровоама, царя Юдеї! 
<p>28 Порадившись, цар зробив два золотих тельця, і оголосив всім людям: Годі вам ходити в Єрусалим. Ось твої боги, Ізраїлю, які вивели тебе з Єгипетського краю! 
<p>29 Тому одного тельця він поставив у Бетелі, а другого поставив у Дані. 
<p>30 Цей злочин попровадив до гріха, оскільки народ почав ходити до одного з них аж до самого Дана, на півночі краю. 
<p>31 Він побудував капища на узвишшях і поставив священиками будь-кого з народу, які не належали до Левієвого племені. 
<p>32 Крім того, Єровоам установив восьмого місяця, п’ятнадцятого дня того місяця свято на зразок свята, яке відзначалося в Юдеї, і особисто приносив жертви на жертовнику. Так він робив у Бетелі, приносячи жертву тельцям, які він поставив. Він також призначив у Бетелі священиків узвиш, які влаштував. 
<p>33 Одного разу, п’ятнадцятого дня восьмого місяця, тобто у свято, яке Єровоам встановив для ізраїльтян за власним розсудом, він приносив жертву на жертовнику, який спорудив у Бетелі. Він вже підійшов до жертовника, щоб кадити ладаном... 

<h4>1 Царів 13 
<p>1 У ту мить, коли Єровоам вже стояв біля жертовника, готуючись кадити ладаном, підійшов, за ГОСПОДНІМ дорученням, з Юдеї до Бетеля Божий чоловік. 
<p>2 Він, за ГОСПОДНІМ наказом, гукнув у бік жертовника: Жертовнику, жертовнику! Так говорить ГОСПОДЬ : Ось серед нащадків Давида народиться син на ім’я Йосія, який принесе на тобі в жертву тих священиків узвиш, котрі кадять на тобі ладаном, – спалить на тобі людські кості! 
<p>3 У той самий час він повідомив про ознаку в таких словах: Ось ознака того, що це слова ГОСПОДА : Цей жертовник розпадеться, і попіл, що на ньому, розсиплеться! 
<p>4 Сталося так, що, почувши провіщення Божого чоловіка, сказані до жертовника в Бетелі, Єровоам простягнув свою руку від жертовника, й крикнув: Схопіть його! Але його рука, простягнута в сторону пророка, вмить усохла, й він вже не міг її вернути назад до себе. 
<p>5 А жертовник, справді, розпався, і попіл, що був на жертовнику, розсипався, як ознака, провіщена Божим чоловіком за ГОСПОДНІМ словом. 
<p>6 Тоді, звертаючись до Божого чоловіка, цар зі страхом сказав: Ублагай, будь ласка, ГОСПОДА, твого Бога, й помолись за мене, аби я міг повернути до себе свою руку! Тож Божий чоловік помолився до ГОСПОДА, і цар повернув свою руку до себе, – вона стала такою, як була раніше. 
<p>7 Тоді цар промовив до Божого чоловіка: Зайди до моєї оселі, підкріпись з дороги хлібом, і я дам тобі подарунок! 
<p>8 Але Божий чоловік відповів цареві: Хоча б ти давав мені половину твого маєтку, я не піду з тобою, не споживатиму хліба й не питиму води на цьому місці! 
<p>9 Адже був до мене ГОСПОДНІЙ наказ таким: Не споживатимеш хліба, не питимеш води, й не повертатимешся дорогою, якою ти прийшов. 
<p>10 Отже, він пішов іншою дорогою, не повертаючись тією дорогою, якою прибув до Бетеля. 
<p>11 Але в Бетелі мешкав похилого віку пророк. Його сини прийшли й розповіли йому про все, що того дня вчинив Божий чоловік у Бетелі, а також переповіли своєму батькові слова, які той сказав цареві. 
<p>12 А їхній батько запитав їх: Якою дорогою він пішов? Його сини показали дорогу, якою пішов Божий чоловік, що прибув із Юдеї. 
<p>13 Тоді він сказав своїм синам: Осідлайте мені осла! І коли вони осідлали йому осла; він сів на нього, 
<p>14 й поїхав услід Божого чоловіка. Натрапив на нього, коли той сидів під дубом, і запитав його: Чи це ти є тим Божим чоловіком, який прийшов із Юдеї? А той відповів: Так, я. 
<p>15 Тоді сказав йому: Зайди до моєї ГОСПОДИ та підкріпись хлібом. 
<p>16 Він же відповів: Не можу повернути до тебе й піти з тобою! Я не їстиму хліба й не питиму води в цій місцевості, 
<p>17 оскільки ГОСПОДЬ мені наказав: Не їстимеш там хліба, й не питимеш там води, а також не повертатимешся тією самою дорогою, якою ти прийшов! 
<p>18 А він сказав йому: Я також є пророком, як ти, і ангел, за ГОСПОДНІМ наказом, сказав мені: Заверни його й заклич до свого дому, аби він спожив хліба й напився води! Але це був обман... 
<p>19 Не відаючи цього, він вернувся з ним, спожив у його домі хліба й напився води. 
<p>20 Проте так сталося, що коли вони ще сиділи за столом, було ГОСПОДНЄ слово до пророка, який завернув подорожнього, – 
<p>21 і він промовив до Божого чоловіка, котрий прийшов із Юдеї, повідомивши, що сказав ГОСПОДЬ : Через те що ти не послухався ГОСПОДНЬОГО слова й не дотримався наказу, який тобі дав ГОСПОДЬ, твій Бог, 
<p>22 а вернувся, й споживав хліб та пив воду на тому місці, про яке Він тебе попередив, сказавши: Не їстимеш там хліба й не питимеш води! – твоє тіло не спочиватиме в гробниці твоїх батьків. 
<p>23 Отже, коли той спожив хліб і напився води, то ГОСПОДА р осідлав пророкові, якого він повернув, осла, 
<p>24 і той відправився. Проте дорогою напав на нього лев, й загриз його. Тож його мертве тіло лежало на дорозі, а біля нього стояв осел; залишався також невідступно біля тіла і лев. 
<p>25 Коли ж подорожуючі люди побачили простягнуте на дорозі мертве тіло, й лева, що стояв біля останків, то прийшли й розповіли про це в місті, де жив той похилого віку пророк. 
<p>26 Тому, почувши таке, пророк, який вернув іншого з дороги, сказав: Це, напевно, Божий чоловік, котрий не послухався ГОСПОДНЬОГО веління. Тому й ГОСПОДЬ віддав його левові, який напав на нього й загриз його за ГОСПОДНІМ словом, яке Він промовив до нього. 
<p>27 Після цього він сказав до своїх синів такі слова: Осідлайте мені осла. І вони осідлали. 
<p>28 Отже, він поїхав, і натрапив на мертве тіло, яке лежало на дорозі, а також на осла з левом, що стояли біля трупа, хоч лев не їв тіла й не зачіпав осла. 
<p>29 І підняв пророк тіло Божого чоловіка, й поклавши його на осла, привіз його назад. Цей, похилого віку пророк, спровадив тіло до міста, аби оплакати й поховати. 
<p>30 Він поклав його тіло у власному гробі. Його оплакували й голосили: О, яке горе, наш брате! 
<p>31 Поховавши Божого чоловіка, він звернувся до своїх синів, заповідаючи: Коли я помру, то поховайте мене в тому ж гробі, в якому поховано Божого чоловіка. Покладіть мої кості біля його костей! 
<p>32 Адже неодмінно збудуться слова, провіщені ним за ГОСПОДНІМ дорученням над жертовником, що у Бетелі, і над усіма капищами на узвишшях, що в самарійських містах. 
<p>33 Проте й після такої події Єровоам не звернув зі своєї злочинної дороги, – як і раніше, він ставив із простого народу священиків узвиш. Хто лише бажав, того він висвячував, і той ставав священиком узвиш. 
<p>34 Ця його діяльність тяжіла гріхом над родом Єровоама, й провадила до цілковитої загибелі та знищення з поверхні землі. 

<h4>1 Царів 14 
<p>1 У той час захворів син Єровоама Авія, 
<p>2 і Єровоам сказав своїй дружині: Встань, переодягнись, щоб ніхто не пізнав, що ти дружина Єровоама, й піди в Шіло. Там мешкає пророк Ахія, який провістив мені, що я буду царем над цим народом. 
<p>3 Візьми зі собою десять хлібців, тістечка та глечик з медом, і зайди до нього. Він тобі скаже, що буде з нашим хлопчиком. 
<p>4 Дружина Єровоама так і зробила. Вона вирушила до Шіло, й прийшла в дім Ахії. Однак Ахія в той час вже нічого не бачив, оскільки його очі з віком потемніли. 
<p>5 Та ГОСПОДЬ промовив до Ахії: Ось іде дружина Єровоама, щоб запитати тебе про свого сина, оскільки він хворий. Скажи їй так і так… Вона прийде, видаючи себе за іншу. 
<p>6 Так і сталося: щойно Ахія почув звуки кроків, коли вона підходила до дверей, то він заволав: Заходь, дружино Єровоама! Чому ти себе видаєш за іншу? Адже мені доручено передати тобі неприємну вістку. 
<p>7 Йди, і передай Єровоамові, що говорить ГОСПОДЬ, Бог Ізраїлю: Я тебе вивищив з-поміж народу і поставив тебе володарем над Моїм народом, Ізраїлем; 
<p>8 Я вирвав царство від Давидових нащадків, і віддав його тобі, проте ти виявився не таким, як Мій слуга Давид, який пильно дотримувався Моїх Заповідей і був відданий Мені всім своїм серцем, чинячи лише те, що Мені до вподоби. 
<p>9 Ти дієш гірше від усіх своїх попередників! Адже ти заповзявся робити собі інших богів та литих бовванів, викликаючи тим Мій гнів, а Мене ти відкинув від себе геть! 
<p>10 Тому-то Я спроваджу лихо на рід Єровоама, і вигублю в Єровоама кожного нащадка з чоловіків, – як невільників, так і вільних в Ізраїлі. Я вимету рід Єровоама, як вимітається непотріб, так що не залишиться від нього нічого. 
<p>11 Хто в Єровоама помре в місті, того пожеруть собаки, а хто помре в полі, того з’їдять небесні птахи, тому що так сказав ГОСПОДЬ. 
<p>12 А ти, жінко, вставай, і повертайся до свого дому. Щойно ти вступиш у місто, як ваш хлопчик помре. 
<p>13 Його оплакуватиме весь Ізраїль, і його належним чином поховають, адже він єдиний з нащадків Єровоама зійде до гробу, оскільки лише в ньому з усієї родини Єровоама знайдено щось добре перед ГОСПОДОМ, Богом Ізраїлю. 
<p>14 ГОСПОДЬ же підійме Собі царя над Ізраїлем, який певного часу знищить рід Єровоама. І це вже починається тепер! 
<p>15 ГОСПОДЬ так ударить Ізраїль, що він захитається, наче тростина у воді; Він викоренить Ізраїль з тієї чудової землі, яку дав їхнім прабатькам, і розпорошить їх поза Рікою ( Євфратом ), за те, що тут влаштували собі ашери, які викликають ГОСПОДНІЙ гнів. 
<p>16 Він видасть Ізраїль через гріхи Єровоама, які він чинив сам, і таким чином спровадив до гріха Ізраїль. 
<p>17 Дружина Єровоама піднялась і вирушила в дорогу до Тірци. Ледве вона ступила на поріг свого дому, як хлопчина помер. 
<p>18 Його поховали, й весь Ізраїль оплакував дитину, як і провістив ГОСПОДЬ через свого слугу, пророка Ахію. 
<p>19 Щодо всіх інших діянь Єровоама: як він провадив війни і як владарював, – то все це записано в Книзі літопису ізраїльських царів. 
<p>20 Період царювання Єровоама становив двадцять два роки. Він спочив разом зі своїми батьками. Замість нього став царем його син Надав. 
<p>21 Ровоам же, син Соломона, того часу царював у Юдеї. Ровоам став царем, коли йому було сорок один рік, і сімнадцять років владарював у Єрусалимі, – місті, яке ГОСПОДЬ обрав з усіх Ізраїлевих племен, аби там перебувало Його Ім’я. Його матір була аммонійкою на ім’я Наама. 
<p>22 Проте юдеї також чинили зло перед ГОСПОДОМ, викликаючи своїми гріхами Його гнів. Адже своїми гріхами вони перевершували те, що робили їхні батьки. 
<p>23 Вони також влаштовували собі узвишшя, і стовпи, і ашери на кожному високому пагорбі та під кожним крислатим деревом. 
<p>24 Були в країні також, так звані, посвячені розпусники, які повторювали всі гидоти народів, яких ГОСПОДЬ прогнав з-перед ізраїльтян. 
<p>25 Тому так сталося, що на п’ятому році царювання Ровоама, проти Єрусалима виступив єгипетський цар Шішак. 
<p>26 Він пограбував скарби ГОСПОДНЬОГО Храму, а також скарби царського палацу, – забрав усе, і навіть ті золоті щити, які виготовив Соломон! 
<p>27 Тож, замість них, цар Ровоам зробив мідні щити. Він віддав їх під охорону начальників варти, що стерегли царський палац. 
<p>28 Щоразу, коли цар йшов до ГОСПОДНЬОГО Храму, то його охоронці брали щити, після чого повертали їх знову в будинок варти палацу. 
<p>29 Все інше про Ровоама, про всю його діяльність, записано в Книзі літопису юдейських царів. 
<p>30 Протягом усього часу між Ровоамом та Єровоамом точилася війна. 
<p>31 І спочив Ровоам зі своїми батьками, і був похований біля своїх предків у Місті Давида. Ім’я його матері Наама, аммонійка. Після нього зійшов на престол його син Авіям. 

<h4>1 Царів 15 
<p>1 На вісімнадцятому році царювання Єровоама, Неватового сина, зійшов на царський престол Юдеї Авіям. 
<p>2 Він царював у Єрусалимі три роки. Його матір’ю була дочка Авесалома, Мааха. 
<p>3 Він чинив ті самі гріхи, що і його батько, адже той грішив на очах у сина, і його серце не було щирим перед ГОСПОДОМ, його Богом, як було серце його дідуся Давида. 
<p>4 Хоч заради Давида ГОСПОДЬ, його Бог, не дозволив погаснути його ( Давидовому ) світильнику в Єрусалимі, посадивши на престол його онука і таким чином зміцнити Єрусалим. 
<p>5 Адже Давид чинив те, що було до вподоби ГОСПОДУ, і протягом усього свого життя не ухилявся від того, що Він йому заповідав, окрім злочину щодо хеттейця Урії. 
<p>6 Отже, як точилась війна між Ровоамом та Єровоамом протягом усього їхнього життя, 
<p>7 так і між Авіямом та Єровоамом війна продовжувалась. Решта оповідей про Авіяма та про всю його діяльність записано в Книзі літопису юдейських царів. 
<p>8 Тож Авія спочив зі своїми батьками, і його поховали в Місті Давида, а замість нього зійшов на престол його син Аса. 
<p>9 Отже, двадцятого року правління ізраїльського царя Єровоама в Юдеї став царем Аса. 
<p>10 Він царював у Єрусалимі сорок один рік. А ім’я його матері – Мааха, дочка Авесалома. 
<p>11 Аса чинив те, що було до вподоби ГОСПОДУ, як Давид, його батько. 
<p>12 Він прогнав із краю посвячених розпусників у капищах і знищив усіх ідолів, яких поробили його батьки. 
<p>13 Він навіть позбавив свою матір Мааху звання матері-цариці, бо вона поставила статую для Ашери. Аса зрубав її статую й спалив біля потоку Кедрон. 
<p>14 І хоч узвишшя не були зруйновані, проте серце Аси було щиро віддане ГОСПОДУ протягом усього його життя. 
<p>15 Він також приніс святощі свого батька та власні святощі до ГОСПОДНЬОГО Храму – срібло, золото та посуд. 
<p>16 Проте між Асою та між ізраїльським царем Баашею постійно точилася війна. 
<p>17 Якось Бааша, цар Ізраїлю, виступив проти Юди, й почав будувати фортецю в Рамі, аби закрити людям доступ до юдейського царя Аси. 
<p>18 Тоді Аса взяв усе срібло і золото, яке залишалося в скарбниці ГОСПОДНЬОГО Храму, а також у скарбниці царського палацу, і передав це своїм слугам. І відправив їх до Бен-Гадада, сина Тавріммона, сина Хезйона, арамійського царя, який жив у Дамаску, кажучи: 
<p>19 Давай укладемо заповіт між мною і між тобою, як був між моїм батьком і твоїм батьком! Ось я тобі посилаю, як дар срібло та золото, за умови, що ти розірвеш свій заповіт з ізраїльським царем Баашею, аби він залишив мене в спокої! 
<p>20 Бен-Гадад погодився з пропозицією царя Аси, й послав воєначальників зі своїм військом, й вони виступили проти деяких ізраїльських міст. Він спустошив Ійон, Дан, Абел-Бет-Мааху, весь Кінерет і весь край Нефталима. 
<p>21 Так сталося, що коли Бааша про це дізнався, то припинив будівництво в Рамі й повернувся в Тірцу. 
<p>22 Тоді цар Аса скликав усього без винятку Юду, і вони винесли з Рами каміння і дерево, які Бааша використовував для будівництва; цар Аса збудував з того Ґіву Веніямінову та Міцпу. 
<p>23 Усі інші оповіді про вчинки Аси, про всі його подвиги та його діяльність, а також про міста, які він збудував, – усе це записано в Книзі літопису юдейських царів. У своєму похилому віці Аса страждав від хвороби ніг. 
<p>24 Коли Аса спочив зі своїми батьками, його поховали біля його прабатьків у Місті Давида, свого прабатька. Замість нього на царський престол зійшов його син Йосафат… 
<p>25 Другого року владарювання юдейського царя Аси царем над Ізраїлем став Надав, син Єровоама. Він владарював над Ізраїлем два роки. 
<p>26 Надав чинив зло, що було не до вподоби ГОСПОДУ ; він пішов дорогою свого батька, повторюючи його гріхи, які впровадили у гріх Ізраїль. 
<p>27 Але проти нього учинив змову Бааша, син Ахії, з племені Іссахара. І коли Надав з усім ізраїльським військом утримували в облозі филистимське місто Ґіббетон, Бааша вбив Надава в Ґіббетоні. 
<p>28 Бааша вбив його на третій рік царювання юдейського царя Аси, і замість Надава зійшов на царський престол. 
<p>29 Так сталося, що коли Бааша почав царювати, то знищив увесь рід Єровоама; з усіх нащадків Єровоама не залишилось живим нікого, – усі загинули, як і провістив ГОСПОДЬ через свого слугу Ахію зі Шіло, 
<p>30 через гріхи Єровоама, котрий не лише сам творив беззаконня, а й увів у гріх Ізраїль, чим викликав гнів ГОСПОДА, Бога Ізраїлю. 
<p>31 Усе інше, що стосується Надава, та про всі події з його життя записано в Книзі літопису ізраїльських царів. 
<p>32 Між Асою та між ізраїльським царем Баашою війна тривала протягом усього їхнього життя. 
<p>33 На третьому році юдейського царя Аси, у Тірці зійшов на ізраїльський престол Бааша, син Ахії, і владарював двадцять чотири роки. 
<p>34 Але і він чинив те, що було не до вподоби ГОСПОДУ, йдучи дорогою Єровоама, й повторюючи його гріхи, в які той увів Ізраїль. 

<h4>1 Царів 16 
<p>1 Тоді було ГОСПОДНЄ слово до Єгу, сина Ханані, щодо Бааші такого змісту: 
<p>2 Я тебе підняв із пороху й поставив тебе володарем над Моїм народом, Ізраїлем, але ти пішов слідами Єровоама, і далі впроваджуючи в гріх Мій ізраїльський народ, аби їхніми гріхами викликати Мій гнів. 
<p>3 Тому Я змету із землі Баашу та весь його рід; Я вчиню з твоїм родом так само, як з родом Єровоама, Неватового сина. 
<p>4 Хто з покоління Бааші помре в місті, того з’їдять пси, а хто помре в полі, того склюють небесні птахи! 
<p>5 Що ж до інших оповідей про Баашу, а також про його діяльність і подвиги записано в Книзі літопису ізраїльських царів. 
<p>6 І спочив Бааша, приєднавшись до своїх батьків, – його поховали в Тірці. Після нього зійшов на царський престол його син Ела. 
<p>7 Тож ГОСПОДНЄ слово через пророка Єгу, сина Ханані, було проти Бааші та його роду за все зло, яке він учинив перед ГОСПОДОМ, викликаючи Його гнів своїми вчинками, аби сталося з ним, як з родом Єровоама, який було вигублено. 
<p>8 У двадцять шостому році юдейського царя Аси, став царем над Ізраїлем у Тірці Ела, син Бааші, й владарював два роки. 
<p>9 Однак проти нього вчинив змову його слуга Зімрі, начальник половини військових колісниць. Коли той напився в Тірці в домі Арци, управителя палацу в Тірці, 
<p>10 Зімрі увійшов і вразив його на смерть, ставши замість нього царем. Це відбулось у двадцять сьомому році юдейського царя Аси. 
<p>11 І сталося, щойно Зімрі зацарював, зійшовши на свій престол, то знищив увесь рід Бааші, не залишивши йому жодного нащадка чоловічої статі, його родичів та його друзів. 
<p>12 Отже, Зімрі вигубив увесь рід Бааші, як і передбачив ГОСПОДЬ у Своєму слові, яке Він провістив щодо Бааші через пророка Єгу, 
<p>13 за всі гріхи Бааші та гріхи його сина Ели, які вони робили, і якими ввели в гріх Ізраїль, викликаючи гнів ГОСПОДА, Бога Ізраїлю, своїми марнотами. 
<p>14 Усі інші оповіді про Елу та його діяння записані в Книзі літопису ізраїльських царів. 
<p>15 Зімрі зійшов на царський престол у двадцять сьомому році юдейського царя Аси, але владарював у Тірці лише сім днів. У той час військо Ізраїлю тримало в облозі филистимське місто Ґіббетон. 
<p>16 Коли до війська у таборі дійшла вістка, що Зімрі учинив змову та вбив царя, то в той же день військові в таборі проголосили царем над усім Ізраїлем командувача ізраїльським військом, Омрі. 
<p>17 Зразу після того Омрі з усім ізраїльським військом вирушили з Ґіббетона, й взяли в облогу Тірцу. 
<p>18 Так сталося, що коли Зімрі побачив, що місто здобуте, то ввійшов у замкову кімнату царського палацу, підпаливши за собою царський палац, де й загинув 
<p>19 за свої гріхи, які накоїв, звершуючи злочини перед ГОСПОДОМ, йдучи слідами Єровоама, й повторюючи його гріхи, які призвели до гріха Ізраїль. 
<p>20 Усе інше про Зімрі та його змову, яку вчинив, записано в Книзі літопису ізраїльських царів. 
<p>21 Після того ізраїльський народ розділився навпіл. Половина людей була за Тівні, Ґінатового сина, бажаючи обрати його царем, а друга половина пішла за Омрієм. 
<p>22 Проте та частина людей, що були за Омрієм, перемогла в протиборстві тих, котрі бажали Тівні, сина Ґіната. Отже, Тівні загинув, і царем став Омрі. 
<p>23 У тридцять першому році юдейського царя Аси зійшов на царський престол Ізраїлю Омрі й владарював дванадцять років. З них шість років він царював у Тірці. 
<p>24 Згодом він купив у Шемера за два таланти срібла гору Шамрон. Він забудував цю гору і назвав місто, яке збудував, Самарією, за ім’ям колишнього власника гори, Шемера. 
<p>25 Але й Омрі робив зло перед ГОСПОДОМ, – його вчинки були найгіршими від усіх, хто був перед ним. 
<p>26 Він у всьому дотримувався дороги Єровоама, Неватового сина, а також його гріхів, утягуючи в гріх увесь Ізраїль, й своїми гидкими ідолами викликаючи гнів ГОСПОДА, Бога Ізраїлю. 
<p>27 Усі інші оповіді про Омрі та про його діяння, а також про його подвиги, записано в Книзі літопису ізраїльських царів. 
<p>28 Омрі спочив зі своїми батьками, й був похований у Самарії, а замість нього зійшов на царський престол його син Ахав. 
<p>29 Отже, Ахав, син Омрі, став царем у тридцять восьмому році юдейського царя Аси. Владарював Ахав, син Омрі, над Ізраїлем у Самарії двадцять два роки. 
<p>30 Але і Ахав, син Омрі, чинив зло перед ГОСПОДОМ більше від усіх своїх попередників. 
<p>31 І було йому замало ходити в гріхах Єровоама, Неватового сина, – то він узяв за дружину Єзавель, дочку сидонського царя Етбаала, і почав служити Ваалові і поклонятися йому. 
<p>32 Він поставив жертовник Ваалові в капищі Ваала, яке збудував у Самарії. 
<p>33 Також Ахав зробив ашеру; Ахав усе більше продовжував чинити злочини, які викликали гнів ГОСПОДА, Бога Ізраїлю; його вчинки були гіршими за всіх ізраїльських царів, котрі були перед ним. 
<p>34 За його владарювання Хієл з Бетеля відбудував Єрихон. На Авірамі, своєму первенці, поклав його основу, а на Сеґуві, наймолодшому синові, встановив його браму, як і провістив ГОСПОДЬ у Своєму слові, яке колись сказав через Ісуса, сина Навина. 

<h4>1 Царів 17 
<p>1 Якось тішбієць ( з Тішби ) Ілля, мешканець Гілеада, промовив до Ахава: Як живий ГОСПОДЬ, Бог Ізраїлю, Якому я служу, в найближчі роки не буде ні роси, ні дощу! Хіба що за моїм словом! 
<p>2 І було до нього ГОСПОДНЄ слово такого змісту: 
<p>3 Йди звідсіля, і подайся на схід. Сховайся біля потоку Керіт, що неподалік Йордану. 
<p>4 Відтепер буде так: ти питимеш з того потоку воду, а крукам Я наказав, аби тебе там годували. 
<p>5 Отже, він пішов і вчинив за словом ГОСПОДА. Прийшовши туди, він замешкав біля потоку Керіт, що неподалік Йордану. 
<p>6 Круки приносили йому щодня хліб і м’ясо вранці, а також хліб та м’ясо ввечері, а воду він пив з потоку. 
<p>7 Проте з часом так сталося, що потік висох, оскільки в краю не було дощу. 
<p>8 Тоді було до нього ГОСПОДНЄ слово такого змісту: 
<p>9 Вставай і йди в Сарепту, що в Сидонському краю, і замешкай там. Адже Я наказав тамтешній вдовиці, аби тебе годувала! 
<p>10 Отже, він устав й пішов у Сарепту. Коли він входив у браму міста, то побачив там жінку-вдовицю, що збирала дрова. Він озвався до неї, й попросив: Принеси мені трохи води в глечику, щоб напитись! 
<p>11 Коли вона зібралась іти, він знову кликнув до неї й промовив: Візьми, будь ласка, для мене також шматок хліба! 
<p>12 Але вона відповіла: Як живий ГОСПОДЬ, Бог твій, не маю спеченого хліба, а лише пригорщу борошна в діжці й трошки олії в глечику. Оце я зібрала кілька хворостинок, – піду й спечу хлібину собі та моєму синові. Ми це з’їмо й помремо. 
<p>13 Але Ілля сказав їй: Не переживай, йди і роби, як ти сказала, але спочатку спечи з того борошна невеличку хлібину й принеси мені, а потім зробиш собі та своєму синові. 
<p>14 Адже так говорить ГОСПОДЬ, Бог Ізраїлю: Борошно в твоїй діжці не закінчиться, і олія в глечику не вичерпається аж до того часу, доки ГОСПОДЬ пошле на землю дощ! 
<p>15 Тож вона пішла й зробила, як сказав Ілля. Таким чином вони мали, що їсти, – вона і він та вся родина багато днів. 
<p>16 Борошно в діжці не закінчувалось; так само й олії в глечику не ставало менше, як і провістив ГОСПОДЬ у Своєму слові через Іллю. 
<p>17 Невдовзі після цього так сталось, що захворів син тієї жінки, ГОСПОДИ ні дому; його хвороба все більше ускладнювалась, так що він перестав дихати. 
<p>18 Тоді вона промовила до Іллі: Що ти мені наробив, чоловіче Божий? Невже ти для того прийшов до мене, щоб нагадати мені про мої гріхи й довести до смерті мого сина? 
<p>19 Він же сказав їй: Дай мені твого сина. Потім узяв його з її лона, поніс у горішню світлицю, де мешкав, і поклав на своє ліжко. 
<p>20 Потім помолився до ГОСПОДА такими словами: ГОСПОДИ, мій Боже! Невже навіть цій вдовиці, в якої я мешкаю, Ти завдаси лиха, позбавивши життя її сина? 
<p>21 Він тричі простягався над дитиною, не перестаючи благати ГОСПОДА, й говорив: ГОСПОДИ, Боже мій, нехай же повернеться дихання життя до цього хлопчика! 
<p>22 І ГОСПОДЬ вислухав прохання Іллі, повернувши життя хлопчині, й він ожив. 
<p>23 Після цього Ілля взяв хлопчика, зніс з горішньої світлиці в дім і віддав його матері. І сказав Ілля: Дивись, – твій син живий! 
<p>24 А жінка промовила до Іллі: Тепер я зрозуміла, що ти й справді, є Божим чоловіком, і ГОСПОДНЄ слово в твоїх устах правдиве! 

<h4>1 Царів 18 
<p>1 
<p>7 Минуло чимало часу, і на третій рік сталося так, що до Іллі було ГОСПОДНЄ слово такого змісту: Йди й покажись Ахаву, адже Я хочу послати на землю дощ! 
<p>2 Тож Ілля пішов, щоб стати перед Ахавом, саме тоді, коли в Самарії лютував страшний голод. 
<p>3 Якраз у той час Ахав покликав управителя царського палацу Овдія. Овдій же був дуже богобоязливою людиною. 
<p>4 Коли відбувалось таке, що Єзавель знищувала ГОСПОДНІХ пророків, то Овдій зібрав сто пророків і переховував їх, по п’ятдесят чоловік, у печерах, годуючи їх хлібом та водою. 
<p>5 Ахав сказав Овдієві: Давай пройдемося по країні; зокрема, оглянемо водні джерела й перевіримо всі потоки, – можливо, десь знайдемо траву, щоб прогодувати коней і мулів, аби нам не довелось нищити худобу. 
<p>6 Вони поділили між собою край, аби весь охопити. Однією дорогою Ахав пішов сам, а іншою дорогою пішов Овдій. 
<p>7 І коли Овдій прямував своєю дорогою, його зустрів Ілля. Пізнавши його, Овдій впав долілиць і сказав: Невже це справді ти, мій добродію Іллє? 
<p>8 А той йому відповів: Так, це я. Іди й скажи своєму володарю: Я зустрів Іллю! 
<p>9 Овдій же сказав: Чим я провинився, що ти хочеш видати свого слугу в руки Ахава, аби він мене вбив? 
<p>10 Як живий ГОСПОДЬ, Бог твій, немає народу, ані царства, куди ще не посилав людей мій володар, щоб там тебе шукали! А коли йому відповідали, що там тебе немає, то він вимагав від того царства чи народу заприсягнутись, що не знайшли тебе. 
<p>11 А тепер ти кажеш йти і повідомити мого володаря, мовляв: Я зустрів Іллю?! 
<p>12 Може бути так: щойно я відійду від тебе, як ГОСПОДНІЙ Дух понесе тебе на місце, якого я не знаю. Я прийду й повідомлю Ахава, а тебе тут він вже не застане, то він мене вб’є! Адже твій слуга боїться ГОСПОДА від самої своєї юності! 
<p>13 Хіба не сповістили моєму володарю про те, що я зробив, коли Єзавель убивала ГОСПОДНІХ пророків? Тоді я заховав сто ГОСПОДНІХ пророків у печерах, по п’ятдесят мужів, годуючи їх хлібом і водою! 
<p>14 А тепер ти кажеш: Іди й скажи твоєму володарю, мовляв: Я зустрів Іллю! Тож він, справді мене вб’є!.. 
<p>15 Однак Ілля сказав: Як живий ГОСПОДЬ Саваот, перед Яким я стою, адже ще сьогодні я з ним зустрінусь. 
<p>16 Після цього Овдій пішов аби зустріти Ахава, й сповістити йому про Іллю. Ахав негайно вирушив аби зустрітись з Іллею. 
<p>17 І сталося, коли Ахав побачив Іллю, то Ахав вигукнув до нього: Чи це ти, той, хто непокоїть Ізраїль? 
<p>18 А той відповів: Не я непокою Ізраїль, а саме ти та дім твого батька, оскільки ви залишили Заповіді ГОСПОДА, а ти пішов за Ваалами! 
<p>19 А тепер пошли, збери до мене весь Ізраїль на горі Кармель, а також чотириста п’ятдесят пророків Ваала, і чотириста пророків Ашери, котрі годуються зі столу Єзавелі. 
<p>20 Тож Ахав послав до всіх ізраїльтян, і зібрав пророків на горі Кармель. 
<p>21 Тоді Ілля підійшов до всього народу, й сказав: Як довго ви будете кульгати на двох костурах ? Якщо ГОСПОДЬ є Богом, ідіть за Ним, а якщо Ваал, – ідіть за ним! Але народ не відповів йому жодного слова. 
<p>22 Після цього Ілля запропонував народові: Я залишився єдиним ГОСПОДНІМ пророком, тоді як пророків Ваала – чотириста п’ятдесят чоловік. 
<p>23 Нехай нам дадуть двох тельців, і хай вони виберуть собі одного тельця, розітнуть його на частини й покладуть на дрова, але не підкладають вогню. А я приготую іншого тельця, покладу на дрова, але вогню не підкладатиму. 
<p>24 Тоді ви закличете ім’я свого бога, а я закличу Ім’я ГОСПОДА. І станеться, Бог, який відповість вогнем, Він є Богом. І весь народ відповів, кажучи: Добре це слово! 
<p>25 І сказав Ілля пророкам Ваала: Виберіть собі одного тельця і приготуйте його першими, адже вас більше, і закличте ім’я вашого бога, але вогню не підкладайте. 
<p>26 Вони взяли того тельця, що їм було надано, і приготували, і закликАли ім’я Ваала від ранку аж до полудня, вигукуючи: Ваале, почуй нас! Але не було ні голосу, ні того, хто би відповів. І стрибали вони біля жертовника, якого спорудили. 
<p>27 Коли настав полудень, Ілля почав з них глузувати, говорячи: Кричіть голосніше, адже він – бог! А може він над чимось замислився, або чимось зайнятий; а, можливо, він десь у дорозі, або просто спить? Тож нехай пробудиться! 
<p>28 Вони не лише голосно кричали, а й за своїм культовим звичаєм завдавали собі ран мечами й списами, так що текла з них кров. 
<p>29 Минув полудень, а вони й далі перебували в несамовитому екстазі* до часу вечірньої жертви, проте так і не було жодної відповіді, ані того, хто міг би відповісти чи звернув би увагу. 
<p>30 Тоді Ілля промовив до всього народу: Підійдіть до мене! І коли весь народ наблизився до нього, він почав відновлювати зруйнований жертовник ГОСПОДА. 
<p>31 Ілля взяв дванадцять каменів за кількістю племен нащадків Якова, до якого колись було ГОСПОДНЄ слово такого змісту: Твоє ім’я буде Ізраїль! 
<p>32 З тих каменів він відбудував жертовник ГОСПОДНЬОГО Імені, викопав довкола жертовника рівчак, що вміщав би дві міри зерна. 
<p>33 Потім розклав дрова, розрубав теля на частини, та поклав на дрова 
<p>34 й наказав: Наповніть чотири відра водою і вилийте на жертву всепалення та на дрова! Після цього звелів: Повторіть! Вони повторили. Тоді він знову сказав: Зробіть так третій раз! І вони зробили це втретє, 
<p>35 так що вода потекла довкола жертовника, і водою навіть наповнився рівчак. 
<p>36 А в час вечірньої жертви сталося таке: пророк Ілля підійшов і заволав: ГОСПОДИ, Боже Авраама, Ісаака та Ізраїля! Нехай сьогодні стане очевидним, що Ти є Богом в Ізраїлі, а я, Твій слуга, усі ці справи робив за Твоєю вказівкою! 
<p>37 Тож відізвись, ГОСПОДИ, почуй мене, й нехай цей народ пізнає, що Ти, ГОСПОДИ, є істинним Богом, і Ти хочеш навернути до Себе їхні серця! 
<p>38 У ту мить впав вогонь від ГОСПОДА, пожер всепалення, дрова, камені, висушив землю, і навіть поглинув воду, що була в рівчаку. 
<p>39 Коли всі люди усе це побачили, то, попадавши долілиць, стали вигукувати: ГОСПОДЬ є Богом! ГОСПОДЬ є Богом! 
<p>40 І сказав їм Ілля: Схопіть Ваалових пророків, аби ніхто з них не втік! Тож схопили їх, а Ілля звів їх до потоку Кішон, і там їх зарізав. 
<p>41 Після того Ілля сказав Ахавові: Йди, їж і пий, бо вже чути наближення дощу. 
<p>42 Отже, Ахав пішов, аби споживати їжу, а Ілля піднявся на вершину Кармелю, опустився на землю й схилив свою голову до своїх колін. 
<p>43 Своєму слузі Ілля сказав: Йди й подивись у напрямку моря! Тож слуга пішов й, подивившись, сказав: Там нічого не видно. Але пророк сказав слузі: А ти повтори це сім разів! 
<p>44 Так сталося, що на сьомий раз слуга сказав: Бачу маленьку хмаринку, розміром з людську долоню, що наближається з боку моря ( зі заходу). Тоді Ілля сказав: Іди й скажи Ахавові, щоб запрягав колісницю та їхав, інакше його захопить дощ! 
<p>45 Так і сталося: незабаром небо потемніло від хмар, подув вітер, і почалась велика злива. Ахав сів на колісницю, й поїхав до Єзреела. 
<p>46 У той час Іллю огорнула ГОСПОДНЯ сила, й він, підібравши поділ одежі, біг перед Ахавом аж до входу в Єзреел. 

<h4>1 Царів 19 
<p>1 Ахав розповів Єзавелі все, що Ілля вчинив, а також, як він знищив усіх пророків Ваала. 
<p>2 Після того Єзавель направила до Іллі гінця з такими словами: Нехай те чи інше вчинять зі мною боги та ще додадуть, якщо завтра, до цього часу я не покінчу з твоїм життям так само, як ти зробив зі життям кожного з них! 
<p>3 Ілля злякався, встав і вирушив у дорогу, рятуючи своє життя, й прибув до Беер-Шеви, що в Юдеї. Залишивши там свого слугу, 
<p>4 подався в пустелю. Подолавши відстань шляху одного дня ходьби, він зупинився, сів під кущем ялівцю, і просив собі смерті, говорячи: Вже досить, ГОСПОДИ ! Візьми моє життя, адже я не кращий за своїх батьків! 
<p>5 Після цього він ліг, і заснув під кущем ялівцю. Але доторкнувся до нього ангел, і сказав йому: Встань, і попоїж! 
<p>6 Він оглянувся, і побачив біля голови коржик, спечений на розжареному камені, й глечик з водою. Тож він наївся, напився води, й знову ліг спати. 
<p>7 Але ГОСПОДНІЙ ангел прийшов удруге, доторкнувся до нього і сказав: Встань, і ще підкріпись, адже перед тобою далека дорога! 
<p>8 Він знову встав, попоїв, напився і, підкріпившись тією їжею, йшов сорок днів і сорок ночей, аж до Божої гори Хорив. 
<p>9 Там він увійшов у печеру і замешкав у ній. І от дійшло до нього ГОСПОДНЄ слово з таким запитанням: Чому ти тут, Іллє? 
<p>10 А він відповів: Я дуже страждаю через зневагу до ГОСПОДА Саваота, адже ізраїльтяни відкинули Твій Заповіт, зруйнували Твої жертовники, а Твоїх пророків знищили мечем, – залишився я один, але й мене шукають, щоб відібрати життя. 
<p>11 А той сказав: Вийди й стань перед ГОСПОДОМ на горі. Там проходитиме ГОСПОДЬ. Спочатку перед ГОСПОДОМ пронесеться потужний вітер, – настільки сильний, що руйнуватиме гори й трощитиме скелі, але не у вітрі ГОСПОДЬ. А після вітру буде землетрус, проте й не в землетрусі ГОСПОДЬ. 
<p>12 Після землетрусу з’явився вогонь, але й у вогні не було ГОСПОДА. А після вогню подув легенький лагідний вітерець... 
<p>13 Так сталося, що коли Ілля його відчув, то закрив своє обличчя власним плащем, вийшов і став біля входу до печери. От тоді знову долинув до нього Голос, що запитав: Чому ти тут, Іллє? 
<p>14 А він відповів: Я справді палаю ревністю через зневагу до ГОСПОДА Саваота, адже нащадки Ізраїля відкинули Твій Заповіт, зруйнували Твої жертовники, а Твоїх пророків знищили мечем, – залишився я один, але й на моє життя чигають, щоб його відібрати. 
<p>15 Але ГОСПОДЬ сказав йому: Іди, повертайся твоєю дорогою через пустелю до Дамаска, а коли туди прийдеш, то помажеш Хазаїла царем над Арамом. 
<p>16 А Єгу, сина Німші, помажеш царем над Ізраїлем. Потім помажеш Єлисея, Шафатового сина з Авел-Мехоли, пророком замість себе! 
<p>17 Буде так: того, хто врятується від меча Хазаїла, вб’є Єгу, а хто втече від меча Єгу, того знищить Єлисей. 
<p>18 Я ж залишив в Ізраїлі сім тисяч, – усі коліна, що не схилялися перед Ваалом, та всі вуста, що його не цілували. 
<p>19 Отже, вирушивши звідти, він знайшов Єлисея, Шафатового сина, який орав дванадцятьма парами волів. Дванадцять упряжок йшли попереду нього, а він, особисто, був за дванадцятою. Тож Ілля підійшов до нього, та накинув на нього свій плащ. 
<p>20 Єлисей, негайно залишивши волів, побіг за Іллею і сказав: Дозволь мені лише попрощатись з моїм батьком та моєю матір’ю, а тоді вже піду за тобою! А той відповів йому: Йди, але повертайся, бо що залежало від мене, те я для тебе вчинив. 
<p>21 Повернувшись до нього, Єлисей взяв пару волів й приніс їх у жертву, а з ярма й упряжі тих волів розвів вогонь, приготував м’ясо, й роздав людям, які його з’їли. Після цього він устав й пішов за Іллею, та прислуговував йому. 

<h4>1 Царів 20 
<p>1 Якось арамійський цар Бен-Гадад зібрав усе своє військо і разом з тридцятьма двома царями, з кіньми й колісницями він вирушив, узяв в облогу Самарію, й воював проти неї. 
<p>2 Він послав до ізраїльського царя Ахава у місто послів, 
<p>3 й наказав послам передати йому слова Бен-Гадада: Твоє срібло й твоє золото, – тепер мої, так само й твої найвродливіші жінки та твої діти, – також мої! 
<p>4 Відповідаючи, ізраїльський цар сказав: Як ти говориш, мій володарю, царю, до тебе й справді належу я і все, що в мене! 
<p>5 Посли прийшли вдруге, й сказали: Бен-Гадад сказав передати такі слова: Я посилаю, щоб тобі сказали: Маєш мені віддати твоє срібло й твоє золото, твоїх жінок і твоїх дітей! 
<p>6 Тому завтра о цій порі я пришлю до тебе моїх слуг, котрі обшукають твій палац і житла твоїх вельмож, і на все, що тобі миле, вони накладуть свої руки й заберуть! 
<p>7 Тоді ізраїльський цар закликав усіх старійшин краю, і сказав: Хочу, аби ви зрозуміли й усвідомили, які злочинні в нього наміри. Адже, коли він послав до мене, жадаючи моїх жінок, моїх дітей, мого срібла та мого золота, – я не відмовляв йому ні в чому... 
<p>8 Але всі старійшини і весь народ сказали йому: Не зважай, і на таке не погоджуйся! 
<p>9 Тому він сказав послам Бен-Гадада: Передайте моєму володарю, цареві: Усе, з чим ти раніше посилав до твого раба, я виконаю, – а от цього зробити не можу. Посли відійшли й переказали йому відповідь царя. 
<p>10 Тоді Бен-Гадад послав до нього сказати: Нехай так вчинять зі мною боги, і нехай так додадуть, якщо пороху Самарії вистачить по жмені всьому народові, що зі мною! 
<p>11 Та, відповідаючи, ізраїльський цар звелів передати: Нехай не вихваляється той, хто підперізує до пояса меча, а той, хто відперізує його після бою. 
<p>12 Як тільки Бен-Гадад почув таку відповідь, – а це сталося якраз тоді, коли він під наметами разом з усіма царями бенкетував, – то звелів своїм слугам: Наступайте! І вони почали наступ на місто. 
<p>13 У той час прийшов до ізраїльського царя Ахава один пророк і сказав: Так говорить ГОСПОДЬ : Чи ти бачиш увесь цей величезний натовп? Ось Я сьогодні віддаю його у твої руки, й ти зрозумієш, що Я – ГОСПОДЬ ! 
<p>14 Тоді Ахав запитав: Через кого? А той відповів те, що сказав ГОСПОДЬ : Через загони начальників округів! Але Ахав допитувався: А хто має розпочати війну? Пророк відповів: Ти! 
<p>15 Отже Ахав зробив перегляд загонів, що були в начальників округів; там виявилось двісті тридцять два воїни. Після цього він перелічив усе військо ізраїльтян, – було сім тисяч воїнів. 
<p>16 Вони виступили опівдні, тимчасом, як Бен-Гадад у той час пиячив під наметами, разом зі своїми союзниками, – тридцятьма двома царями, – і то до повного сп’яніння. 
<p>17 Отже, першими виступили загони начальників округів. А коли Бен-Гадад послав дозорців, йому доповіли: Із Самарії вирушили військові. 
<p>18 Тоді він сказав: Якщо вони йдуть з миром, схопіть їх живими; а якщо вони вийшли воювати, так само схопіть їх живими. 
<p>19 Тим часом, вийшовши з міста, загони начальників округів, а за ними й усе військо, наблизились і 
<p>20 почалась битва, – кожен бив свого противника так, що арамійці побігли, а ізраїльтяни їх переслідували. Арамійський цар Бен-Гадад утік на коні разом зі своєю кіннотою. 
<p>21 Тоді ізраїльський цар вирушив особисто, – розгромив кінноту й забрав колісниці, завдавши арамійцям великої нищівної поразки. 
<p>22 Після цього знову підійшов до ізраїльського царя пророк і сказав йому: Іди, й збирайся із силами; добре подумай, що маєш робити, адже через рік арамійський цар знову виступить проти тебе! 
<p>23 Тоді вельможі арамійського царя сказали йому: Їхній Бог, – це Бог гір, тому вони були сильніші за нас. Якщо ж воюватимемо з ними на рівнині, хіба не будемо ми сильніші за них? 
<p>24 Тому ось що зроби: Змісти усіх царів з їхніх престолів, а замість них постав своїх намісників, 
<p>25 Тоді набери собі стільки війська, скільки в тебе загинуло: стільки ж кінноти скільки було, а також і колісниці, – стільки колісниць, скільки було, й ми зітнемося з ними в бою на рівнині, тоді вже, напевно, переможемо їх! Цар послухався їхньої поради, і зробив так. 
<p>26 Через рік так і сталося: Бен-Гадад зібрав арамійців і вирушив під Афек, аби воювати з Ізраїлем. 
<p>27 Ізраїльтяни також перелічили своє військо і, забезпечивши себе всім необхідним, виступили їм назустріч. Ізраїльтяни отаборились навпроти них, – як дві отари кіз, – тоді як арамійці вкрили землю. 
<p>28 Але знову до ізраїльського царя прийшов Божий чоловік і, звертаючись до нього сказав: Так говорить ГОСПОДЬ : Оскільки арамійці кажуть, що ГОСПОДЬ є Богом гір, і Він не є Богом рівнин, тому Я передаю увесь цей величезний натовп у твої руки, й ви зрозумієте, що Я – ГОСПОДЬ ! 
<p>29 І стояли таборами одні навпроти інших протягом семи днів; але сьомого дня, розгорілась битва, – ізраїльтяни розбили арамійців, знищивши протягом одного дня сто тисяч піхотинців. 
<p>30 А ті, котрі залишилися, втекли у місто Афек, але несподівано на них рухнула стіна міста, поховавши під своїми руїнами ще двадцять сім тисяч чоловік з решти позосталих. Утік до міста і Бен-Гадад, заховавшись у внутрішній кімнаті. 
<p>31 Його слуги сказали йому: Якось ми чули, що ізраїльські царі – це милосердні царі. Дозволь нам одягнути на наші бедра мішковину, а на шиї пов’язати мотузки й вийти до ізраїльського царя, – може, він залишить тебе живим?! 
<p>32 Отже вони підперезали свої бедра мішковиною, пов’язали на шиї мотузки, та й подались до ізраїльського царя і сказали: Твій раб Бен-Гадад просить, аби ти пощадив його життя! А той відповів: Невже він ще живий? Він – мій брат! 
<p>33 Ті мужі узріли в цих словах добру ознаку, і з поспіхом, вхопивши його на слові, сказали: Так, твій брат Бен-Гадад. Тоді він сказав: Ідіть і приведіть його сюди! Коли Бен-Гадад до нього прийшов, той посадив його на свою колісницю. 
<p>34 Бен-Гадад сказав йому: Я поверну тобі міста, які мій батько взяв у твого батька, й ти можеш відкрити собі в Дамаску торговельні вулиці ( квартали ), як мій батько зробив у Самарії. Я відпущу тебе, – сказав Ахав, – за умови певного договору. Тож вони уклали договір, і Ахав відпустив його. 
<p>35 Тоді один чоловік з пророчих учнів, за ГОСПОДНІМ дорученням, сказав до свого товариша: Вдар мене! Але той муж відмовився його бити. 
<p>36 Перший сказав йому: Оскільки ти не послухався ГОСПОДНЬОГО наказу, то коли ти підеш від мене, тебе уразить лев! Тож коли той відійшов, справді, на нього наскочив лев, і його розірвав. 
<p>37 Потім той пророк знайшов іншого чоловіка і запропонував йому: Вдар мене! І той чоловік так сильно його побив, що завдав йому поранень. 
<p>38 Після того пророк пішов, і став на дорозі в очікуванні царя; він змінив свій зовнішній вигляд, закривши обличчя пов’язкою. 
<p>39 І коли цар проходив, пророк голосно загукав до царя, волаючи: Коли твій слуга опинився в самому центрі битви, то хтось підійшов і привів до мене чоловіка, наказуючи: Стережи цього чоловіка! Якщо ж він утече, то ти поплатишся за нього своїм життям, або відважиш талант срібла! 
<p>40 Тимчасом як твій слуга був зайнятий тими чи іншими справами, той зник! Тоді ізраїльський цар сказав до нього: Ти сам оголосив собі вирок, – нехай він буде виконаний. 
<p>41 Тоді той з поспіхом зірвав пов’язку, що була над його очима, і цар Ізраїлю упізнав його, що він з пророків. 
<p>42 І той сказав цареві, що говорить ГОСПОДЬ : Оскільки ти випустив зі своїх рук мужа, якого Я засудив до страти, то ти поплатишся за його життя своїм життям і своїм народом – за його народ! 
<p>43 Після цього ізраїльський цар повернувся до свого дому в Самарії пригнічений і роздратований. 

<h4>1 Царів 21 
<p>1 Після тих подій сталося таке: Єзреелець Навот мав у Єзреелі виноградник неподалік палацу, царя Самарії Ахава. 
<p>2 Якось Ахав звернувся до Навота й запропонував: Відступи мені твій виноградник, і я влаштую собі в ньому огород для овочів, адже він поруч з моїм палацом, а я дам тобі, замість нього, кращий виноградник. Або, якщо побажаєш, я заплачу його вартість сріблом. 
<p>3 Але Навот відповів Ахавові: Хай боронить мене ГОСПОДЬ, щоб я віддав тобі спадщину моїх батьків! 
<p>4 Ахав пішов до свого палацу пригніченим і сердитим з приводу відповіді, що йому сказав єзреелець Навот, мовляв: Не можу віддати спадщину моїх батьків! Він кинувся на своє ліжко, відвернувшись обличчям до стіни, й не хотів нічого їсти. 
<p>5 Коли ж до нього зайшла його дружина Єзавель, то запитала його: Чому це ти такий засмучений, і навіть відмовився від їжі? 
<p>6 А він їй відповів: Я мав розмову з єзреельцем Навотом, й запропонував йому відступити для мене свого виноградника за гроші, або, за його бажанням, дати йому натомість інший виноградник, але він відповів: Не можу дати тобі свого виноградника! 
<p>7 Але його дружина Єзавель сказала йому: То такий з тебе правитель Ізраїлю?! Встань, споживай їжу й підійми свій настрій! А я вже постараюсь роздобути для тебе виноградник єзреельця Навота! 
<p>8 Після цього, від імені Ахава, вона написала листи й запечатала його печаткою. Ці листи вона послала до старійшин і вельмож того міста, де мешкав Навот. 
<p>9 У тих листах вона написала такі слова: Оголосіть піст і посадіть Навота попереду всього народу. 
<p>10 А навпроти нього посадіть двох нікчемних чоловіків, які би засвідчили проти нього такі звинувачення: Ти ганьбив Бога й царя! Після цього виведіть його, і вкаменуйте його до смерті. 
<p>11 Отже, мешканці Навотового міста, – старійшини й вельможі, котрі мешкали в його місті, – учинили за наказом Єзавелі, відповідно до написаного в листі, який вона до них послала. 
<p>12 Оголосили піст і посадили Навота попереду народа. 
<p>13 Після цього прийшли два негідника зі злочинців, й сіли навпроти нього. Ці нікчемні чоловіки виклали перед народом своє свідчення проти Навота в таких словах: Навот ганьбив Бога й царя! Після цього вивели Навота за місто, й побили його камінням до смерті. 
<p>14 А тоді послали до Єзевелі повідомлення: Навота побили камінням, й він помер! 
<p>15 Щойно Єзевель дізналась, що Навот каменований й помер, то Єзавель сказала Ахавові: Вставай і візьми у володіння виноградник єзреельця Навота, який відмовився віддати його тобі за гроші, адже Навота вже немає, оскільки він помер! 
<p>16 Коли Ахав дізнався, що Навот помер, сталося таке: Ахав негайно встав, й вирушив у виноградник єзреельця Навота, аби взяти його у свою власність. 
<p>17 Тоді було ГОСПОДНЄ слово до тішбійця Іллі такого змісту: 
<p>18 Встань і йди, щоб зустрітись з ізраїльським царем Ахавом, що в Самарії. Зараз він вже перебуває у винограднику Навота, куди він пішов, аби його взяти у свою власність. 
<p>19 Тож перекажи йому слова ГОСПОДА : Невже ти вбив людину задля того, щоб заволодіти її майном ? Далі передай йому вирок, який оголосив ГОСПОДЬ : На тому місці, де пси лизали Навотову кров, там пси так само лизатимуть твою власну кров! 
<p>20 Ахав же відповів Іллі: Ти, таки мене знайшов, мій вороже!? А той відповів: Знайшов, адже ти цілковито запродався, щоб чинити те, що є злочином перед ГОСПОДОМ ! 
<p>21 Я спроваджу на тебе лихо, – говорить ГОСПОДЬ, – й винищу в Ахава всіх нащадків чоловічої статі, – навіть невільників, як і вільних в Ізраїлі. 
<p>22 Учиню з твоїм родом так, як і з родом Неватового сина, Єровоама, та з родом Ахієвого сина Бааші, за ті лихі справи, якими ти викликав Мій гнів, і ввів у гріх Ізраїль. 
<p>23 А щодо Єзавелі, то ГОСПОДЬ провістив такі слова: Пси пожеруть Єзавель біля стін Єзреела! 
<p>24 Хто з нащадків Ахава помре в місті, того з’їдять пси, а хто помре на полі, того склюють небесні птахи. 
<p>25 Адже, й справді, не було ще такого, як Ахав, котрий так запродався, щоб чинити зло перед ГОСПОДОМ, до чого спонукала його дружина Єзавель. 
<p>26 Він чинив вкрай огидне, слідуючи за мерзенними ідолами, як робили аморейці, котрих ГОСПОДЬ прогнав перед ізраїльтянами. 
<p>27 Коли Ахав почув ті слова, сталося так, що він роздер свій одяг й одягнувся в веретище, – постив, спав у веретищі і ходив пригніченим... 
<p>28 Тоді було ГОСПОДНЄ слово до тішбійця Іллі такого змісту: 
<p>29 Ти бачиш, як упокорився Ахав щодо Мене? Оскільки він дійсно упокорився переді Мною, Я не спроваджу лиха за його життя, але наведу всі ті нещастя на його нащадків, – за життя його сина. 

<h4>1 Царів 22 
<p>1 Протягом трьох років, не було війни між Арамом та між Ізраїлем. 
<p>2 Але на третій рік сталося так, що до ізраїльського царя прибув юдейський цар Йосафат. 
<p>3 Тоді ізраїльський цар промовив до своїх слуг: Чи ви знаєте, що Рамот Гілеадський належить нам? А ми, однак, зволікаємо й не відбираємо його з рук царя Араму! 
<p>4 Він також звернувся до Йосафата: Чи вирушиш зі мною на війну задля здобуття Рамоту Гілеадського! А Йосафат відповів ізраїльському цареві: Я учиню так, як ти, адже мій народ, – як твій народ, мої коні, – як твої коні! 
<p>5 Проте Йосафат сказав ізраїльському цареві: Запитай, будь ласка, сьогодні ж ГОСПОДНЬОЇ поради! 
<p>6 Тож ізраїльський цар зібрав пророків, яких було близько чотирьохсот чоловік, і запитав їх: Вирушати мені війною на Рамот Гілеадський, чи не робити цього? Вони ж відповіли: Вирушай, а ГОСПОДЬ видасть його в руки царя! 
<p>7 Однак Йосафат запитав: Чи немає в тебе когось із ГОСПОДНІХ пророків, аби ми могли запитати його? 
<p>8 А цар Ізраїлю відповів Йосафату: Є один такий, через якого можна запитати ГОСПОДА, але я його зненавидів, оскільки він ніколи не провіщає мені чогось доброго, а тільки погане. Це – Міхей, син Їмли. А Йосафат сказав: Не говори так, царю! 
<p>9 Тоді ізраїльський цар, покликавши одного урядовця, сказав йому: Негайно приведи сюди Міхея, сина Їмли! 
<p>10 У той час ізраїльський цар та юдейський цар Йосафат сиділи окремо на своїх тронах на площі навпроти вхідної брами Самарії. Обидва були зодягнуті в урочисті шати, а всі пророки перед ними пророкували. 
<p>11 А один з них на ім’я Седекія, син Кенаани, навіть зробив собі залізні роги і говорив: Так говорить ГОСПОДЬ : Отакими рогами будеш бити арамійців, аж поки не знищиш їх! 
<p>12 Всі пророки в один голос підтримували, говорячи: Вирушай на Рамот Гілеадський, і тобі пощастить, – ГОСПОДЬ видасть його в руки царя. 
<p>13 Так само й посланець, котрий пішов покликати Міхея, вмовляв його, говорячи: Ось усі пророки в один голос говорять добрі провіщення для царя. Нехай і твої слова будуть такими, як одного з них; отже, провісти добре! 
<p>14 Але Міхей сказав: Як живий ГОСПОДЬ, я провіщатиму лише те, що скаже мені ГОСПОДЬ ! 
<p>15 Проте, коли він прийшов до царя, і цар його запитав: Міхею, йти нам війною на Рамот Гілеадський, чи відмовитись від того? А той йому відповів: Іди, й тобі пощастить, – ГОСПОДЬ видасть його в руки царя! 
<p>16 Але цар сказав йому: Скільки разів маю заклинати тебе, щоб ти говорив мені тільки правду в Ім’я ГОСПОДА ? 
<p>17 Тоді Міхей сказав: Я бачив увесь Ізраїль розпорошеним по горах, наче вівці, які не мають пастиря, і ГОСПОДЬ сказав: У них немає володаря, тому нехай кожен з них повертається з миром до свого дому! 
<p>18 Після цих слів ізраїльський цар промовив до Йосафата: Хіба я тобі не говорив, що цей не провіщає мені нічого доброго, а тільки лихе? 
<p>19 Однак Міхей продовжував: усе ж дослухай до кінця ГОСПОДНЄ слово: Я бачив ГОСПОДА, Який сидів на Своєму престолі, а все небесне воїнство стояло біля Нього – праворуч від Нього та ліворуч від Нього. 
<p>20 І от ГОСПОДЬ запитав: Хто би намовив Ахава, щоб він пішов і загинув у Рамоті Гілеадському? Хтось відповідав одне, а інші говорили інакше. 
<p>21 Тоді вийшов один з духів, став перед ГОСПОДОМ і сказав: Я його намовлю на хибний шлях. А ГОСПОДЬ запитав його: Яким чином? 
<p>22 А той відповів: Я піду й стану духом неправди в устах усіх його пророків! Тоді Він сказав: Намов, а також здолай! Іди і зроби так! 
<p>23 І от, як бачиш, ГОСПОДЬ дозволив духові неправди ввійти в уста всіх цих твоїх пророків. Та ГОСПОДЬ провіщає про твоє нещастя! 
<p>24 Після цього Седекія, син Кенаана, підійшов, вдарив Міхея по щоці й вигукнув: Невже ГОСПОДНІЙ Дух, залишивши мене, перейшов, щоб говорити через тебе? 
<p>25 А Міхей відповів: Ти переконаєшся в цьому того дня, коли бігатимеш від кімнати в кімнату, аби заховатись! 
<p>26 Тоді ізраїльський цар звелів: Візьміть Міхея і відведіть його до градоначальника Амона та царського сина Йоаша, 
<p>27 і передайте їм, що сказав цар: Посадіть його у в’язницю й годуйте його обмежено хлібом і водою, доки я щасливо не повернусь! 
<p>28 Тоді Міхей відповів: Якщо ти й справді щасливо повернешся, то це означатиме, що не ГОСПОДЬ промовляв через мене! І додав: Пам’ятайте про це всі люди! 
<p>29 Після цього ізраїльський цар та Йосафат, юдейський цар, вирушили на Рамот Гілеадський. 
<p>30 Ізраїльський цар сказав Йосафатові, що він піде в бій переодягнутим, а йому порадив: Ти залишайся в своїх шатах. Після цього ізраїльський цар, переодягнувшись, кинувся у бій. 
<p>31 А цар Араму наказав своїм тридцяти двом начальникам військових колісниць, звелівши: Не затівайте бою будь з ким із воїнів, а лише із самим ізраїльським царем! 
<p>32 Але сталося так, що коли начальники колісниць побачили Йосафата, то вони подумали: Напевно, це і є ізраїльський цар! Вони оточили його, щоб воювати, але Йосафат голосно закричав. 
<p>33 Як тільки начальники колісниць зрозуміли, що він не є ізраїльським царем, то відступили від нього. 
<p>34 Але в той час якийсь воїн натягнув лук, і випустив стрілу навмання і вразив ізраїльського царя на стику між поясом та панциром. Ахав звелів своєму візникові колісниці: Поверни колісницю і вивези мене з поля бою, адже я поранений! 
<p>35 Оскільки ж битва ставала дедалі запеклішою, то цар, стікаючи кров’ю, змушений був стояти на колісниці в бою проти арамійців до самого вечора. А ввечері він помер… Виявилось, що вся долівка колісниці була залита кров’ю царя. 
<p>36 А коли заходило сонце, в таборі пролунав потужний оклик такого змісту: Всі повертайтеся у свої місцевості! Кожен йди до свого краю, 
<p>37 адже цар помер! Царя привезли до Самарії, і там, у Самарії, царя поховали. 
<p>38 Коли ж мили колісницю біля ставу в Самарії, в якому переважно купались блудниці, пси лизали його кров, за ГОСПОДНІМ словом, яке Він провістив. 
<p>39 Про всю іншу діяльність Ахава: про палац зі слонової кості, який він спорудив, а також про всі міста, які побудував, записано в Книзі літопису ізраїльських царів. 
<p>40 Отже, Ахав спочив зі своїми батьками, а замість нього зійшов на царський престол його син Ахазія. 
<p>41 Що ж до Йосафата, сина Аси, то він став царем над поколінням Юди на четвертий рік правління ізраїльського царя Ахава. 
<p>42 Йосафату було тридцять п’ять років, коли він зійшов на царський престол, і двадцять п’ять років владарював у Єрусалимі. Ім’я його матері Азува, дочка Шілхи. 
<p>43 Він цілковито дотримувався дороги свого батька Аси, й не відступав від неї, виконуючи те, що було до вподоби ГОСПОДУ. 
<p>44 Проте узвишшя не були знищені, – народ далі приносив жертви й кадив на узвишшях. 
<p>45 Йосафат жив також у мирі і з царем Ізраїлю. 
<p>46 Про всі інші діяння Йосафата, – про його доблесні подвиги, які він здійснював, та військові походи, – все записано в Книзі літопису юдейських царів. 
<p>47 Тих небагатьох культових розпусників, котрі ще залишалися з часів правління його батька Аси, він повністю усунув з краю. 
<p>48 В Едомі тоді царя не було, – правління там здійснював царський намісник. 
<p>49 Йосафат побудував кораблі на зразок таршіських, аби ходити за золотом до Офіру. Але кораблі так і не вирушили, оскільки були розбиті ще в Еціон-Ґевері. 
<p>50 Ще до того, син Ахава Ахазія пропонував Йосафатові: Нехай мої слуги плавають на твоїх кораблях разом з твоїми слугами, але Йосафат на це не погодився. 
<p>51 Отже, Йосафат спочив зі своїми батьками, і був похований біля своїх батьків у Місті Давида, свого батька, а замість нього зійшов на царський престол його син Єгорам. 
<p>52 Ахазія, син Ахава, став царем над Ізраїлем у Самарії в сімнадцятому році правління юдейського царя Йосафата. Він владарював над Ізраїлем два роки. 
<p>53 Ахазія чинив те, що було злочином перед ГОСПОДОМ, діючи так, як робив його батько та його матір, а також за прикладом Єровоама, Наватового сина, котрий увів Ізраїль у гріх. 
<p>54 Він служив Ваалові, поклонявся йому і викликав гнів ГОСПОДА, Бога Ізраїлю, згідно з усім, що чинив його батько. 