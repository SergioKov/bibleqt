<h2>

<h4>Повторення Закону 1 
<p>1 Ці слова Мойсей промовив до всього Ізраїлю за Йорданом, у пустелі, на рівнині, напроти Суфа, поміж Параном, Тофелом, Лаваном, Гацерoтом та Ді-Загавом. 
<p>2 Від Хориву до Кадеш Барнеа одинадцять днів ходьби через гору Сеір. 
<p>3 Сорокового року, одинадцятого місяця, першого дня місяця, Мойсей оповів усім Ізраїлевим нащадкам усе, що ГОСПОДЬ сказав йому щодо них. 
<p>4 Після того як він розгромив Сіхона, царя аморейців, який мешкав у Хешбоні, та Оґа, царя Башану, який жив у Аштароті в Едреї, 
<p>5 у землі Моав, за Йорданом, Мойсей почав викладати цей закон наступними словами. 
<p>6 ГОСПОДЬ, наш Бог, промовив до нас на Хориві та сказав: Уже достатньо ви перебували на цій горі! 
<p>7 Збирайтеся, вирушайте і йдіть у напрямку гір аморейців та всіх його сусідів: на рівнину, на гору і в долину, на південь і на морське узбережжя, у землю ханаанців та в Ліван і аж до великої ріки Євфрат. 
<p>8 Ось Я віддав вам цю землю. Увійдіть туди і заволодійте краєм, про який клявся ГОСПОДЬ вашим батькам: Авраамові, Ісаакові та Якову, обіцяючи дати їм та їхнім нащадкам після них. 
<p>9 Того часу я звернувся до вас і сказав: Я вже не можу носити вас сам. 
<p>10 ГОСПОДЬ, ваш Бог, розмножив вас так, що сьогодні вас так багато, як зір на небі! 
<p>11 Нехай же ГОСПОДЬ, Бог ваших батьків, додасть до вас у тисячу разів більше, ніж вас є зараз, і нехай поблагословить вас, як Він пообіцяв вам. 
<p>12 Але як я сам зможу нести ваш тягар, ваші клопоти та ваші суперечки? 
<p>13 Тож знайдіть серед себе мудрих, розсудливих та досвідчених мужів у кожному вашому племені, і я призначу їх провідниками над вами. 
<p>14 Тоді ви відповіли мені й сказали: Добре діло ти радиш нам зробити. 
<p>15 Тож я взяв головних у ваших племенах, мужів мудрих та досвідчених, і поставив їх керівниками над вами – тисяцькими, соцькими, п’ятдесяцькими, десяцькими, а також головами ваших племен. 
<p>16 Того часу я сказав вашим суддям такі слова: Вислуховуйте ваших братів і справедливо звершуйте судочинство в справах між будь-яким чоловіком і його братом, або з його приходцем. 
<p>17 На суді будьте неупередженими, вислуховуйте однаково, як малого, так і великого, не бійтесь жодної людської особи, адже суд – діло Боже. Якщо якась справа буде для вас надто складною, передайте мені, і я її вислухаю. 
<p>18 Тоді я також заповів вам усі настанови, які ви маєте виконувати. 
<p>19 Отже, ми вирушили від Хориву і перейшли усю ту велику і страшну пустелю, яку ви бачили дорогою до аморейського узгір’я, як ГОСПОДЬ, наш Бог, звелів нам, і прибули до Кадеш-Барнеа. 
<p>20 І я сказав вам: Ви прийшли до аморейського узгір’я, яке ГОСПОДЬ, наш Бог, дає нам. 
<p>21 Погляньте, ГОСПОДЬ, ваш Бог, віддав вам цю землю, що перед вами. Тож ідіть, заволодійте нею, як ГОСПОДЬ, Бог ваших батьків, сказав вам. Не бійтеся і не жахайтесь. 
<p>22 Тоді ви всі прийшли до мене і сказали: Пошлемо поперед себе людей, нехай вони оглянуть для нас ту землю і принесуть для нас інформацію про дорогу, якою маємо рухатись, та про міста, в які маємо ввійти. 
<p>23 Сподобалась мені ваша порада, тому я вибрав з-поміж вас дванадцять мужів, – по одному чоловікові з кожного племені. 
<p>24 Вони негайно вирушили, пройшли узгір’я й дійшли до долини Ешкол і обстежили її. 
<p>25 Відтак взяли зі собою дещо з плодів тієї землі й принесли до нас. Звітуючи перед нами, вони казали: Добра та земля, яку ГОСПОДЬ, наш Бог, дає нам! 
<p>26 Але ж ви не захотіли йти і вчинили опір велінню ГОСПОДА, вашого Бога. 
<p>27 Ви нарікали у своїх наметах і казали: ГОСПОДЬ вивів нас з Єгипетського краю з ненависті до нас, аби видати нас у руки аморейців, на наше знищення. 
<p>28 Куди ж ми йдемо? Наші брати ослабили наші серця, кажучи: Народ той численніший, перевершує нас у кількості. Їхні міста великі з фортецями під самі небеса! Навіть синів велетнів ми там бачили! 
<p>29 Тоді я сказав вам: Не лякайтеся, не бійтеся їх! 
<p>30 ГОСПОДЬ, ваш Бог, Який іде перед вами, воюватиме за вас так само, як Він учинив із вами на ваших очах в Єгипетському краю, 
<p>31 а також у пустелі, де ви бачили, як ГОСПОДЬ, ваш Бог, носив вас, як батько носить свого сина, упродовж усієї дороги, яку ви пройшли, аж поки дійшли до цього місця. 
<p>32 Незважаючи на все це, ви не повірили ГОСПОДУ, вашому Богові, 
<p>33 Який іде попереду вас під час подорожі, щоб знайти для вас місце для чергового таборування. Він з вами вночі у вогні, показуючи вам дорогу, якою маєте йти, а також удень – у хмарі. 
<p>34 ГОСПОДЬ почув звук ваших слів, розгнівався і заприсягнувся в таких словах: 
<p>35 Ніхто з людей цього злого покоління, не побачить доброї землі, яку Я поклявся дати вашим батькам, 
<p>36 за винятком Халева, сина Єфунея. Він один побачить її. Йому та його синам Я дам землю, по якій він ходив, тому що він постійно тримався ГОСПОДА. 
<p>37 Через вас ГОСПОДЬ розгнівався і на мене, кажучи: Ти також туди не ввійдеш! 
<p>38 Натомість туди ввійде Ісус, син Навина, який з тобою! Підбадьориш його бо саме він передасть її (землю) в спадщину Ізраїлю. 
<p>39 Також ваші діти, про яких ви говорили, що вони стануть здобиччю, ваші сини, які сьогодні ще не вміють відрізняти добра від зла, – вони туди ввійдуть. Їм Я її віддам, і вони заволодіють нею. 
<p>40 Ви ж повертайтесь назад і вирушайте в пустелю у напрямку до Червоного моря. 
<p>41 Тоді ви відповіли мені й сказали: Згрішили ми перед ГОСПОДОМ. Ми вирушимо і будемо воювати, як звелів нам ГОСПОДЬ, наш Бог. А коли кожен з вас зі зброєю в руках наважилися піднятися на гору, 
<p>42 ГОСПОДЬ звелів мені: Скажи їм: Не вирушайте і не вступайте в бій, оскільки Мене немає серед вас, щоб ви не були розгромлені вашими ворогами! 
<p>43 І хоч я говорив вам це, та ви мене не послухали. Ви знову пішли всупереч ГОСПОДНЬОМУ велінню і посміли підніматись на гору. 
<p>44 Та виступив проти вас амореєць, який мешкав на тій горі. Вони погналися за вами, як роблять бджоли, і громили вас у Сеірі аж до Горми. 
<p>45 Повернувшись, ви плакали перед ГОСПОДОМ, але ГОСПОДЬ не слухав вашого волання і не звернув на вас уваги. 
<p>46 І ви замешкали в Кадеші багато днів. Довго ви там перебували… 

<h4>Повторення Закону 2 
<p>1 Отже, ми повернулись назад і вирушили до пустелі, у напрямку до Червоного моря, як ГОСПОДЬ мені й сказав. Так ми кружляли навколо гори Сеір багато днів. 
<p>2 ГОСПОДЬ промовив до мене такі слова: 
<p>3 Досить вже вам кружляти навколо цієї гори. Повертайте на північ. 
<p>4 Звернись до народу і скажи: Ви будете переходити територію своїх братів, синів Ісава, які живуть у Сеірі. Вони боятимуться вас, але й ви будьте дуже обережні. 
<p>5 Не затівайте з ними війни, бо Я не дам вам їхньої землі навіть на стопу ноги, оскільки гору Сеір Я дав у володіння Ісавові. 
<p>6 Харчі ви будете купувати в них за гроші, аби ви мали що їсти. Так само і воду для пиття купуватимете в них за гроші. 
<p>7 Адже ГОСПОДЬ, твій Бог, поблагословив тебе у кожній справі твоїх рук. Він знає, як ти пройшов цю велику пустелю. Протягом сорока років ГОСПОДЬ, твій Бог, з тобою, так що тобі нічого не бракувало. 
<p>8 Тож ми обминули наших братів, синів Ісава, що мешкають у Сеірі, прямуючи рівниною повз Елат і повз Еціон-Ґабер. Відтак повернули і пішли в напрямку моавської пустелі. 
<p>9 Тоді ГОСПОДЬ сказав мені: Не виступай проти моавійців і не затівай з ними війни, бо Я не дам вам у володіння їхньої землі, оскільки Я дав Ар у володіння синам Лота. 
<p>10 Раніше на ній жили еміми – великий, численний і високорослий народ, як і енакійці. 
<p>11 Рефаїмців, як і енакійців (синів Енака), велетнів, моавійці також називають емімами. 
<p>12 У Сеірі також раніше жили хорейці, але нащадки Ісава прогнали їх і знищили їх перед собою, поселившись замість них, як пізніше учинив Ізраїль на землі своєї спадщини, яку дав їм ГОСПОДЬ. 
<p>13 Тому вирушайте й перетинайте долину Зеред. І ми перейшли долину Зеред. 
<p>14 Таким чином, з того часу, як ми вирушили з Кадеш-Барнеа, і поки перейшли долину Зеред, минуло тридцять вісім років, доки не вимерло все покоління боєздатних чоловіків у таборі, як ГОСПОДЬ поклявся їм. 
<p>15 Так ГОСПОДНЯ рука тяжіла над ними, аби цілковито вигубити їх із табору. 
<p>16 І коли, вмираючи, з-посеред народу загинули всі боєздатні чоловіки, 
<p>17 ГОСПОДЬ промовив до мене такі слова: 
<p>18 Сьогодні ти перетнеш кордон Моаву, тобто Ар, 
<p>19 і наблизишся до синів Аммона. Не виступай проти них, не затівай з ними війни, тому що Я не дам тобі у володіння землі синів Аммона, оскільки Я дав її у володіння синам Лота. 
<p>20 Цей край також вважається землею рефаїмців. Раніше на ній мешкали рефаїмці, яких аммонійці називали замзуммійцями. 
<p>21 Це був великий, численний і дуже високорослий народ, як енакійці. Та ГОСПОДЬ вигубив їх перед ними, так що аммонійці прогнали їх і поселилися замість них. 
<p>22 Те саме Він учинив синам Ісава, які живуть у Сеірі, коли перед ними прогнав і вигубив хорейців. Так що сини Ісава поселилися там замість них і мешкають аж до цього дня. 
<p>23 Що ж до аввійців, які жили в поселеннях аж до Гази, то їх знищили кафторійці, які вийшли з Кафтору, і поселилися на місці аввійців. 
<p>24 Тож встаньте вирушайте і переходьте потік Арнон. Май на увазі! Я віддаю у твої руки аморейця Сіхона, хешбонського царя, та його край. Починай і воюй з ним. 
<p>25 З цього дня Я починаю наводити страх і трепет перед тобою на всі народи, що під небесами, які, почувши вістку про тебе, відчують страх і почнуть тремтіти перед тобою. 
<p>26 Я послав з пустелі Кедемот до Сіхона, хешбонського царя, послів з пропозицією миру, пропонуючи: 
<p>27 Дозволь мені перейти через твій край. Я йтиму уторованою дорогою, не звертаючи ні праворуч, ні ліворуч. 
<p>28 Харчі продаватимеш мені за гроші, аби я мав що їсти. Так само і воду даватимеш мені за гроші, аби я мав що пити. Дозволь мені лише перейти пішки, 
<p>29 як це зробили для мене сини Ісава, що мешкають у Сеірі, та моавійці, які проживають в Арі, поки я не переправлюся через Йордан до краю, який ГОСПОДЬ, наш Бог, дає нам. 
<p>30 Проте Сіхон, хешбонський цар, не захотів щоб ми перейшли через його край, тому що ГОСПОДЬ, твій Бог, учинив його дух непоступливим, а його серце зробив нечутливим, щоб видати його у твої руки, як бачимо сьогодні. 
<p>31 Тому ГОСПОДЬ сказав мені: Візьми до уваги, Я почав видавати тобі Сіхона та його край. Починай і бери у своє володіння його землю. 
<p>32 І Сіхон виступив проти нас з усім своїм народом до Ягци, щоб воювати. 
<p>33 Та ГОСПОДЬ, наш Бог, видав його нам. Ми побили його разом з його синами та усім його народом. 
<p>34 Тоді ж ми захопили всю його місцевість і піддали закляттю кожне місто, не залишивши живими нікого – ні чоловіків, ні жінок, ні дітей. 
<p>35 Для себе ми взяли лише худобу та здобич міст, які ми захопили. 
<p>36 Від Ароера, що на березі потоку Арнон, і міста, що в долині, і аж до Гілеаду не було міста, яке було б нам неприступним – усі ГОСПОДЬ, наш Бог, видав нам. 
<p>37 Лише до землі синів Аммона, до жодного місця на березі потоку Яббок, ні до міст, що в гірській місцевості, ви ні до чого не наблизилися, як наказав ГОСПОДЬ, наш Бог. 

<h4>Повторення Закону 3 
<p>1 Відтак ми повернули і пішли в напрямку Башану. І виступив проти нас башанський цар Оґ разом з усім своїм народом до Едреї, щоб воювати з нами. 
<p>2 Тоді ГОСПОДЬ сказав мені: Не бійся його, тому що Я видав його разом з усім його народом та всім його краєм у твої руки. Ти маєш з ним учинити так само, як зробив із Сіхоном, царем аморейців, що мешкав у Хешбоні. 
<p>3 ГОСПОДЬ, наш Бог, видав у наші руки також і Оґа, башанського царя, та весь його народ. Ми розгромили його так, що ніхто не залишився живим. 
<p>4 Ми захопили всі його міста. Не було жодного міста, якого б ми від них не взяли. Шістдесят міст, усю місцевість Аргов – царство Оґа в Башані. 
<p>5 Усі ті міста були укріплені високими мурами, брамами зі засувами, не рахуючи при цьому багатьох неукріплених міст-поселень. 
<p>6 Ми прирекли кожне місто закляттю стосовно чоловіків, жінок і дітей так само, як учинили зі Сіхоном, хешбонським царем, 
<p>7 а всю худобу та здобич з тих міст ми забрали собі. 
<p>8 Таким чином ми здобули землю від двох аморейських царів, яка знаходиться за Йорданом, від потоку Арнон і аж до гори Гермон, – 
<p>9 Сидонці називають Гермон Сірйоном, аморейці називають його Сеніром, – 
<p>10 усі міста рівнини, весь Гілеад та весь Башан аж до Салки та Едреї, міста царства Оґа в Башані. 
<p>11 Адже башанський цар Оґ залишався останнім з роду рефаїмців- велетнів. Ось розміри його ложа, залізного ложа, чи ж не воно в Раббі синів Аммона : його довжина дев’ять ліктів, а його ширина чотири лікті, якщо міряти ліктем чоловіка. 
<p>12 Отже, в той час ми заволоділи всією цією землею. Від Ароера, що на березі потоку Арнон, і половину узгір’я Гілеаду з його містами я дав Рувимовим та Ґадовим синам. 
<p>13 Решту Гілеаду і весь Башан, царство Оґа, я дав половині племені Манассії – усю місцевість Аргов. Весь той Башан носить назву: край рефаїмців ( велетнів ). 
<p>14 Яір, син Манассії, зайняв усю місцевість Аргов аж до кордонів гессурійців та маахатійців. Він назвав її своїм ім’ям: Башан Гавот Яір. Ця назва збереглась аж до цього дня. 
<p>15 Махірові я дав Гілеад. 
<p>16 А Рувимовим та Ґадовим синам я дав від Гілеаду аж до потоку Арнон, середина потоку як кордон, і аж до потоку Яббок, це кордон синів Аммона. 
<p>17 Також долину Йордану, який є кордоном від Кіннерету і аж до моря рівнини, тобто Солоного моря, під схилами Пісґи на сході. 
<p>18 Того часу я звелів вам, кажучи: ГОСПОДЬ, ваш Бог, дав вам цю землю у володіння. Отже, кожний військовозобов’язаний, озброївшись, повинен перейти Йордан попереду своїх братів, Ізраїлевих нащадків. 
<p>19 Лише ваші жінки, ваші діти та ваша худоба, – а я знаю, що у вас багато худоби, – залишаться у ваших містах, які я вам дав, 
<p>20 аж поки ГОСПОДЬ дасть спочинок вашим братам, так само, як і вам, і вони також заволодіють землею, яку ГОСПОДЬ, ваш Бог, дає їм за Йорданом. Відтак повернетесь кожний до своєї спадщини, яку я вам дав. 
<p>21 Тоді ж я звернувся до Ісуса з таким наказом: Твої очі бачили все, що ГОСПОДЬ, ваш Бог, учинив із цими двома царями. Так само ГОСПОДЬ зробить з усіма царствами, до яких ти направляєшся. 
<p>22 Не бійтеся їх, оскільки ГОСПОДЬ, ваш Бог, з вами. Він воюватиме за вас! 
<p>23 У той час я благав ГОСПОДА, кажучи: 
<p>24 Владико, ГОСПОДИ, Ти почав виявляти Своєму слузі Свою велич – могутню Свою руку і підняте рамено! Адже Який ще бог на небі чи на землі здатний звершувати такі справи, як Твої, – як Твої потужні сили? 
<p>25 Тож дозволь, щоб я перейшов і побачив чудовий край, що за Йорданом, – ті прекрасні гори та Ліван! 
<p>26 Але ГОСПОДЬ розгнівався на мене через вас і не послухав мене. Разом з тим ГОСПОДЬ сказав мені: Досить тобі! Не говори більше Мені про цю справу. 
<p>27 Піднімись на вершину гори Пісґи і направ свої очі на захід, на північ, на південь та на схід. Оглянь своїми очима звідти, оскільки ти не перейдеш через цей Йордан! 
<p>28 Дай настанови Ісусові, зміцни його і підбадьор його, тому що він переправиться на чолі цього народу, і він передасть їм у спадщину землю, яку ти побачиш. 
<p>29 І ми розташувались у долині навпроти Бет-Пеора. 

<h4>Повторення Закону 4 
<p>1 А тепер, Ізраїлю, послухай постанови та закони, які я навчаю вас виконувати, щоб ви жили, увійшли, й заволоділи краєм, який ГОСПОДЬ, Бог ваших батьків, дає вам. 
<p>2 Не додавайте нічого до того, що я вам заповідаю, і нічого не віднімайте від нього, дотримуючись Заповідей ГОСПОДА, вашого Бога, які я вам переповідаю. 
<p>3 На власні очі ви бачили, що ГОСПОДЬ учинив із Баал-Пеором, як ГОСПОДЬ, твій Бог, вигубив з-поміж вас кожну людину, котра пішла за Баал-Пеором. 
<p>4 Ви ж усі, котрі трималися ГОСПОДА, вашого Бога, сьогодні живі. 
<p>5 Запам’ятайте, що я навчав вас постанов та законів так, як ГОСПОДЬ, мій Бог, звелів мені, аби ви так чинили на землі, до якої ви йдете, щоб заволодіти нею. 
<p>6 Дотримуйтесь і виконуйте їх, бо це ваша мудрість і ваша розсудливість в очах народів, які, почувши про всі ці постанови, скажуть: Дійсно, цей народ великий. Це мудрий і розважливий народ! 
<p>7 Адже який ще великий народ має таких близьких богів, як близький до нас ГОСПОДЬ, наш Бог, в усьому, в чому ми б Його не покликали? 
<p>8 І який великий народ має такі справедливі постанови та закони, як увесь той Закон, що я даю вам сьогодні? 
<p>9 Тільки стережись і пильнуй свою душу, аби ти не забув тих речей, які бачили твої очі. І щоб вони не відходили від твого серця в усі дні твого життя. Переповідай своїм синам та синам своїх синів 
<p>10 про той день, коли ти стояв на Хориві перед ГОСПОДОМ, твоїм Богом, і коли ГОСПОДЬ сказав мені: Збери до Мене народ, і нехай послухають Моїх слів, щоби вони навчилися боятися Мене протягом усіх днів свого життя на землі, і щоб навчили цьому своїх синів. 
<p>11 Ви підійшли й стали під горою, в той час як гора палала вогнем аж до самого неба в темряві, хмарах і мороці. 
<p>12 ГОСПОДЬ промовляв до вас з-посеред вогню; звук слів ви чули, проте жодної постаті не бачили, а був лише голос. 
<p>13 Він оголосив вам Свій Заповіт, який наказав вам виконувати – десять слів, які написав на двох кам’яних таблицях. 
<p>14 Мені ж ГОСПОДЬ тоді наказав навчати вас постанов та законів, аби ви їх виконували на землі, до якої йдете, щоб заволодіти нею. 
<p>15 Стережіть добре свої душі, оскільки тоді, коли ГОСПОДЬ промовляв до вас на Хориві з-посеред вогню, ви не бачили жодної постаті. 
<p>16 Щоб ви не зіпсувалися і не робили собі різьбленої подоби, чи то в образі чоловіка, чи то жінки, 
<p>17 чи в образі будь-якої тварини, що є на землі, або подоби будь-якого крилатого птаха, що літає під небесами, 
<p>18 чи може в образі будь-якого плазуючого по землі, або в зображенні будь-якої риби, що у воді нижче землі. 
<p>19 І щоб, звівши свої очі до небес й побачивши сонце, місяць, зорі, тобто всю ту небесну армаду, ти не дозволив себе звабити і не почав поклонятися їм та служити їм, оскільки ГОСПОДЬ, твій Бог, призначив їх на служіння для всіх народів, що під усім небом. 
<p>20 Адже вас ГОСПОДЬ узяв і вихопив вас зі залізної печі, з Єгипту, аби ви стали для Нього власним народом, як є сьогодні. 
<p>21 На мене ж ГОСПОДЬ розгнівався через ваші слова і поклявся, що я не перейду через Йордан і не ввійду в чудовий край, який ГОСПОДЬ, твій Бог, дає тобі у власність. 
<p>22 Адже я помру на цій землі й не перейду через Йордан; ви ж перейдете його та заволодієте тією доброю землею. 
<p>23 Тому стережіться, щоб ви не забули Заповіту ГОСПОДА, вашого Бога, який Він уклав з вами, і не зробіть собі жодної різьбленої подоби, як наказав тобі ГОСПОДЬ, твій Бог. 
<p>24 Адже ГОСПОДЬ, твій Бог, є нищівним вогнем. Він – ревнивий Бог. 
<p>25 Коли ж ти породиш синів та онуків, і ви обживетесь на тій землі, але почнете грішити, виготовляючи собі різьблену подобу якогось створіння, що є злом в очах ГОСПОДА, твого Бога, доводячи Його до гніву, – 
<p>26 то я беру сьогодні за свідків проти вас небо й землю, що ви неодмінно повністю пропадете зі землі, до якої переправляєтесь через Йордан, аби заволодіти нею. Не довго ви на ній проживете, і, безсумнівно, будете знищені. 
<p>27 ГОСПОДЬ розпорошить вас поміж людьми, і ви залишитесь лише невеличкою горсткою поміж народами, до яких ГОСПОДЬ вас запровадить. 
<p>28 Там ви служитимете богам, які будуть витвором людських рук з дерева й каміння, які не бачать, не чують, не їдять й не відчувають запаху. 
<p>29 І коли ви будете шукати там ГОСПОДА, свого Бога. Ви Його знайдете, якщо будете шукати Його від усього свого серця і від усієї своєї душі. 
<p>30 Коли ж опинишся в недолі і все це лихо спіткає тебе наприкінці днів, то ти навернешся до ГОСПОДА, свого Бога, і почуєш Його голос. 
<p>31 Адже ГОСПОДЬ, твій Бог, є милосердним Богом. Він не залишить тебе і не погубить тебе. Він не забуде Заповіту з твоїми батьками, яким присягнув їм. 
<p>32 Запитай про давні часи, які були задовго до тебе – від дня, коли Бог створив на землі людину, від краю небес до іншого краю небес, чи траплялось щось настільки велике, або чути було про щось подібне? 
<p>33 Хіба чув будь-коли якийсь народ голос Бога, Котрий промовляв би з-посеред вогню, як чув ти і залишився живим? 
<p>34 Або, чи пробував якийсь бог піти й узяти собі народ з-посеред інших народів, завдяки досвідам і карам, через ознаки, чудеса і війну, потужною рукою й простягнутим раменом, допускаючи великі й страшні явища, як усе це на ваших очах учинив для вас ГОСПОДЬ, ваш Бог, у Єгипті? 
<p>35 Тобі усе це було явлено, аби ти пізнав, що ГОСПОДЬ є Богом і немає іншого крім Нього. 
<p>36 Він дав тобі можливість почути Його голос з неба, щоб тебе навчити, а на землі Він показав тобі Свій великий вогонь, і ти чув Його слова з-посеред вогню. 
<p>37 Оскільки Він любив твоїх батьків, то обрав їхніх нащадків після них і особисто, потужною силою вивів тебе з Єгипту, 
<p>38 щоби прогнати з-перед тебе більші й сильніші від тебе народи, а тебе запровадити в їхній край і дати у твоє володіння їхню землю, як це є сьогодні. 
<p>39 Тож нині усвідом й візьми до свого серця, що ГОСПОДЬ є Богом на небі вгорі й на землі внизу, й іншого немає. 
<p>40 Дотримуйся Його постанов та Його Заповідей, які я тобі сьогодні переповідаю, аби було добре тобі й твоїм синам після тебе, і щоб ви довго жили на землі, яку ГОСПОДЬ, твій Бог, дає тобі назавжди. 
<p>41 Тоді Мойсей виділив три міста за Йорданом, на сході, 
<p>42 аби туди міг утекти вбивця, який убив свого ближнього ненароком, не ворогувавши з ним ніколи раніше. В одному з таких міст він міг сховатись і жити. 
<p>43 Для синів Рувима таким був Бецер, на рівнині в пустелі, для синів Ґада – Рамот у Гілеаді, для синів Манассії – Ґолан у Башані. 
<p>44 А ось закон, який Мойсей виклав перед Ізраїлевими нащадками. 
<p>45 Це свідчення, постанови та закони, які Мойсей проголосив Ізраїлевим нащадкам після їхнього виходу з Єгипту 
<p>46 за Йорданом, у долині, навпроти Бет-Пеора, в краю аморейського царя Сіхона, який мешкав у Хешбоні, і якого розбили Мойсей та Ізраїлеві нащадки, коли вийшли з Єгипту. 
<p>47 Вони заволоділи його землею, як і землею башанського царя Оґа, та двох аморейських царів, які мешкали за Йорданом, на сході, 
<p>48 від Ароера, що на березі потоку Арнон, аж до гори Сіон, тобто Хермон, 
<p>49 а також усією долиною за Йорданом на сході, аж до моря долини, біля схилів Пісґи. 

<h4>Повторення Закону 5 
<p>1 Мойсей скликав увесь Ізраїль і сказав їм: Слухай, Ізраїлю, постанови та закони, що я сьогодні вам проголошую. Вивчіть їх і уважно їх виконуйте. 
<p>2 ГОСПОДЬ, наш Бог, уклав з нами Заповіт на Хориві. 
<p>3 Не з батьками нашими ГОСПОДЬ уклав цей Заповіт, а з нами, які тут сьогодні всі живі. 
<p>4 Обличчям в обличчя ГОСПОДЬ промовляв до вас на горі з-посеред вогню, 
<p>5 а я тим часом стояв поміж ГОСПОДОМ і вами, щоб переказати вам ГОСПОДНІ слова, оскільки ви боялися вогню і не піднімались на гору, коли Він говорив: 
<p>6 Я – ГОСПОДЬ, твій Бог, Який вивів тебе з Єгипетського краю, з дому неволі. 
<p>7 У тебе не буде інших богів окрім Мене! 
<p>8 Не робитимеш собі ідола, ані будь-якої подоби того, що на небі вгорі, чи на землі внизу, чи у водах нижче землі. 
<p>9 Не поклонятимешся їм і не служитимеш їм. Адже Я – ГОСПОДЬ, твій Бог, Бог ревнивий, Який карає за гріхи батьків дітей до третього й четвертого поколінь тих, хто ненавидить Мене, 
<p>10 і Який чинить милосердя до тисячного покоління тим, хто любить Мене і дотримується Моїх Заповідей. 
<p>11 Не проголошуватимеш імені ГОСПОДА, твого Бога, надаремно, тому що ГОСПОДЬ не вважатиме безкарним того, хто зловживає Його Ім’ям надаремно. 
<p>12 Дотримуйся суботнього дня, щоб святити його, як ГОСПОДЬ, твій Бог, заповів тобі. 
<p>13 Шість днів працюватимеш і виконуватимеш всю свою працю, 
<p>14 а сьомого дня – субота ГОСПОДА, твого Бога. Не виконуватимеш жодної праці ні ти, ні твій син, ні твоя дочка, ні твій раб, ні твоя невільниця, ні твій віл, ні твій осел, ні будь-яка інша твоя худоба, ні твій приходець, який живе в брамах твоїх, аби твій раб і твоя невільниця відпочили так само, як і ти. 
<p>15 Пам’ятай, що ти був рабом у Єгипетському краю, але ГОСПОДЬ, твій Бог, вивів тебе звідти могутньою рукою і простягнутим раменом; тому ГОСПОДЬ, твій Бог, заповів тобі дотримуватися суботнього дня. 
<p>16 Шануй свого батька і свою матір, як ГОСПОДЬ, твій Бог, заповів тобі, аби ти був довголітнім і щоб тобі було добре на землі, яку ГОСПОДЬ, твій Бог, дає тобі. 
<p>17 Не вбиватимеш! 
<p>18 Не чинитимеш перелюбу! 
<p>19 Не крастимеш! 
<p>20 Не даватимеш неправдивого свідчення щодо свого ближнього. 
<p>21 Не жадатимеш дружини свого ближнього. Не жадатимеш дому свого ближнього, ні його поля, ні його раба, ні його невільниці, ні його вола, ні його осла, ні будь-чого, що є у твого ближнього. 
<p>22 Ці слова ГОСПОДЬ промовив гучним голосом до всієї вашої громади на горі з-посеред вогню, хмари й мороку. Не додаючи до них більше нічого, Він написав їх на двох кам’яних таблицях і дав їх мені. 
<p>23 Так сталося, що коли ви почули голос з-посеред темряви, в той час як гора палала вогнем, то ви прийшли до мене – усі провідники ваших племен та ваші старійшини – 
<p>24 і сказали: Оце ГОСПОДЬ, наш Бог, показав нам Свою славу та Свою велич. Ми чули Його голос з-посеред вогню. Сьогодні ми побачили, що Бог промовляє до людини, і вона може залишитися живою! 
<p>25 Навіщо тепер маємо помирати? Адже цей великий вогонь може нас пожерти! Якщо ми й далі будемо слухати голос ГОСПОДА, нашого Бога, то повмираємо! 
<p>26 Бо ж хто зі смертних, слухаючи, як ми, голос живого Бога, Котрий промовляє з-посеред вогню, залишився б живим? 
<p>27 Підійди ти, і вислухай усе, що ГОСПОДЬ, наш Бог, скаже. Ти перекажеш нам усе, що ГОСПОДЬ, наш Бог, говоритиме тобі. Ми слухатимемо тебе й будемо виконувати. 
<p>28 ГОСПОДЬ почув ваші слова, коли ви до мене говорили. ГОСПОДЬ сказав мені: Я чув слова цього народу, які вони тобі сказали. Усе, що вони сказали, правильно. 
<p>29 О, якби ж то їхнє серце завжди було таким! Аби вони боялися Мене і дотримувалися всіх Моїх Заповідей, щоб їм та їхнім дітям повіки було добре! 
<p>30 Іди й скажи їм: Повертайтеся у свої намети. 
<p>31 А ти залишись тут зі Мною, і Я оголошу тобі всі Заповіді, постанови та закони, яким ти будеш їх навчати. Вони будуть їх виконувати у краю, який Я даю їм у володіння. 
<p>32 Пильнуйте ж, аби чинити так, як заповів ГОСПОДЬ, твій Бог. Не звертайте ні праворуч, ні ліворуч. 
<p>33 Ходіть лише тією дорогою, яку ГОСПОДЬ, ваш Бог, визначив для вас, щоб зберегти вам життя, і щоб вам було добре, і щоб ви довго жили на землі, якою заволодієте. 

<h4>Повторення Закону 6 
<p>1 Ось Заповіді, постанови та закони, які ГОСПОДЬ, ваш Бог, звелів навчити вас виконувати в краю, в який ви йдете, щоб ним заволодіти. 
<p>2 Аби ти боявся ГОСПОДА, свого Бога, дотримуючись усіх Його постанов та Його Заповідей, які я заповідаю тобі, твоїм синам і синам твоїх синів у всі дні вашого життя, та щоб ви були довголітніми. 
<p>3 Слухай же, Ізраїлю, і старанно їх виконуй, аби тобі було добре, і щоб ви вельми розмножилися на землі, що тече молоком та медом, як ГОСПОДЬ, Бог твоїх батьків, тобі сказав. 
<p>4 Слухай, Ізраїлю! ГОСПОДЬ, наш Бог, – ГОСПОДЬ єдиний. 
<p>5 Любитимеш ГОСПОДА, свого Бога, всім своїм серцем, усією своєю душею і всією своєю силою. 
<p>6 Нехай ці слова, які я сьогодні тобі заповідаю, будуть у твоєму серці. 
<p>7 Прищеплюй їх своїм синам, переповідай їх, сидячи у своєму домі й мандруючи дорогою, лягаючи та встаючи. 
<p>8 Ти прив’яжеш їх, як знак, до своєї руки, вони будуть пов’язкою між твоїми очима. 
<p>9 Напишеш їх на одвірках свого дому та на своїх брамах. 
<p>10 А коли ГОСПОДЬ, твій Бог, уведе тебе в землю, про яку Він присягався твоїм батькам: Авраамові, Ісаакові та Якову, що дасть тобі разом з великими та гарними містами, яких ти не будував, 
<p>11 будинки, повні всякого добра, якого ти не нагромаджував; висічені колодязі, яких ти не висікав; виноградники та оливкові сади, яких ти не садив, однак їстимеш досхочу, 
<p>12 то пильнуй за собою, щоб ти не забув ГОСПОДА, Який вивів тебе з Єгипетського краю, з дому неволі! 
<p>13 ГОСПОДА, свого Бога, боятимешся, Йому служитимеш, і Його Ім’ям присягатимешся. 
<p>14 Ти не ходитимеш за іншими богами, – за богами народів, що навколо вас. 
<p>15 Адже посеред тебе ГОСПОДЬ, твій Бог, – ревнивий Бог. Щоб ГОСПОДЬ, твій Бог, не запалав на тебе гнівом та не знищив тебе з поверхні землі. 
<p>16 Не спокушайте ГОСПОДА, вашого Бога, як ви спокушали Його біля Масси. 
<p>17 Уважно дотримуйтеся Заповідей ГОСПОДА, вашого Бога, Його наказів та Його постанов, які Він тобі заповів. 
<p>18 Чинитимеш правильне і добре в очах ГОСПОДА, аби тобі було добре і щоб ти ввійшов та заволодів чудовою землею, про яку ГОСПОДЬ присягався твоїм батькам, 
<p>19 і щоб Він прогнав усіх твоїх ворогів з-перед твого обличчя, як ГОСПОДЬ і сказав. 
<p>20 Коли твій син запитає тебе колись, кажучи: Що то за свідоцтва, постанови та закони, які ГОСПОДЬ, наш Бог, вам заповів? 
<p>21 то ти відповіси своєму синові: Ми були рабами у фараона в Єгипті, але ГОСПОДЬ вивів нас з Єгипту могутньою рукою. 
<p>22 ГОСПОДЬ здійснив перед нами ознаки, чудеса великі й вразливі для Єгипту, для фараона і для всього його дому, 
<p>23 а нас Він вивів звідти, аби ввести нас і дати нам той край, про який присягався нашим батькам. 
<p>24 І заповів нам ГОСПОДЬ виконувати всі ці постанови, боятися ГОСПОДА, нашого Бога, аби нам було добре по всі дні та щоб зберегти нас при житті, як це і є сьогодні. 
<p>25 Тож, якщо ми будемо докладати старань, виконуючи всі ці Заповіді перед ГОСПОДОМ, нашим Богом, як Він нам заповів, то в цьому буде наша праведність. 

<h4>Повторення Закону 7 
<p>1 Коли ГОСПОДЬ, твій Бог, уведе тебе в край, в який ти йдеш, щоб ним заволодіти, то Він прожене з-перед тебе численні народи: хеттейців, гіргашейців, аморейців, ханаанців, періззейців, гіввійців та євусейців – сім численніших і сильніших від тебе народів. 
<p>2 ГОСПОДЬ, твій Бог, видасть їх тобі, і ти знищиш їх. Неодмінно віддай їх закляттю ( цілковитому знищенню ), не укладатимеш з ними Заповіту й не матимеш до них жалю. 
<p>3 Ти не будеш з ними ріднитися: не видаватимеш своєї дочки за його сина і не братимеш його дочки для свого сина, 
<p>4 бо вона відверне твого сина від Мене, і вони служитимуть іншим богам. Тоді запалав би над вами гнів ГОСПОДНІЙ, який швидко вигубив би вас. 
<p>5 А учиніть з ними так: їхні жертовники зруйнуйте, їхні стовпи порозбивайте, їхні ашери повирубуйте, а їхніх різьблених ідолів спаліть у вогні. 
<p>6 Тому що ти святий народ у ГОСПОДА, твого Бога. Тебе обрав ГОСПОДЬ, твій Бог, з-поміж усіх народів, що на землі, аби ти був Його особливим народом. 
<p>7 ГОСПОДЬ уподобав вас і обрав вас не тому, що ви численніші від усіх народів, адже ви найменші від усіх народів, – 
<p>8 ГОСПОДЬ з любові до вас, а також тому, що Він дотримується клятви, якою поклявся вашим батькам, ГОСПОДЬ вивів вас могутньою рукою, визволивши вас з дому неволі, з руки фараона, єгипетського царя. 
<p>9 Тож усвідом, що ГОСПОДЬ, твій Бог, є справжнім Богом, вірним Богом, Який до тисячного покоління зберігає Заповіт і виявляє милосердя до тих, хто Його любить і дотримується Його Заповідей. 
<p>10 Він Сам відплачує тим, хто Його ненавидить, знищуючи таких. Він не зволікатиме щодо того, хто Його ненавидить, а відплатить йому особисто. 
<p>11 Отже, дотримуйся Заповідей, постанов та законів, які я заповідаю тобі сьогодні виконувати. 
<p>12 Таким чином, за те, що ви будете слухняними щодо всіх цих постанов, будете дотримуватись і виконувати їх, то ГОСПОДЬ, твій Бог, зберігатиме з тобою Заповіт і обітницю милосердя, як Він присягав твоїм батькам. 
<p>13 Він любитиме тебе, поблагословить тебе і розмножить тебе. Поблагословить Він плід твого лона і плоди твоєї землі, твоє збіжжя, твоє вино і твою олію, приплід твоєї великої худоби й окіт твоєї дрібної худоби на землі, яку ГОСПОДЬ присягався твоїм батькам, що дасть тобі. 
<p>14 Ти будеш благословенним понад усі народи. Не буде безплідного чи безплідної ні серед вас, ні серед твоєї худоби. 
<p>15 ГОСПОДЬ відверне від тебе всяку недугу і не наведе на тебе жодних згубних єгипетських хвороб, про які ти знаєш, тоді як допустить їх на всіх тих, хто тебе ненавидить. 
<p>16 Ти знищиш усі народи, які ГОСПОДЬ, твій Бог, видає тобі. Нехай твоє око не щадить їх, і не служитимеш їхнім богам, бо це для тебе пастка. 
<p>17 А якби ти помислив у своєму серці: Ці народи численніші від мене, як я зможу їх прогнати? – 
<p>18 то не бійся їх! Лишень згадай, що ГОСПОДЬ, твій Бог, учинив фараонові та всім єгиптянам. 
<p>19 Ті незвичні досвіди, які звершувались на твоїх очах, – великі знамення та чудеса, могутню руку і простягнуте рамено, якими ГОСПОДЬ, твій Бог, вивів тебе. Так само ГОСПОДЬ, твій Бог, учинить з усіма народами, яких ти боїшся. 
<p>20 ГОСПОДЬ, твій Бог, пошле на них шершнів, доки ті, що залишилися, або поховалися від тебе, не вигинуть. 
<p>21 Ти не бійся їх, оскільки серед тебе ГОСПОДЬ, твій Бог, великий і страшний Бог. 
<p>22 Проте ГОСПОДЬ, твій Бог, проганятиме ці народи перед тобою поволі, поступово. Ти не зможеш їх викоренити швидко, аби проти тебе не намножилися дикі звірі. 
<p>23 ГОСПОДЬ, твій Бог, видасть їх тобі й викличе серед них велике збентеження, доки вони не будуть знищені. 
<p>24 Він видасть у твої руки їхніх царів, а ти їхнє ім’я зітреш з-під небес. Ніхто не встоїть перед тобою, доки не знищиш їх. 
<p>25 Різьблені зображення їхніх богів спалиш у вогні. Не запалюйся жадобою до срібла та золота, що на них, і не бери його собі, аби ти через нього не потрапив у пастку, бо це є гидотою для ГОСПОДА, твого Бога. 
<p>26 Тож не принось у свій дім тієї гидоти, щоб не стати, як і вона, закляттям. Ти повинен ненавидіти, відчуваючи велику огиду, оскільки все те приречене на закляття. 

<h4>Повторення Закону 8 
<p>1 Старанно виконуйте всі Заповіді, які я сьогодні вам заповідаю, аби ви жили і намножувались, та увійшли й заволоділи краєм, про який ГОСПОДЬ присягнувся вашим батькам. 
<p>2 Пам’ятай весь шлях, яким ГОСПОДЬ, твій Бог, провадив тебе по пустелі протягом цих сорока років, щоб тебе упокорити, випробувати тебе і виявити, що у твоєму серці: чи ти будеш дотримуватися Його Заповідей, чи ні. 
<p>3 Він упокорював тебе і морив тебе голодом, але також годував тебе манною, якої не знав ти, й не знали твої батьки, аби ти зрозумів, що не лише хлібом живе людина, але і всім тим, що виходить з ГОСПОДНІХ уст живе людина. 
<p>4 Твій одяг на тобі не зношувався, і твої ноги не набрякали всі ці сорок років. 
<p>5 Усвідом це своїм серцем, що, як людина виховує свого сина, так ГОСПОДЬ, твій Бог, виховує тебе. 
<p>6 І дотримуйся Заповідей ГОСПОДА, свого Бога, ходячи Його дорогами і боячись Його. 
<p>7 Адже ГОСПОДЬ, твій Бог, провадить тебе в чудову землю, в край водних потоків, де джерела та підземні води б’ють ключем у долинах і на горах. 
<p>8 Це земля пшениці та ячменю, виноградників, смоківниць і гранатових дерев; земля оливкових дерев, олії та меду; 
<p>9 земля, на якій ти без обмежень їстимеш хліб і де нічого тобі не бракуватиме. Це земля залізних родовищ, з гір якої ти видобуватимеш мідь. 
<p>10 Ти будеш їсти досхочу й благословлятимеш ГОСПОДА, свого Бога, за ту прекрасну землю, яку Він тобі дав. 
<p>11 Тож стережися, аби ти не забув ГОСПОДА, свого Бога, занедбуючи Його Заповіді, Його закони та Його постанови, які я тобі сьогодні заповідаю. 
<p>12 Але, коли наївшись досхочу, збудувавши собі гарні будинки, оселишся в них ; 
<p>13 коли намножиться твоя велика та дрібна худоба, і ти володітимеш сріблом та золотом, і матимеш усього багато, 
<p>14 то щоб ти не загордів своїм серцем і щоб не забув ГОСПОДА, свого Бога, Який вивів тебе з Єгипетського краю, з дому неволі, 
<p>15 Котрий тебе провадив через велику і небезпечну пустелю з отруйними зміями і скорпіонами, через сухі безводні місцевості, де Він видобував для тебе воду з крем’яної скелі; 
<p>16 Котрий годував тебе в пустелі манною, якої не знали твої батьки, аби упокорити тебе і випробувати тебе, і щоб наостанку обернути усе це тобі на добро. 
<p>17 Щоб ти не сказав у своєму серці: Це моя сила і міць моєї руки здобули мені цей добробут. 
<p>18 Пам’ятай, що це ГОСПОДЬ, твій Бог, дає тобі силу здобувати усі блага, аби підтвердити Свій Заповіт, в якому Він присягався твоїм батькам, як це виявляється сьогодні. 
<p>19 Але, якщо ти таки забудеш ГОСПОДА, свого Бога, і підеш за іншими богами, будеш їм служити і їм поклонятися, то я засвідчую вам сьогодні, що ви неодмінно загинете. 
<p>20 Як народи, які ГОСПОДЬ знищує перед вами, так само загинете і ви через те, що не послухаєтесь голосу ГОСПОДА, вашого Бога! 

<h4>Повторення Закону 9 
<p>1 Слухай, Ізраїлю: Ти тепер переходиш через Йордан, щоб увійти й заволодіти більшими і сильнішими від тебе народами, здобути великі й укріплені аж до небес міста, 
<p>2 перемогти великий і високий народ, синів Енака, яких ти знаєш і про яких чув таке : Хто зможе протистояти синам Енака? 
<p>3 Але тепер ти дізнаєшся, що ГОСПОДЬ, твій Бог, іде попереду тебе як всепоглинаючий вогонь. Він Сам винищить їх і підкорить тобі. Ти швидко їх проженеш, і незабаром знищиш їх, як ГОСПОДЬ заповідав тобі. 
<p>4 Але коли ГОСПОДЬ, твій Бог, виганятиме їх перед тобою, не говори тоді у своєму серці такі слова: Це через мою праведність ГОСПОДЬ впровадив мене, аби я заволодів цією землею. Насправді ж через беззаконня цих народів ГОСПОДЬ виганяє їх перед тобою. 
<p>5 Отже, не через твою праведність і правоту твого серця ти йдеш, щоб заволодіти їх краєм, а через беззаконня тих народів ГОСПОДЬ, твій Бог, виганяє їх перед тобою, та щоб дотримати слова, яким ГОСПОДЬ присягався твоїм батькам, Авраамові, Ісаакові та Якову. 
<p>6 Усвідом же, що не за твою праведність ГОСПОДЬ, твій Бог, дає тобі цю добру землю, аби заволодіти нею, адже ти твердошиїй народ. 
<p>7 Пам’ятай і не забувай, як ти гнівив ГОСПОДА, твого Бога, – в пустелі з того дня, коли ти вийшов з Єгипетського краю, і аж поки ви не прийшли на це місце, ви були непокірними щодо ГОСПОДА. 
<p>8 Та й під Хоривом ви прогнівили ГОСПОДА. ГОСПОДЬ так розгнівався на вас, що хотів вас знищити. 
<p>9 Тоді я зійшов на гору, щоб прийняти кам’яні таблиці, скрижалі Заповіту, який ГОСПОДЬ уклав із вами. Я перебував на горі сорок днів і сорок ночей, не їв хліба і не пив води. 
<p>10 ГОСПОДЬ дав мені дві кам’яні таблиці, написані Божим перстом, і на них були всі слова, які ГОСПОДЬ оголосив вам на горі з-посеред вогню у день зборів. 
<p>11 І коли минуло сорок днів і сорок ночей, ГОСПОДЬ дав мені дві кам’яні таблиці – скрижалі Заповіту. 
<p>12 Тоді ГОСПОДЬ сказав мені: Вставай, мерщій зійди звідси донизу, бо твій народ, який ти вивів з Єгипту, зіпсувався. Надто швидко звернули вони з дороги, про яку Я їм заповів, зробивши собі литого ідола. 
<p>13 І ГОСПОДЬ промовив до мене такі слова: Я бачу, що цей народ твердошиїй. 
<p>14 Відійди від Мене, і Я знищу їх. Я зітру їхнє ім’я з-під небес, а від тебе Я вчиню більший, потужніший і численніший народ, ніж вони. 
<p>15 Обернувшись, я зійшов з гори. Тоді гора палала вогнем, а в обох моїх руках були дві таблиці Заповіту. 
<p>16 Я побачив, що ви згрішили перед ГОСПОДОМ, вашим Богом, зробивши собі литого ідола. Швидко ви звернули з дороги, про яку ГОСПОДЬ вам заповів! 
<p>17 Вхопивши обидві скрижалі, я кинув їх з обох своїх рук і розбив їх на ваших очах. 
<p>18 І я впав долілиць перед ГОСПОДОМ, як і попереднього разу, сорок днів та сорок ночей, не вживаючи хліба і не п’ючи води за всі ваші гріхи, які ви звершили, вчинивши зло в очах ГОСПОДА, гнівлячи Його. 
<p>19 Я злякався гніву й обурення, які охопили через вас ГОСПОДА, готового вас знищити. Але і цього разу ГОСПОДЬ вислухав мене. 
<p>20 Так само ГОСПОДЬ дуже розгнівався на Аарона і хотів його знищити. Молився я тоді також і за Аарона. 
<p>21 А предмет вашого гріха, – телець, – якого ви зробили, я взяв і спалив його у вогні, розтовкши його дощенту, так що він перетворився на порох. Той порох я кинув у потік, що стікав із гори. 
<p>22 Також у Табері, у Массі та у Кіброт-Гаттаві ви гнівили ГОСПОДА. 
<p>23 А коли ГОСПОДЬ послав вас із Кадеш-Барнеа, кажучи: Вирушайте і заволодійте землею, яку Я дав вам, ви виявились неслухняними наказові ГОСПОДА, вашого Бога, не повірили Йому і не послухались Його голосу. 
<p>24 Ви були непокірні ГОСПОДУ з того дня, як я вас знаю. 
<p>25 Впавши перед ГОСПОДОМ, я сорок днів і сорок ночей, припадаючи, молився, тому що ГОСПОДЬ сказав, що вигубить вас. 
<p>26 Молячись до ГОСПОДА, я казав: Владико ГОСПОДИ, не губи Свого народу і Своєї спадщини, яку Своєю величчю Ти визволив, яку Ти потужною рукою вивів з Єгипту. 
<p>27 Згадай Своїх слуг, Авраама, Ісаака та Якова. Не зважай на впертість цього народу, на його беззаконня і його гріх, 
<p>28 аби у тому краю, з якого Ти нас вивів, не говорили таких слів: Оскільки ГОСПОДЬ був неспроможний ввести їх у землю, яку Він обіцяв їм, оскільки зненавидів їх, то Він вивів їх, щоб знищити в пустелі! 
<p>29 Адже вони є Твоїм народом і Твоєю спадщиною, яку Ти визволив Своєю силою і Своїм простягнутим раменом! 

<h4>Повторення Закону 10 
<p>1 Тоді ГОСПОДЬ сказав мені: Витеши собі дві кам’яні таблиці, як були попередні, і піднімися до Мене на гору. Виготов собі також дерев’яний Ковчег. 
<p>2 А Я напишу на тих таблицях слова, що були на попередніх скрижалях, які ти розбив, і ти покладеш їх у Ковчег. 
<p>3 Тож я виготовив Ковчег із дерева акації, витесав дві кам’яні таблиці, такі як попередні, і з тими двома скрижалями у моїх руках я піднявся на гору. 
<p>4 І Він написав на скрижалях те, що було написано раніше, десять слів, які ГОСПОДЬ оголосив вам на горі з-посеред вогню у день зборів. І ГОСПОДЬ дав їх мені. 
<p>5 Обернувшись, я зійшов з гори і поклав скрижалі в Ковчег, який я виготовив. І вони там залишались, як ГОСПОДЬ мені звелів. 
<p>6 Ізраїлеві нащадки вирушили з Беерота Яаканових синів до Мосери. Там помер Аарон і там був похований, а замість нього священиком став його син Елеазар. 
<p>7 Звідти вирушили до Ґудґоди, а з Ґудґоди до Йотбати – краю водних потоків. 
<p>8 Того часу ГОСПОДЬ відокремив плем’я Левія для носіння Ковчега ГОСПОДНЬОГО Заповіту, аби вони перебували перед ГОСПОДОМ, служили йому і благословляли від Його Імені, як вони роблять аж до цього дня. 
<p>9 Тому в Левія немає частки та спадщини серед його братів. Сам ГОСПОДЬ є його спадщиною, як і сказав йому ГОСПОДЬ, твій Бог. 
<p>10 Я залишався на горі сорок днів та сорок ночей, як і попереднього разу. ГОСПОДЬ вислухав мене й цього разу. ГОСПОДЬ не захотів вас винищувати. 
<p>11 Після цього ГОСПОДЬ сказав мені: Вставай і вирушай у дорогу на чолі народу. Нехай вони йдуть і заволодіють землею, про яку Я присягався їхнім батькам, що дам їм. 
<p>12 А тепер, Ізраїлю, що ГОСПОДЬ, твій Бог, вимагає від тебе? Лише того, щоб ти боявся ГОСПОДА, свого Бога, ходив усіма Його дорогами, любив Його й служив ГОСПОДУ, своєму Богові, з усього свого серця і з усієї своєї душі, 
<p>13 дотримуючись Заповідей ГОСПОДА і Його постанов, які я тобі сьогодні заповідаю, для твого добра. 
<p>14 Адже небо й небеса небес, земля і все, що на ній, належать ГОСПОДУ, твоєму Богові. 
<p>15 Однак ГОСПОДЬ уподобав лише твоїх батьків, щоб їх любити, а після них з усіх народів обрав вас, їхніх нащадків, як це є сьогодні. 
<p>16 Обріжте ваше необрізане серце, і більше не будьте твердошиїми. 
<p>17 Адже ГОСПОДЬ, ваш Бог, є Богом богів і Владикою владик. Він – Бог великий, сильний і страшний, Котрий не зважає на особу і не бере подарунків. 
<p>18 Він визначає справедливість сироті та вдовиці й милує приходця, даючи йому хліб та одяг. 
<p>19 Тож і ви любіть приходця, оскільки самі були приходцями в Єгипетському краю. 
<p>20 Боятимешся ГОСПОДА, свого Бога, Йому служитимеш, Його триматимешся і Його Іменем присягатимешся. 
<p>21 Він – твоя похвала і Він – твій Бог, Який здійснив з тобою ці великі й страшні речі, які бачили твої очі. 
<p>22 Твої батьки прийшли в Єгипет в кількості сімдесяти душ; тепер же ГОСПОДЬ, твій Бог, учинив тебе численним, як зорі на небі! 

<h4>Повторення Закону 11 
<p>1 Отже, люби ГОСПОДА, свого Бога, і дотримуйся Його наказів, Його постанов, Його законів та Його Заповідей по всі дні. 
<p>2 Сьогодні ви знаєте – не так, як ваші діти, які не знали і не бачили покарань ГОСПОДА, вашого Бога, – ви знаєте Його велич, могутню руку та Його простягнуте рамено, 
<p>3 Його ознаки та Його чудеса, які Він здійснив у Єгипті на фараоні, єгипетському цареві, та на всій його землі; 
<p>4 і що Він зробив з єгипетським військом, його кіньми та його колісницями, які Він затопив водою Червоного моря, коли вони гналися за вами. ГОСПОДЬ знищив їх аж до сьогоднішнього дня. 
<p>5 Вам відомо, що Він чинив вам у пустелі, аж поки ви не прийшли на це місце, 
<p>6 що Він учинив з Датаном та Авіроном, синами Еліява, Рувимового сина, коли земля, відкривши свою пащу, поглинула їх та їхні сім’ї, їхні намети і все майно, що було при них, серед усього Ізраїлю. 
<p>7 Адже ваші очі бачили всі величні ГОСПОДНІ діла, які Він здійснив. 
<p>8 Тому дотримуйтеся всіх Заповідей, які я вам сьогодні заповідаю, щоб ви зміцнилися, пішли й оволоділи землею, до якої ви прямуєте, щоб посісти її, 
<p>9 та щоб ви довго жили на землі, про яку ГОСПОДЬ присягнувся вашим батькам, що дасть їм та їхнім нащадкам, – землю, яка тече молоком та медом. 
<p>10 Адже край, до якого ви входите, аби заволодіти ним, не такий, як Єгипетський край, з якого ви вийшли, де ти, посіявши своє насіння, зрошував його працею своїх ніг, як овочі на городі. 
<p>11 Край, до якого ти вирушаєш, аби заволодіти ним, це край гір і долин, який зрошується водою небесного дощу. 
<p>12 Це край, про який дбає ГОСПОДЬ, твій Бог. Очі ГОСПОДА, твого Бога, перебувають на ньому повсякчасно, від початку року й до кінця року. 
<p>13 Отже, якщо ви справді будете слухатись моїх наказів, які я сьогодні вам заповідаю, щоб любити ГОСПОДА, вашого Бога, і служити Йому від усього вашого серця і всієї вашої душі, 
<p>14 то ось що говорить ГОСПОДЬ : Я своєчасно даватиму дощ вашій землі, – дощ ранній і дощ пізній, – і ви збиратимете своє збіжжя, своє вино і свою олію. 
<p>15 Я даватиму траву для вашої худоби на ваших полях. Тож матимеш їжу й наситишся. 
<p>16 Стережіться, щоб ваше серце не дало себе звести, і ви не відступили та не стали служити іншим богам, поклоняючись їм, 
<p>17 тому що ГОСПОДЬ запалає на вас гнівом. Він замкне небо, й не буде дощу, а земля не дасть свого врожаю. Тоді ви швидко згинете в тій добрій землі, яку ГОСПОДЬ дає вам. 
<p>18 Тож закарбуйте ці мої слова у своєму серці й у своїй душі. Прив’яжіть їх як знак на своїй руці, нехай вони будуть також пов’язкою між вашими очима. 
<p>19 Навчайте їх своїх дітей, розмовляючи про них, коли ти сидітимеш у своєму домі, та йдучи дорогою, лягаючи і встаючи. 
<p>20 Напиши їх на одвірках свого дому та на своїх брамах, 
<p>21 щоб ваших днів і днів ваших дітей було так багато на землі, про яку ГОСПОДЬ присягнувся вашим батькам, що дасть їм, як днів небес, що над землею. 
<p>22 Якщо ви дійсно будете дотримуватись усіх цих повелінь, які я вам заповідаю виконувати, й будете любити ГОСПОДА, вашого Бога, ходячи всіма Його дорогами і тримаючись Його, 
<p>23 то ГОСПОДЬ прожене всі ті народи перед вами, і ви заволодієте більшими і сильнішими від вас народами. 
<p>24 Кожне місце, на яке ступить ваша нога, належатиме вам. Ваші кордони простягатимуться від пустелі й Лівану, від ріки, тобто ріки Євфрат й аж до моря, що на заході. 
<p>25 Ніхто не встоїть перед вами. ГОСПОДЬ, ваш Бог, наводитиме перед вами страх і тривогу на кожен той край, куди ви вступите, як Він і сказав вам. 
<p>26 Отже, я пропоную вам сьогодні благословення і прокляття. 
<p>27 Благословення, якщо будете дотримуватися Заповідей ГОСПОДА, вашого Бога, які я вам сьогодні переповідаю. 
<p>28 А прокляття, якщо не будете дотримуватися Заповідей ГОСПОДА, вашого Бога, і звернете з дороги, яку я вам сьогодні вказую і підете за іншими богами, яких ви не знаєте. 
<p>29 Тому, коли ГОСПОДЬ, твій Бог, уведе тебе в край, куди ти вирушаєш, аби ним заволодіти, то благословення проголосиш на горі Герізім, а прокляття – на горі Евал. 
<p>30 Хіба вони не за Йорданом, у напрямку заходу сонця, в краю ханаанців, що мешкають у долині навпроти Ґілґала, неподалік діброви Море? 
<p>31 Адже вам потрібно перейти через Йордан, щоб увійти й заволодіти краєм, який ГОСПОДЬ, ваш Бог, дає вам. Ви заволодієте ним й оселитесь у ньому. 
<p>32 Тож старанно виконуйте всі Заповіді та закони, які я сьогодні пропоную вам. 

<h4>Повторення Закону 12 
<p>1 Ось Заповіді та закони, які ви будете старанно виконувати в краю, який ГОСПОДЬ, Бог ваших батьків, дає вам у володіння ним по всі дні життя на землі. 
<p>2 Дощенту маєте знищити всі місця на високих горах, на пагорбах та під кожним крислатим деревом, де народи, яких ви проганяєте, служили своїм богам. 
<p>3 Зруйнуйте їхні жертовники, порозбивайте їхні стовпи, поспалюйте вогнем їхні ашери, порубайте різьблені зображення їхніх богів і зітріть з того місця навіть їхнє ім’я. 
<p>4 Не чиніть чогось подібного для ГОСПОДА, вашого Бога, 
<p>5 але будете прагнути зустрічі з ГОСПОДОМ, вашим Богом, на тому місці серед одного з ваших племен, яке Він обере, щоби там покласти і щоб там перебувало Його Ім’я. Туди й будете приходити. 
<p>6 Туди приноситимете свої всепалення, свої жертвоприношення, свої первоплоди й десятини, свої жертовні дари, жертви своїх обітниць, свої добровільні жертви, а також первородних зі своєї великої та дрібної худоби. 
<p>7 Там перед ГОСПОДОМ, вашим Богом, споживатимете їх і будете радіти кожним здобутком своїх рук ви та ваші доми за все те, чим ГОСПОДЬ, ваш Бог, поблагословив вас. 
<p>8 Не будете чинити всього того, що ми тут сьогодні робимо – кожний, що правильне в його очах, 
<p>9 оскільки ви ще не дійшли до місця відпочинку і до володіння, яке ГОСПОДЬ, твій Бог, дає тобі. 
<p>10 Але коли переправитесь через Йордан і оселитесь в краю, який ГОСПОДЬ, ваш Бог, дає вам у спадщину, коли Він дасть вам спокій від усіх ваших навколишніх ворогів, і ви житимете в безпеці, 
<p>11 то на місце, яке ГОСПОДЬ, ваш Бог, обере, щоб там на ньому перебувало Його Ім’я, – туди ви приноситимете все, що я вам заповідаю: ваші всепалення, ваші жертвоприношення, ваші десятини, ваші жертовні дари, всі ваші найкращі жертви обітниць, які ви пообіцяєте ГОСПОДУ. 
<p>12 Там ви будете веселитися перед ГОСПОДОМ, вашим Богом, разом з вашими синами і вашими дочками, з вашими рабами, вашими невільницями, а також з левітом, який живе у ваших брамах, оскільки у нього немає ні частки, ні спадщини з вами. 
<p>13 Остерігайся, аби ти не приносив своїх всепалень на будь-якому місці, яке побачиш, 
<p>14 а лише на тому місці, яке ГОСПОДЬ обере в одному з-поміж твоїх племен. Там приноситимеш свої всепалення і там чинитимеш усе, що я тобі заповідаю. 
<p>15 Але можеш різати та їсти м’ясо, скільки бажатиме твоя душа за благословенням ГОСПОДА, твого Бога, яке Він даватиме тобі, в усіх твоїх брамах. Як нечистий, так і чистий можуть його споживати, як їдять сарну чи оленя. 
<p>16 Тільки крові не споживайте; виливайте її на землю, як воду. 
<p>17 Ти не повинен їсти у своїх брамах нічого з десятини свого збіжжя, свого вина та своєї олії, а також первородних зі своєї великої та дрібної худоби, жодних обітних жертв, які ти пообіцяв, своїх добровільних дарів та своїх жертовних дарів. 
<p>18 Споживатимеш їх лише перед ГОСПОДОМ, твоїм Богом, на місці, яке ГОСПОДЬ, твій Бог, обере, разом зі своїм сином і своєю дочкою, з твоїм рабом і твоєю невільницею, а також левітом, який перебуває в твоїй оселі. Ти радітимеш перед ГОСПОДОМ, своїм Богом, за все, що досягла твоя рука. 
<p>19 Стережися, щоб ти не залишав левіта по всі дні свого життя на твоїй землі. 
<p>20 Коли ж ГОСПОДЬ, твій Бог, поширить твої кордони, як Він обіцяв тобі, і ти скажеш: Хочу їсти м’яса, – оскільки твоя душа хоче їсти м’ясо, – то їж собі м’ясо, скільки бажатиме твоя душа. 
<p>21 Якщо те місце, яке ГОСПОДЬ, твій Бог, обере, аби там перебувало Його Ім’я, буде дуже далеко від тебе, то будеш різати свою велику та дрібну худобу, яку ГОСПОДЬ дасть тобі, як я тобі наказав, і їсти у своїх оселях, скільки бажатиме твоя душа. 
<p>22 Тільки споживатимеш його так, як їдять сарну чи оленя; нечистий, як і чистий, однаково можуть їсти його. 
<p>23 Тільки будь уважним, щоб не споживати крові, бо кров – це душа. Не можна споживати душі разом з м’ясом! 
<p>24 Не споживатимеш її ; виливай її на землю, як воду. 
<p>25 Не споживай її, аби було добре тобі та твоїм синам після тебе, коли ти чинитимеш добре та угодне в очах ГОСПОДА. 
<p>26 Однак, присвячені тобою дари, які будуть у тебе, і свої обітні пожертви принесеш, коли прийдеш на місце, яке ГОСПОДЬ обере. 
<p>27 Принось також свої всепалення на жертовнику ГОСПОДА, твого Бога, як м’ясо, так і кров. Кров же твоїх інших жертв має бути вилита на жертовник ГОСПОДА, твого Бога, а м’ясо можеш їсти. 
<p>28 Дотримуйся і будь слухняним щодо всіх цих слів, які я тобі заповідаю, аби повіки було добре тобі та твоїм синам після тебе за умови, що ти чинитимеш добре і до вподоби в очах ГОСПОДА, твого Бога. 
<p>29 Коли ГОСПОДЬ, твій Бог, вигубить перед тобою народи, до яких ти йдеш, аби ними заволодіти, підкориш їх і оселишся на їхній землі, 
<p>30 то остерігайся, щоби після того, як вони будуть знищені перед тобою, ти не потрапив у їхню пастку; щоб не зацікавився їхніми богами, говорячи: Як ці народи служили своїм богам, так чинитиму і я. 
<p>31 Не робитимеш такого задля ГОСПОДА, твого Бога. Адже вони чинили для своїх богів усе те, що огидне ГОСПОДУ. Вони для своїх богів спалювали у вогні своїх синів та власних дочок! 
<p>32 
<p>32 (13.1) Отже, пильнуй, аби дотримуватись кожного слова, яке я тобі заповідаю. Не додавай нічого до нього, і не віднімай від нього. 

<h4>Повторення Закону 13 
<p>1 Якщо серед вас з’явиться пророк чи сновидець і здійснить перед вами якусь ознаку чи чудо, 
<p>2 і та ознака чи чудо, про яке він говорив вам, здійсниться, але при цьому він скаже: Ходімо й будемо служити іншим богам, яких ви не знали, 
<p>3 то не слухайте слів того пророка або того сновидця, бо це ГОСПОДЬ, ваш Бог, випробовує вас, щоб пізнати, чи ви любите ГОСПОДА, вашого Бога, усім вашим серцем і всією вашою душею. 
<p>4 За ГОСПОДОМ, вашим Богом, йдіть услід, Його бійтеся, Його Заповідей дотримуйтеся, Його голосу слухайте, Йому служіть і Його тримайтеся. 
<p>5 А той пророк чи той сновидець повинен померти, оскільки він підмовляв до відступництва від ГОСПОДА, вашого Бога, Який вивів вас з Єгипетського краю й визволив вас із дому неволі. Він хотів звести вас з дороги, якою ГОСПОДЬ, ваш Бог, заповів вам ходити. Так викорениш зло з-посеред себе. 
<p>6 Навіть якщо намовлятиме тебе твій брат, син твоєї матері, або твій син чи твоя дочка, або дружина твого лона, чи твій приятель, якого любиш як самого себе, потайки говорячи: Підемо й служитимемо іншим богам, яких не знав ні ти, ні твої батьки, – 
<p>7 якомусь з богів народів, які будуть навколо вас, незалежно, близько вони до тебе чи далеко від тебе, від краю землі й до краю землі, – 
<p>8 то ти не погоджуйся з ним і не слухай його. Твоє око не матиме до нього пощади, не співчуватимеш і не укриватимеш його. 
<p>9 Неодмінно видай його на смерть. Твоя рука буде на ньому першою, щоб убити його, а відтак і руки всього народу. 
<p>10 Поб’єш його камінням до смерті за те, що він намагався відвернути тебе від ГОСПОДА, твого Бога, Який вивів тебе з Єгипетського краю, з дому неволі. 
<p>11 Дізнавшись про це, весь Ізраїль буде боятися. Вони більше ніколи не вчинять серед тебе такої злої дії, як ця. 
<p>12 А якби ти почув, що про одне з твоїх міст, яке ГОСПОДЬ, твій Бог, дає тобі на проживання, скажуть: 
<p>13 Серед вас з’явилися нечестиві люди і звабили мешканців того міста, говорячи: Підемо й будемо служити іншим богам, яких ви не знаєте, 
<p>14 то ти вивідаєш, дослідиш і докладно розпитаєш. Якщо ці слова дійсно правдиві, й така гидота відступництва має місце серед вас, 
<p>15 то неодмінно вістрям меча вигубиш всіх мешканців того міста. Віддайте закляттю його ( місто ) і все, що в ньому. Його худобу знищіть вістрям меча. 
<p>16 А всю його здобич збереш посеред його майдану і дощенту спалиш усе місто разом з усією його здобиччю перед ГОСПОДОМ, твоїм Богом. Воно повіки залишатиметься руїною, і більше ніколи не буде відбудоване. 
<p>17 Хай ніщо зі заклятого не пристане до твоєї руки, щоб ГОСПОДЬ відвернувся від Свого палкого гніву і виявив тобі ласку, змилосердився над тобою і розмножив тебе, як Він присягався твоїм батькам. 
<p>18 Тож будь слухняним до голосу ГОСПОДА, твого Бога, дотримуючись усіх Його Заповідей, які я тобі сьогодні переповідаю, і роблячи те, що правильне в очах ГОСПОДА, твого Бога. 

<h4>Повторення Закону 14 
<p>1 Ви є синами ГОСПОДА, вашого Бога. Заради померлого не вдавайтеся до нарізів на собі й не вистригайте волосся над своїм чолом. 
<p>2 Адже ти є святим народом для ГОСПОДА, твого Бога. ГОСПОДЬ обрав тебе, щоб ти був для Нього особливим народом з усіх народів, що на землі. 
<p>3 Не їстимеш жодної гидоти. 
<p>4 Ось які тварини ви будете їсти: вола, ягня з овець й козеня з кіз, 
<p>5 оленя, сарну, буйвола, лань, антилопу, козулю та гірську вівцю. 
<p>6 З-поміж усіх тварин будете їсти кожну тварину, яка має копито з розділеними на дві частини ратицями, та яка відригує жуйку. 
<p>7 Однак з-посеред тих, які відригують жуйку, і які мають роздвоєні копита з розділеними ратицями, не будете їсти таких: верблюда, зайця і борсука, оскільки вони відригують жуйку, але не мають роздвоєного копита, тому вони для вас нечисті; 
<p>8 також свині, бо хоч вона має роздвоєне копито, але не відригує жуйки, тому вона для вас нечиста. Не будете їсти їхнього м’яса й не будете доторкатися до їхньої мертвечини. 
<p>9 З усього, що живе у водах, будете їсти те, що має плавники і луску. 
<p>10 А все те, що не має плавників та луски, не будете їсти. Воно для вас нечисте. 
<p>11 Все чисте птаство будете їсти. 
<p>12 Проте з птахів не будете їсти: орла, грифа, морського орла, 
<p>13 коршака, сокола, шуліку з її породою; 
<p>14 усяку ворону з її породою; 
<p>15 страуса, сову, чайку, яструба з їх породою; 
<p>16 малу сову ( вуханя ), пугача, ібіса; 
<p>17 пелікана, стерв’ятника, баклана; 
<p>18 чорногуза, чаплю з її породою; одуда та кажана. 
<p>19 Усі крилаті, що плазують ( комахи ), нечисті для вас, і ви їх не їжте. 
<p>20 А будь-якого чистого птаха можете їсти. 
<p>21 Не їжте жодної мертвечини. Віддай її приходцеві, який виявиться в твоїй оселі, і нехай він їсть її, або продай чужинцеві. Адже ти є святим народом для ГОСПОДА, твого Бога. Не вари козеняти в молоці його матері. 
<p>22 Щороку обов’язково відділяй десятину з кожного врожаю твого насіння, що збираєш з поля. 
<p>23 На місці, яке ГОСПОДЬ обере, щоб там перебувало Його Ім’я, будеш споживати перед ГОСПОДОМ, твоїм Богом, десятину твого збіжжя, твого вина і твоєї олії, а також первородних зі своєї великої та дрібної худоби, щоб ти навчився боятися ГОСПОДА, твого Бога, по всі дні. 
<p>24 Якщо ж дорога від тебе буде надто далека, і ти не зможеш занести усього цього, оскільки місце, яке ГОСПОДЬ, твій Бог, обере, щоб там перебувало Його Ім’я, буде далеко від тебе, хоча ГОСПОДЬ, твій Бог, поблагословить тебе, 
<p>25 то переведи це у гроші й візьми ці гроші у свої руки й піди на місце, яке обере ГОСПОДЬ, твій Бог. 
<p>26 Там купиш за гроші все, чого лише забажає твоя душа з великої чи дрібної худоби, а також вино чи міцний напій та все інше, чого забажає твоя душа. Будеш їсти там перед ГОСПОДОМ, твоїм Богом, і будеш веселитися разом зі своєю сім’єю. 
<p>27 Не залишай і левіта, який мешкатиме в твоїх поселеннях, оскільки в нього немає, як у тебе, ні частки, ні спадщини. 
<p>28 Наприкінці кожного третього року відкладеш усю десятину зі свого врожаю в тому році та зберігатимеш її у своїй оселі. 
<p>29 Тоді прийде левіт, – оскільки в нього немає частки і спадщини з тобою, – а також приходець, сирота та вдова, які мешкатимуть у твоїх поселеннях, і будуть їсти й насичуватись, аби ГОСПОДЬ, твій Бог, поблагословив тебе в кожній справі твоїх рук, які чинитимеш. 

<h4>Повторення Закону 15 
<p>1 Наприкінці кожних семи років здійснюватимеш прощення. 
<p>2 Суть прощення полягає в наступному: Кожний позикодавець, що позичив своєму ближньому, простить його борг і не вимагатиме його від свого ближнього та свого брата, тому що оголошено прощення боргів на честь ГОСПОДА. 
<p>3 Від чужинця можеш борг вимагати, але те, що належатиме тобі в твого брата, простиш йому. 
<p>4 Адже саме таким чином серед вас не буде убогого, оскільки ГОСПОДЬ неодмінно поблагословить тебе в краю, який ГОСПОДЬ, твій Бог, дає тобі у спадкове володіння, 
<p>5 якщо ти лише дійсно будеш слухатися голосу ГОСПОДА, твого Бога, старанно дотримуючись і виконуючи всі ці Заповіді, які я тобі сьогодні переповідаю. 
<p>6 Адже ГОСПОДЬ, твій Бог, благословлятиме тебе і далі, як Він обіцяв тобі. Ти позичатимеш багатьом народам, а сам не братимеш у борг, володітимеш багатьма народами, а вони не будуть володіти тобою. 
<p>7 Коли в одному з твоїх поселень у твоєму краї, який ГОСПОДЬ, твій Бог, дає тобі, хтось із твоїх братів серед тебе виявиться нужденним, то не ставай у своєму серці неспівчутливим, і не закривай своєї руки перед твоїм нужденним братом. 
<p>8 Але ти обов’язково відкриєш йому свою руку і неодмінно позичиш йому, відповідно до його потреби, те, чого йому не вистачає. 
<p>9 Остерігайся, щоб у твоєму серці не з’явилася негідна думка: наближається, мовляв, сьомий рік – рік прощення боргів, – і щоб ти не подивився недоброзичливо на твого нужденного брата, і ти не відмовив йому. Адже він заволає проти тебе до ГОСПОДА, й на тобі буде гріх. 
<p>10 Неодмінно і охоче даси йому. Твоє серце не засмутиться від того, що даватимеш, бо ГОСПОДЬ, твій Бог, благословлятиме тебе за це в кожному твоєму ділі і в усіх починаннях своїх рук. 
<p>11 Адже убогі не переведуться на цій землі, а тому я тобі заповідаю, кажучи: Щедро відкривай свою руку перед своїм убогим і нужденним братом на твоїй землі! 
<p>12 Якщо твій брат, єврей чи єврейка, продасть себе тобі, то служитиме тобі шість років, а сьомого року відпустиш його від себе на волю. 
<p>13 А відпускаючи його від себе вільним, не відпускатимеш його без нічого. 
<p>14 Щедро обдаруєш його добром зі своєї отари, зі свого току та зі своєї виноградної давильні. Чим ГОСПОДЬ, твій Бог, поблагословив тебе, те й даси йому. 
<p>15 Пам’ятай, що ти був рабом у Єгипетському краю, і ГОСПОДЬ, твій Бог, визволив тебе. Тому я заповідаю тобі сьогодні це слово. 
<p>16 Але якби він сказав тобі: Не хочу я йти від тебе, оскільки я полюбив тебе й твій дім, – мовляв, йому добре в тебе, – 
<p>17 то в такому разі візьмеш шило й проколеш його вухо до дверей, і він залишиться твоїм рабом довіку. Так само вчиниш і зі своєю невільницею. 
<p>18 Нехай так не станеться, що тобі буде важко відпускати його від себе на волю, адже протягом шести років він заробив у тебе подвійну платню наймита, а ГОСПОДЬ, твій Бог, поблагословить тебе в усьому, що ти чинитимеш. 
<p>19 А ще посвятиш ГОСПОДУ, своєму Богові, кожного первородного самця, який народиться серед твоєї великої чи дрібної худоби. Не будеш використовувати в роботі свого первонародженого бичка й не будеш стригти первістка зі своєї отари овець. 
<p>20 Щороку ти споживатимеш їх разом з твоєю сім’єю перед ГОСПОДОМ, своїм Богом, на місці, яке ГОСПОДЬ обере. 
<p>21 Якщо в нього буде якась вада – кульгавість, сліпота, чи будь-яка інша прикра вада, – то не принось його в жертву для ГОСПОДА, свого Бога. 
<p>22 Можеш його спожити в своїх поселеннях – однаково, нечистий, як і чистий, так як сарну чи оленя. 
<p>23 Тільки його крові не споживатимеш: виллєш її на землю, як воду. 

<h4>Повторення Закону 16 
<p>1 Слідкуй, щоби в місяці Авіві ти справляв Пасху ГОСПОДУ, своєму Богові, тому що в місяці Авіві, уночі, ГОСПОДЬ, твій Бог, вивів тебе з Єгипту. 
<p>2 Тому приноситимеш пасхальну жертву ГОСПОДУ, своєму Богові, з дрібної й великої худоби на місці, яке ГОСПОДЬ обере, щоб там перебувало Його Ім’я. 
<p>3 Не будеш їсти з нею нічого квашеного; сім днів будеш їсти з нею опрісноки, хліб нестатку, оскільки вийшли ви з Єгипетського краю з поспіхом. Ви маєте пам’ятати день свого виходу з Єгипетського краю по всі дні свого життя. 
<p>4 Сім днів в усьому твоєму краї в тебе не повинно бути закваски. А м’ясо, яке ти принесеш у жертву ввечері першого дня, не залишатиметься до ранку. 
<p>5 Ти не повинен приносити пасхальну жертву в жодному з твоїх поселень, які ГОСПОДЬ, твій Бог, дає тобі. 
<p>6 Пасхальну жертву приноситимеш лише на тому місці, яке обере ГОСПОДЬ, твій Бог, аби там перебувало Його Ім’я, і то ввечері, при заході сонця, – в той самий час, коли ти вийшов з Єгипту. 
<p>7 Приготуєш її і будеш їсти на місці, яке обере ГОСПОДЬ, твій Бог. Уранці повернешся назад і підеш до своїх наметів. 
<p>8 Протягом шести днів будеш їсти опрісноки, а сьомого дня відбудуться святі збори для ГОСПОДА, твого Бога. Не виконуватимеш жодної праці. 
<p>9 Після цього відрахуєш собі сім тижнів, починаючи відрахунок семи тижнів з того часу, коли почнуть жати серпом ниву. 
<p>10 Будеш відзначати Свято Тижнів для ГОСПОДА, свого Бога, принесенням добровільних щедрих дарів, які даватимеш відповідно до того, як ГОСПОДЬ, твій Бог, поблагословив тебе. 
<p>11 На місці, яке обере ГОСПОДЬ, твій Бог, щоб там перебувало Його Ім’я, будеш веселитися перед ГОСПОДОМ, своїм Богом, ти, твій син і твоя дочка, твій раб і твоя невільниця, а також левіт, який мешкатиме в твоїх поселеннях, та приходець, сирота і вдова, які є серед вас. 
<p>12 Пам’ятай, що ти був рабом у Єгипті, тому маєш дотримуватись і виконувати ці постанови. 
<p>13 Коли збереш урожай зі свого току та зі своєї виноградної давильні, то протягом семи днів будеш відзначати Свято Наметів. 
<p>14 Будете веселитися на своєму святі ти, твій син і твоя дочка, твій раб і твоя невільниця, левіт і приходець, сирота і вдова, які будуть у твоїх поселеннях. 
<p>15 Сім днів святкуватимеш для ГОСПОДА, свого Бога, на місці, яке обере ГОСПОДЬ. Адже ГОСПОДЬ, твій Бог, поблагословить тебе в усьому твоєму врожаї і в кожній справі твоїх рук. Тож ти справді будеш сповнений радості. 
<p>16 Тричі на рік кожний твій мужчина з’являтиметься перед ГОСПОДОМ, твоїм Богом, на місці, яке Він обере: на Свято Опрісноків, на Свято Тижнів і на Свято Наметів. Однак не з’являтимешся перед ГОСПОДОМ з порожніми руками. 
<p>17 Кожен по змозі прийде зі своїм даром, відповідно до благословення ГОСПОДА, свого Бога, яке Він дав йому. 
<p>18 А ще у всіх своїх поселеннях, які ГОСПОДЬ, твій Бог, дає тобі, настановиш для себе в кожному племені суддів та писарів, аби вони справедливо судили народ. 
<p>19 Не будеш викривляти на суді закону, не зважатимеш упереджено на особу і не братимеш хабарів, адже хабарі засліплюють очі мудрих і викривляють слова справедливих. 
<p>20 До справедливості поривайся, справедливості прагни, щоб ти жив і володів краєм, який ГОСПОДЬ, твій Бог, дає тобі. 
<p>21 Не насаджуй собі будь-яких ашер біля жертовника ГОСПОДА, твого Бога, який собі спорудиш. 
<p>22 Не встановлюй собі стовпа, що ГОСПОДЬ, твій Бог, ненавидить. 

<h4>Повторення Закону 17 
<p>1 Не будеш приносити у жертву ГОСПОДУ, твоєму Богові, теля чи вівцю з якоюсь вадою, або з будь-яким фізичним недоліком, оскільки це огидне для ГОСПОДА, твого Бога. 
<p>2 Якщо в якомусь із твоїх поселень, які ГОСПОДЬ, твій Бог, дає тобі, серед вас знайдеться чоловік чи жінка, які вчинять якесь зло перед ГОСПОДОМ, твоїм Богом, порушивши Його Заповіт, 
<p>3 і почнуть служити іншим богам, поклоняючись їм, зокрема, сонцю, місяцю, чи взагалі усій небесній оздобі, що Я заборонив, 
<p>4 і тобі про це буде сповіщено, ти вислухаєш і пильно розслідуєш. Якщо ці слова були правдиві, й буде доведено, що ця гидота відбулася в Ізраїлі, 
<p>5 то виведеш того чоловіка чи ту жінку, котрі учинили цю негідну річ, за ворота поселення, і поб’єш камінням того чоловіка чи ту жінку до смерті. 
<p>6 Лише на підставі свідчень двох свідків чи трьох свідків можна покарати на смерть. Не можна покарати на смерть за свідченням одного свідка. 
<p>7 Під час його страти свідки мають першими підняти проти нього свою руку, а вже після них – руки всього народу. Так викорінюватимеш зло з-поміж себе. 
<p>8 Якщо якась справа на суді виявиться для тебе непосильною через суперечливість між кровопролиттям і кровопролиттям, між позовом та позовом, між нанесенням ушкоджень та нанесенням ушкоджень, або через інші суперечливі справи в твоїх поселеннях, то встанеш і підеш на місце, яке ГОСПОДЬ, твій Бог, обере. 
<p>9 Прийдеш до священиків-левітів і до судді, який буде на той час, і представиш справу. Вони й оголосять тобі вирок, згідно зі законом. 
<p>10 Тоді ти вчиниш, згідно з вироком, який буде тобі оголошено на тому місці, яке ГОСПОДЬ обере. Пильнуй, аби було виконано все так, як тебе буде навчено. 
<p>11 Ти учиниш, згідно зі повчанням, викладеним тобі та законом, на який тобі вкажуть. Не відхилишся від вироку, який тобі оголосять, ні праворуч, ні ліворуч. 
<p>12 А якщо людина у своїй зухвалості не послухається священика, який виконує священнодійство там перед ГОСПОДОМ, твоїм Богом, чи судді, то таку людину покарають смертю. Так будеш викорінювати зло в Ізраїлі. 
<p>13 Почувши про це, весь народ боятиметься, і більше не буде поводитися зухвало. 
<p>14 Коли ти ввійдеш у край, який ГОСПОДЬ, твій Бог, дає тобі, і, заволодівши ним, оселишся в ньому та скажеш: Поставлю я над собою царя, як інші народи, які навколо мене, 
<p>15 то можеш поставити над собою царя, якого обере ГОСПОДЬ, твій Бог. Поставиш над собою царя з-посеред своїх братів. Не можна ставити над собою чоловіка-чужинця, котрий не є твоїм братом. 
<p>16 Тільки нехай він не заводить собі багато коней і не повертає народ у Єгипет, щоби таким чином примножити собі коней, адже ГОСПОДЬ сказав вам: Більше ніколи не повертайся на ту дорогу! 
<p>17 Нехай він також не заводить собі багато жінок, аби його серце не стало розбещеним, і не нагромаджує в себе надмірно срібла й золота. 
<p>18 А коли він сяде на своїм царськім престолі, то нехай перепише собі в книгу від священиків-левітів цей Закон. 
<p>19 Нехай ця книга буде в нього, й він читатиме її в усі дні свого життя, навчаючись боятися ГОСПОДА, свого Бога, дотримуючись усіх слів цього Закону і цих постанов й виконуючи їх. 
<p>20 Його серце не повинно підноситись над своїми братами, і щоб він не відступав від цієї заповіді ні праворуч, ні ліворуч. Тоді він довго житиме і царюватиме в Ізраїлі – він, а також його сини. 

<h4>Повторення Закону 18 
<p>1 Священики й левіти, тобто все плем’я Левія, не матимуть частки і спадщини разом з Ізраїлем. Вони житимуть з ГОСПОДНІХ вогняних приношень, – Його спадщини. 
<p>2 Спадщини серед своїх братів у них не буде. Їхня спадщина – Сам ГОСПОДЬ, як Він їм пообіцяв. 
<p>3 Ось які права священиків щодо народу –тих, котрі приносять жертви. Якщо це віл чи вівця, то священику належать лопатка, щелепи та шлунок. 
<p>4 Даси йому і первоплоди твого збіжжя, твого вина й твоєї олії, а також початки вовни від стриження твоїх овець. 
<p>5 Адже ГОСПОДЬ, твій Бог, обрав саме його з-поміж усіх твоїх племен, аби він і його сини звершували служіння в Ім’я ГОСПОДА по всі дні. 
<p>6 А якщо левіт прийде з якогось із твоїх поселень в усьому Ізраїлі, де він проживає; прийде, за своїм бажанням, на місце, яке обере ГОСПОДЬ, 
<p>7 то він звершуватиме служіння в Ім’я ГОСПОДА, свого Бога, як і всі його брати, левіти, які стоять там перед ГОСПОДОМ. 
<p>8 Він користуватиметься рівною часткою, незалежно від продажу батьківської спадщини. 
<p>9 Коли ти ввійдеш у край, який ГОСПОДЬ, твій Бог, дає тобі, не вчися робити гидоти тих народів. 
<p>10 Нехай серед вас не знайдеться такого, хто проводив би свого сина чи свою дочку через вогонь, ані ворожбита, ні чарівника, ні віщуна, ні чаклуна, 
<p>11 ні заклинача, ні черевомовця, ні того, хто гадає, або викликає духів померлих. 
<p>12 Адже кожний, хто чинить таке, огидний для ГОСПОДА. Саме через ці мерзоти ГОСПОДЬ, твій Бог, проганяє їх перед тобою. 
<p>13 Будь бездоганним перед ГОСПОДОМ, твоїм Богом! 
<p>14 Адже ці народи, яких ти проганяєш, слухаються чарівників та ворожбитів, а тобі ГОСПОДЬ, твій Бог, дав не таке! 
<p>15 ГОСПОДЬ, твій Бог, поставить тобі пророка з-посеред вас, – з твоїх братів, як мене. Його будете слухатись. 
<p>16 Згідно з усім, що ти просив у ГОСПОДА, твого Бога, на Хориві, в день зібрання, кажучи: Нехай я більше не слухатиму голосу ГОСПОДА, мого Бога, і не бачитиму більше цього великого вогню, щоб мені не померти! 
<p>17 І ГОСПОДЬ сказав мені: Усе, що вони сказали, правильно. 
<p>18 Я підніму їм Пророка з-поміж їхніх братів, як тебе. Я вкладу Мої слова в Його уста, і Він говоритиме їм усе, що Я Йому накажу. 
<p>19 Якщо хтось не послухається Моїх слів, які Він говоритиме від Мого Імені, то Я стягну з нього. 
<p>20 Але пророк, який зухвало говоритиме від Мого Імені слово, яке Я не велів йому говорити, чи він говоритиме в ім’я інших богів, то такий пророк помре. 
<p>21 Якщо ж ти скажеш у своєму серці: Як нам упізнати слово, яке ГОСПОДЬ не говорив? – 
<p>22 то коли пророк щось скаже від Імені ГОСПОДА, але те слово не збулося і не справдилось, то цього слова ГОСПОДЬ не говорив, але в своєму зухвальстві сказав пророк від себе, – не бійся його. 

<h4>Повторення Закону 19 
<p>1 Коли ГОСПОДЬ, твій Бог, знищить народи, край яких ГОСПОДЬ, твій Бог, дає тобі, і, прогнавши їх, ти оселишся в їхніх містах та в їхніх домах, 
<p>2 то виділиш собі з-посеред своєї землі, яку ГОСПОДЬ, твій Бог, дає тобі у володіння, три міста. 
<p>3 Приготуєш собі до них дорогу й поділиш на три частини територію своєї землі, яку ГОСПОДЬ, твій Бог, дає тобі у володіння, аби там міг сховатись будь-який вбивця. 
<p>4 Ось вказівка щодо вбивці, який ненароком убив би ближнього, не ворогуючи з ним ні вчора, ні позавчора і який втече туди щоб жити. 
<p>5 Наприклад, хтось пішов би зі своїм ближнім у ліс рубати дерева. Рубаючи дерево, його рука замахнулася сокирою, яка, злетівши з топорища, влучила в його ближнього, і той помер би. Такий втече до одного із цих міст і залишиться живим. 
<p>6 Щоби месник за кров, запалавши гнівом свого серця, і погнавшись за вбивцею, не наздогнав його, – якщо дорога буде далекою, – і не вбив його, хоч він не заслуговує на смерть, оскільки не був його ворогом ні вчора, ні передучора. 
<p>7 Тому-то я і заповідаю тобі, кажучи: Визнач собі три міста. 
<p>8 А коли ГОСПОДЬ, твій Бог, розширить твої кордони, як Він присягнув твоїм батькам, і дасть тобі всю землю, яку обіцяв дати твоїм батькам, 
<p>9 то коли ти будеш дотримуватись усіх цих Заповідей, які я тобі сьогодні заповідаю, виконуючи їх, любитимеш ГОСПОДА, твого Бога, ходячи Його дорогами по всі дні, то додаси собі до цих трьох ще три міста. 
<p>10 На твоїй землі, яку ГОСПОДЬ, твій Бог, дає тобі у спадщину, не повинна проливатися невинна кров, і щоб на тобі не тяжіла кров. 
<p>11 Але коли хтось буде ненавидіти свого ближнього і, чатуючи за ним, нападе на нього і вб’є його на смерть, а сам утече в одне з цих міст, 
<p>12 то старійшини його міста пошлють за ним, заберуть його звідти та видадуть його в руки месника за кров, і він помре. 
<p>13 Не май до нього пощади і усунь з Ізраїлю гріх за пролиття невинної крові, аби тобі було добре. 
<p>14 Не пересуватимеш межі свого ближнього, яку встановили предки в твоїм наділі, який ти отримав на землі, яку ГОСПОДЬ, твій Бог, дає тобі у володіння. 
<p>15 Недостатньо одного свідка у свідченні проти людини в будь-якому звинуваченні, у будь-якому злочині чи в будь-якому гріху, який вона скоїла. Кожна справа може бути вирішена лише на підставі свідчення двох свідків чи за свідченням трьох свідків. 
<p>16 А якщо проти когось виступатиме фальшивий свідок, звинувачуючи його в злочині, 
<p>17 то ці обидва чоловіки, між якими існує суперечка, стануть перед ГОСПОДОМ, перед священиками та перед суддями, які урядуватимуть тоді. 
<p>18 Судді докладно дослідять справу, і якщо виявиться, що свідок є фальшивим свідком, і він свідчив неправдиво проти свого брата, 
<p>19 то вчините йому так, як він мав намір учинити своєму братові. Так викорениш зло з-посеред себе. 
<p>20 Почувши таке, інші будуть боятися і більше не чинитимуть між вами таких злих речей. 
<p>21 Твоє око не матиме жалю. Життя за життя, око за око, зуб за зуб, рука за руку, нога за ногу. 

<h4>Повторення Закону 20 
<p>1 Якщо ти вирушиш на війну проти своїх ворогів і побачиш коней та колісниці, – військо, численніше від твого, – то не бійся їх, адже з тобою ГОСПОДЬ, твій Бог, Котрий вивів тебе з Єгипетського краю. 
<p>2 Перед тим як вступати в бій, нехай виступить священик з промовою до народу, 
<p>3 говорячи до них: Слухай, Ізраїлю! Ви сьогодні вступаєте в битву проти ваших противників. Нехай ваш дух не занепадає, не бійтеся, не тривожтесь і не тремтіть перед ними, 
<p>4 адже ГОСПОДЬ, ваш Бог іде з вами, щоб воювати за вас з вашими ворогами та врятувати вас. 
<p>5 Відтак промовлять до воїнів урядники, кажучи: Якщо хтось з вас збудував новий дім, але ще не справив входин до нього, нехай іде та повернеться до свого дому, аби не загинув у бою, а інший чоловік не справляв входин до нього. 
<p>6 Якщо хтось посадив виноградник, але ще не скористався ним, нехай повернеться до свого дому, аби не загинув у бою, а хтось інший не скористався ним. 
<p>7 А може хтось засватав жінку, але ще не взяв її, нехай іде та повернеться до свого дому, аби не загинув у бою, а хтось інший не взяв її. 
<p>8 Продовжуючи промовляти до народу, нехай урядовці спитають: Чи є тут хтось боязливий, або полохливий серцем? Нехай іде та повертається до свого дому, аби не наганяв страху в серця своїх братів, як на своє серце. 
<p>9 Після того як урядники закінчать промовляти до народу, то поставлять воєначальників на чолі військових підрозділів. 
<p>10 Коли наблизишся до якогось міста, щоб воювати з ним, то запропонуєш йому мир. 
<p>11 Якщо воно відповість тобі миром і відкриє тобі ворота, то всі мешканці, які живуть у ньому, працюватимуть у тебе на примусовій роботі, служачи тобі. 
<p>12 Але якщо воно не укладе мирної угоди з тобою і вступить з тобою у бій, то візьмеш його в облогу. 
<p>13 Коли ж ГОСПОДЬ, твій Бог, видасть його у твої руки, то ти знищиш усіх його чоловіків мечем, 
<p>14 а жінок та дітей, худобу і все, що буде в тому місті, – усю здобич його, забереш собі і користуватимешся харчовими запасами своїх ворогів, яких ГОСПОДЬ, твій Бог, видав тобі. 
<p>15 Так чинитимеш з усіма містами, які дуже далеко від тебе і не належать до міст тутешніх народів. 
<p>16 Що ж до міст цих народів, які ГОСПОДЬ, твій Бог, дає тобі у володіння, то не залишиш живою жодної душі. 
<p>17 Неодмінно віддаси їх на закляття, зокрема, хеттейця, аморейця, ханаанця, періззейця, гіввійця та євусейця, як ГОСПОДЬ, твій Бог, звелів тобі. 
<p>18 Аби вони не навчили вас чинити всі ті гидоти, які вони чинили перед своїми богами, і ви не згрішили перед ГОСПОДОМ, своїм Богом. 
<p>19 Якщо триматимеш якесь місто в облозі довгий час, воюючи проти нього, щоб його здобути, то не знищуй його дерев, застосовуючи до них сокиру, оскільки живитимешся з них, не вирубуючи їх. Хіба польове дерево – людина, щоб могло сховатись від тебе в укріпленні? 
<p>20 Лише ті дерева, про які ти знаєш, що вони не їстівні дерева, такі можеш нищити, зрубувати і будувати укріплення проти міста, яке провадить з тобою війну, доки його не підкориш. 

<h4>Повторення Закону 21 
<p>1 Якщо на землі, яку ГОСПОДЬ, твій Бог, дає тобі у володіння, буде знайдений убитий, який лежить у полі, й не відомо, хто його вбив, 
<p>2 то твої старійшини й судді вийдуть та зміряють відстань до міст, що навколо вбитого. 
<p>3 Коли буде визначене найближче до вбитого місто, то старійшини того міста візьмуть ялівку з великої худоби, яка ще не була задіяна в праці і яка не ходила в ярмі. 
<p>4 Старійшини того міста приведуть ялівку в дику долину, яка ще не оброблювалась, не засіювалась, і в тій долині зламають ялівці шию. 
<p>5 Тоді підійдуть священики, сини Левія, оскільки ГОСПОДЬ, твій Бог, обрав їх, аби Йому служили і благословляли ГОСПОДНІМ Іменем, і щоб за їх вказівкою вирішувалась кожна суперечка і кожна складна справа. 
<p>6 І всі старійшини того міста, що найближче до вбитого, вмиють свої руки над ялівкою, якій зламано в долині шию, 
<p>7 і озвуться такими словами: Наші руки не пролили цієї крові, й наші очі того не бачили. 
<p>8 Прости, ГОСПОДИ, Свій народ, Ізраїль, якого Ти визволив, і не допусти, щоб невинна кров залишилась на Твоєму народі, Ізраїлі! Так вони будуть очищені від тієї крові 
<p>9 і так ти загладиш гріх невинно пролитої крові з-посеред себе, якщо учиниш те, що справедливе в очах ГОСПОДА. 
<p>10 Коли ти вирушиш на війну проти своїх ворогів, і ГОСПОДЬ, твій Бог, видасть їх у твої руки, й ти захопиш у них полонених, 
<p>11 і побачиш серед полонених вродливу з вигляду жінку, уподобаєш її та захочеш узяти її собі за дружину, 
<p>12 то введеш її у свій дім, а вона нехай обстриже свою голову, обітне свої нігті, 
<p>13 а також здійме з себе одяг свого полону. Протягом місяця вона мешкатиме у твоєму домі й оплакуватиме свого батька та свою матір. Після цього ти можеш зблизитись з нею і станеш її чоловіком, а вона буде твоєю дружиною. 
<p>14 Якби вона перестала тобі подобатись, то, за її бажанням, відпустиш її, але в жодному разі не продавай її за гроші. Ти не повинен ставитись до неї, як до невільниці, бо ти її принизив. 
<p>15 Якщо в якогось чоловіка буде дві дружини, одна кохана, а друга нелюба, і вони обидві, – як кохана, так і нелюба, – народять йому синів, і первонародженим виявиться син нелюбої, 
<p>16 то коли він даватиме своїм синам у спадщину своє майно, то він не може визнати первородним сина коханої, нехтуючи первонародженим сином нелюбої, 
<p>17 але визнає первородним сина нелюбої, наділивши його подвійною часткою з усього, що в нього буде. Адже він є початком його сили, і йому належить право первородства. 
<p>18 Якщо хтось має норовливого і бунтівливого сина, який не прислухається ні до голосу свого батька, ні до голосу своєї матері. І хоч вони його приборкують, однак він їх не слухає, то 
<p>19 нехай тоді його батько і його мати візьмуть його, приведуть його до старійшин його міста, до брами того поселення, 
<p>20 і скажуть старійшинам його міста: Цей наш син непокірливий і бунтівливий, не слухається нашого голосу, марнотратник і п’яниця. 
<p>21 Тоді всі чоловіки того міста поб’ють його камінням, і він помре. Так викорениш зло з-посеред себе, а весь Ізраїль, почувши про це, буде боятися. 
<p>22 Якщо хтось скоїв гріх, буде винесений йому смертний вирок, і він буде вбитий через повішення на дереві, 
<p>23 то його труп не повинен залишатися на дереві протягом ночі, але неодмінно поховайте його того ж дня, бо кожний, хто висить на дереві, проклятий Богом. Тож не оскверняйте своєї землі, яку ГОСПОДЬ, ваш Бог, дає вам у спадщину. 

<h4>Повторення Закону 22 
<p>1 Коли побачиш вола свого брата чи його вівцю, що заблукали, то не оминай їх, а неодмінно відведи їх своєму братові. 
<p>2 А якщо твій брат не мешкатиме близько від тебе, і ти не знатимеш його, то приведеш заблудле до свого дому, і воно буде в тебе, доки твій брат не шукатиме його. Тоді повернеш скотину йому. 
<p>3 Так само учиниш з його ослом, так само зробиш з його одягом і так само вчиниш з будь-якою загубленою річчю свого брата, яку він загубив, а ти знайшов. Не можна тобі ухилятись від цього. 
<p>4 Коли побачиш осла свого брата чи його вола, що впали на дорозі, не ухиляйся від них, а неодмінно допоможи йому їх підняти. 
<p>5 Жінка не носитиме чоловічого одягу, а чоловік не одягатиме жіночого вбрання. Кожний, хто таке чинить, огидний для ГОСПОДА, твого Бога. 
<p>6 Якщо в дорозі трапиться тобі пташине гніздо на якомусь дереві, чи на землі, з пташенятами чи з яйцями, і мати висиджує пташенят чи яйця, то не забиратимеш матері разом з малятами. 
<p>7 Матір обов’язково відпустиш, а малят можеш забрати собі, аби тобі було добре, і щоб ти був довголітнім. 
<p>8 Якщо побудуєш новий дім, то зробиш на своєму даху поручні, щоб не спровадити на свій дім крові, якби хтось упав з нього. 
<p>9 Не засіватимеш свого виноградника двома видами насіння, щоб не стало святим усе : і врожай посіяного насіння, і врожай виноградника. 
<p>10 Не оратимеш волом та ослом укупі. 
<p>11 Не одягатимешся в одяг зі змішаного прядива – з вовни та льону разом. 
<p>12 На чотирьох краях свого плаща, яким ти покриваєшся, зробиш собі китиці. 
<p>13 Якщо хтось візьме дівчину за дружину, ввійде до неї і, зненавидівши її, 
<p>14 наговорить на неї наклепницьких слів, розпустить про неї погану славу і скаже: Я взяв цю жінку, але, зблизившись з нею, не знайшов у неї ознак дівоцтва. 
<p>15 Тоді батько й мати дівчини візьмуть і принесуть ознаки дівоцтва дівчини до старійшин міста, до брами, 
<p>16 і батько дівчини скаже старійшинам: Я віддав свою дочку цьому чоловікові за дружину, але він зненавидів її. 
<p>17 До того ж він зводить наклеп, дорікаючи нам такими словами: Я не знайшов у вашої дочки ознак дівоцтва. Проте ось докази дівоцтва нашої дочки! – і розгорнуть перед старійшинами міста її одяг. 
<p>18 Тоді старійшини того міста візьмуть цього чоловіка й покарають його. 
<p>19 Стягнувши з нього сто срібняків, віддадуть їх батькові дівчини за те, що той знеславив ізраїльську дівчину. Вона ж залишиться його дружиною, і він вже ніколи не зможе її прогнати. 
<p>20 Але якщо його слова виявляться правдивими, і ознак дівоцтва дівчини не буде знайдено, 
<p>21 то дівчину приведуть до дверей дому її батька, і мешканці її міста поб’ють її камінням. Вона помре за те, що скоїла ганебний вчинок в Ізраїлі, чинячи розпусту в домі свого батька. Так викорениш зло з-посеред себе. 
<p>22 Якщо буде упійманий чоловік, який зійдеться з жінкою, одруженою з іншим чоловіком, то обох покарають на смерть, як чоловіка, який увійшов до чужої жінки, так і ту жінку. Так викорениш зло з Ізраїлю. 
<p>23 Якщо якусь незайману дівчину, заручену з чоловіком, зустріне в місті інший чоловік і зійдеться з нею, 
<p>24 то виведете обох до брами їхнього міста й поб’єте їх камінням до смерті. Дівчину за те, що в місті не волала про допомогу, а чоловіка за те, що збезчестив жінку свого ближнього. Так викорінюватимеш зло з-посеред себе. 
<p>25 Але якщо чоловік зустріне заручену дівчину в полі, схопить її і зґвалтує її, то помре тільки чоловік, який це скоїв, 
<p>26 а дівчині не робіть нічого. Дівчина не вчинила смертного гріха, оскільки це те саме, якби хтось напав на свого ближнього й убив його. Також є і ця справа. 
<p>27 Адже він зустрів її у полі, а заручена з іншим дівчина волала про допомогу, але не було кому її врятувати. 
<p>28 Коли чоловік зустріне незайману дівчину, яка ще не заручена, схопить її, злучиться з нею і їх застануть на цьому, 
<p>29 то чоловік, який це скоїв, віддасть батькові дівчини п’ятдесят срібняків, а вона буде його дружиною. Через те що скривдив її, він більше ніколи не зможе її прогнати. 
<p>30 Жоден чоловік не повинен брати дружини свого батька й не відкривати подолу одягу свого батька. 

<h4>Повторення Закону 23 
<p>1 Поранений розчавленням яєчок, і у кого відрізаний статевий орган, не ввійде в ГОСПОДНЮ громаду. 
<p>2 Позашлюбна дитина не ввійде в ГОСПОДНЮ громаду. 
<p>3 Аммонієць і моавієць не ввійдуть в ГОСПОДНЮ громаду. Навіть десяте покоління їхніх нащадків повік не ввійде до ГОСПОДНЬОЇ громади, 
<p>4 через те що вони не зустріли вас із хлібом та водою під час вашої подорожі з Єгипту, а найняли проти вас Валаама, сина Беора, з Петора Арам-Нагараїму, щоби вас проклясти. 
<p>5 Однак ГОСПОДЬ, твій Бог, не послухав Валаама, й ГОСПОДЬ, твій Бог, обернув прокляття тобі в благословення, бо ГОСПОДЬ, твій Бог, любить тебе. 
<p>6 Не бажай для них миру та благополуччя по всі свої дні, повіки. 
<p>7 Не гидуватимеш едомцем, бо він твій брат. Не гидуй також і єгиптянином, бо ти був приходцем у його землі. 
<p>8 Їхні нащадки, що народяться в третьому поколінні, можуть увійти в Господню громаду. 
<p>9 Коли виступиш військовим табором проти своїх ворогів, остерігайся всякої поганої речі. 
<p>10 Якщо серед тебе буде чоловік, нечистий через своє нічне виділення, то він вийде поза табір і не входитиме у нього. 
<p>11 Лише під вечір він обмиється водою, і після заходу сонця може ввійти до табору. 
<p>12 Поза табором матимеш певне місце, куди й виходитимеш назовні. 
<p>13 Серед твого спорядження на твоїм поясі буде лопатка. Коли присідатимеш назовні, то викопаєш нею ямку, а вставши, загорнеш свій послід. 
<p>14 Адже ГОСПОДЬ, твій Бог, ходить серед твого табору, щоб тебе рятувати й видавати тобі твоїх ворогів. Тому твій табір має бути святим, і щоб серед тебе Він не побачив нічого непристойного і не відвернувся від тебе. 
<p>15 Не видавай ГОСПОДА реві його раба, який ховається у тебе від свого ГОСПОДА ря. 
<p>16 Нехай він залишиться з тобою, серед вас, в місцевості, яку він собі обере в одному з ваших поселень, де йому буде добре. Не гнобитимеш його. 
<p>17 Серед ізраїльських дочок не буде розпусниці, як і серед ізраїльських синів не буде розпусника. 
<p>18 Не принось до дому ГОСПОДА, свого Бога, у жодну жертву обітниці заробітку блудниці ані платні собаки, оскільки вони обоє – гидота для ГОСПОДА, твого Бога. 
<p>19 Не братимеш зі свого брата відсотків з позичених йому грошей, ні відсотків з їжі, ні відсотків з будь-якої іншої речі, з якої стягуються відсотки. 
<p>20 Чужинцеві можеш позичати під відсотки, а з брата свого не бери відсотків, аби ГОСПОДЬ, твій Бог, поблагословив тебе в кожній справі твоїх рук на землі, в яку ти входиш, щоб заволодіти нею. 
<p>21 Коли складеш ГОСПОДУ, своєму Богові, якусь обітницю, то не барись виконати її, бо ГОСПОДЬ, твій Бог, неодмінно чекатиме від тебе її виконання, і на тобі буде гріх. 
<p>22 Якщо ж ти утримаєшся від складання обітниці, то не матимеш на собі гріха. 
<p>23 Дотримуйся того, що виходить з твоїх уст, і так, як ти пообіцяв у молитві ГОСПОДУ, своєму Богові, принеси свій добровільний дар, про який ти сказав своїми вустами. 
<p>24 Коли ввійдеш у виноградник свого ближнього, то можеш їсти виноград досхочу, скільки забажає твоя душа, але у посудину не набирай. 
<p>25 Якщо прийдеш на лан дозрілого збіжжя свого ближнього, то можеш зривати колоски своїми руками, але серпа не запускай у дозріле збіжжя свого ближнього. 

<h4>Повторення Закону 24 
<p>1 Коли чоловік візьме жінку й одружиться з нею, але станеться так, що вона не знайде милості в його очах, бо він виявить у ній щось негоже, то нехай він напише їй лист про розлучення, дасть їй у руки й відішле її зі свого дому. 
<p>2 Залишивши його дім, вона піде і зможе одружитися з іншим чоловіком. 
<p>3 Якщо другий чоловік також зненавидить її, напише їй лист про розлучення, дасть їй у руки й відішле її зі свого дому; або якщо той другий чоловік, який узяв її собі за дружину, помре, 
<p>4 то її попередній чоловік, який її відіслав, не зможе знову взяти її собі за дружину після того, як вона була осквернена, тому що це гидота перед ГОСПОДОМ. Тож не накликай гріха на землю, яку ГОСПОДЬ, твій Бог, дає тобі в спадщину. 
<p>5 Якщо хтось недавно одружився, то він не піде до війська, і його не слід обтяжувати жодною справою. Він один рік залишатиметься вільним у своєму домі й буде насолоджуватись разом зі своєю дружиною, яку взяв. 
<p>6 Не братимеш у заставу жорен, ані верхнього жорнового каменя, бо таким чином береш у заставу життя. 
<p>7 Якщо виявиться, що хтось викрав когось зі своїх братів, Ізраїлевих нащадків, і, поневоливши його, продасть його як раба, то такий злодій має померти, і викорениш зло з-посеред себе. 
<p>8 Остерігайся ураження проказою, ретельно дотримуючись того, аби діяти в повній відповідності з тим, що вас навчають священики-левіти. Пильнуйте, щоб чинити так, як я їм повелів. 
<p>9 Пам’ятай, що зробив ГОСПОДЬ, твій Бог, з Маріам під час подорожі, коли вийшли ви з Єгипту. 
<p>10 Коли будь-що позичаєш своєму ближньому, то не заходь у його дім, щоб взяти у нього щось під заставу. 
<p>11 Стоятимеш зовні, поки той, кому ти позичив, винесе тобі заставу назовні. 
<p>12 Якщо це чоловік бідний, то не лягай спати з його заставою. 
<p>13 Обов’язково поверни йому заставу до заходу сонця, щоб він міг лягти спати у своєму одязі й благословив тебе. Тобі ж це буде зараховано перед ГОСПОДОМ, твоїм Богом, як діло праведності. 
<p>14 Не чини кривди убогому й нужденному наймиту з твоїх братів, чи з твоїх приходців, які є у поселенні твого краю. 
<p>15 Віддаси йому заробіток його того самого дня, перш ніж зайде над ним сонце, адже він убогий і покладає на нього свою надію, аби він не заволав проти тебе до ГОСПОДА, і не було на тобі гріха. 
<p>16 Не карай смертю батьків за синів, і не карай смертю синів за батьків. Кожний понесе смерть за свій власний гріх. 
<p>17 Не суди неправдиво приходця й сироти і не бери в заставу одягу вдовиці. 
<p>18 Пам’ятай, що ти був рабом у Єгипті, та ГОСПОДЬ, твій Бог, визволив тебе звідти. Тому я наказую тобі дотримуватись цього слова. 
<p>19 Коли збиратимеш на своєму полі свій урожай й забудеш на полі снопа, то не повертайся взяти його. Нехай він буде для приходця, для сироти і вдови, аби ГОСПОДЬ, твій Бог, поблагословив тебе в усьому, що чинитимеш. 
<p>20 Коли оббиватимеш своє оливкове дерево, то не переглядай за собою гілля. Що залишиться, буде для приходця, сироти й удовиці. 
<p>21 І коли збиратимеш виноградні грона в своєму винограднику, то не визбируй того, що залишилось після тебе. Воно буде для приходця, для сироти й удови. 
<p>22 Пам’ятай, що ти був рабом у Єгипетському краю. Тому я наказую тобі дотримуватись цього слова. 

<h4>Повторення Закону 25 
<p>1 Якщо між людьми виникне суперечка, то вони стануть перед судом, де їх розсудять: справедливого виправдають, а винуватого засудять. 
<p>2 Якщо буде ухвалено винуватого побити, то суддя звелить покласти його на землю і покарати його перед усіма такою кількістю ударів, яка відповідає його провині. 
<p>3 Каратимуть його не більше як сорока ударами, аби твій брат не виявився зганьблений перед тобою, якщо його каратимуть більшою кількістю ударів. 
<p>4 Не зав’язуй рота волові, який молотить. 
<p>5 Якщо брати житимуть разом, і один із них помре, не залишивши після себе сина, то дружина померлого нехай не виходить заміж назовні, за чужого чоловіка. Брат її чоловіка ( дівер ) увійде до неї, візьме її собі за дружину і житиме з нею. 
<p>6 Таким чином первонароджений, якого вона народить, прийме ім’я померлого брата, і його ім’я не буде стерте в Ізраїлі. 
<p>7 Якби той чоловік не захотів узяти дружини свого брата, то його братова прийде до брами міста, до старійшин, і скаже: Брат мого чоловіка ( дівер ) відмовляється увічнити ім’я свого брата в Ізраїлі, він не хоче виконати обов’язку дівера щодо мене! 
<p>8 Тоді старійшини того міста покличуть його і розмовлятимуть з ним. І якщо він стане та скаже: Не хочу брати її за дружину, 
<p>9 то нехай його братова підійде до нього перед старійшинами, зніме з його ноги його сандалю, плюне йому в обличчя й у відповідь скаже: Так чинять чоловікові, котрий не хоче відбудувати дому свого брата. 
<p>10 І дадуть йому в Ізраїлі прізвисько: Дім того, кому знято сандалю. 
<p>11 Якщо чоловіки битимуться один з одним, і дружина одного з них підійде, щоб визволити свого чоловіка з рук того, хто його б’є, і, простягнувши свою руку, вхопить його за геніталії, 
<p>12 то відрубаєш їй руку. Твоє око не матиме до неї пощади. 
<p>13 У твоїй торбі не повинно бути двояких гир – важчої й легшої. 
<p>14 У твоєму домі не буде подвійної ефи – більшої й меншої. 
<p>15 Нехай у тебе буде правдива й точна гиря, а також у тебе буде неоманлива й точна ефа, щоби ти був довголітнім на землі, яку ГОСПОДЬ, твій Бог, дає тобі. 
<p>16 Адже огидний для ГОСПОДА, твого Бога, кожний, хто таке чинить, хто діє несправедливо. 
<p>17 Пам’ятай, що з тобою вчинив Амалек під час подорожі, коли ти вийшов з Єгипту; 
<p>18 як він напав на тебе в дорозі, коли ти був знесилений та втомлений. Він не побоявся Бога й повбивав у тебе всіх ослаблених, що відстали позаду тебе. 
<p>19 Тож коли ГОСПОДЬ, твій Бог, дасть тобі відпочинок від усіх оточуючих тебе ворогів у тому краю, який ГОСПОДЬ, твій Бог, дає тобі в спадщину і володіння ним, то зітреш з-під небес пам’ять Амалека. Не забудь! 

<h4>Повторення Закону 26 
<p>1 Коли ти ввійдеш до краю, який ГОСПОДЬ, твій Бог, дає тобі в спадщину та володіння ним, і ти поселишся в ньому, 
<p>2 то візьмеш початки всіх плодів землі, що збереш із твоєї землі, яку ГОСПОДЬ, твій Бог, дає тобі, покладеш у кошик і підеш на місце, яке ГОСПОДЬ, твій Бог, обере, щоб там перебувало Його Ім’я. 
<p>3 Прийдеш до священика, який буде в ті дні, та скажеш йому: Засвідчую сьогодні перед ГОСПОДОМ, твоїм Богом, що я ввійшов у землю, про яку ГОСПОДЬ присягався нашим батькам, що дасть її нам. 
<p>4 Священик візьме з твоїх рук кошик і поставить його перед жертовником ГОСПОДА, твого Бога. 
<p>5 А ти, озвавшись, скажеш перед ГОСПОДОМ, своїм Богом: Мій батько був мандрівним арамійцем. Він пішов у Єгипет і оселився там як приходець з невеличкою кількістю людей, але став там великим, потужним і численним народом. 
<p>6 Та єгиптяни чинили нам зло, пригноблювали нас і примушували нас важко працювати. 
<p>7 Тому ми заволали до ГОСПОДА, Бога наших батьків, і ГОСПОДЬ почув наш голос, споглянув на наше страждання та нашу важку працю, і наше пригноблення. 
<p>8 І вивів нас ГОСПОДЬ із Єгипту потужною рукою й простягнутим раменом, серед великого страхіття, ознак і чудес. 
<p>9 Він привів нас на це місце і дав нам цю землю – землю, що тече молоком та медом. 
<p>10 Тож тепер я приніс початки плодів землі, яку Ти, ГОСПОДИ, дав мені. Ти покладеш усе перед ГОСПОДОМ, твоїм Богом, і поклонишся ГОСПОДУ, твоєму Богові. 
<p>11 Ти радітимеш усіма благами, які ГОСПОДЬ, твій Бог, дав тобі й твоєму домові, а з тобою також і левіт та приходець, який буде з тобою. 
<p>12 А коли третього року, року десятини, закінчиш відділяти десятину з усього свого врожаю, то даси левітові, приходцеві, сироті й удові, щоб і вони споживали у твоїх поселеннях та наситились, 
<p>13 тоді ти скажеш перед ГОСПОДОМ, своїм Богом: Я виніс з дому все священне і дав з цього левітові, приходцеві, сироті й удові, згідно з усіма твоїми постановами, які Ти мені заповів. Я не переступив і не забув жодної з твоїх Заповідей; 
<p>14 не їв із цього, коли був у жалобі, не брав з того нічого, коли був нечистим, не давав з того нічого задля померлого. Я був слухняним голосу ГОСПОДА, свого Бога, чинячи так, як Ти мені заповів. 
<p>15 Тому споглянь зі святого Свого місцезнаходження, із небес, і поблагослови Свій народ, Ізраїль, та землю, яку Ти дав нам, як Ти присягнувся нашим батькам, – землю, яка тече молоком та медом. 
<p>16 Теперішнього часу ГОСПОДЬ, твій Бог, наказує тобі виконувати ці постанови та закони. Тож дотримуйся і виконуй їх усім своїм серцем і всією своєю душею. 
<p>17 Ти сьогодні засвідчив ГОСПОДЕВІ, що Він буде тобі Богом, що ходитимеш Його дорогами і будеш дотримуватися Його постанов та Його Заповідей і прислухатимешся до Його голосу. 
<p>18 ГОСПОДЬ же сьогодні щодо тебе засвідчив, що ти став Його вибраним народом, як Він обіцяв тобі, якщо будеш дотримуватися всіх Його Заповідей; 
<p>19 і тоді поставить Він тебе вище від усіх народів, яких Він створив Собі на хвалу, на славу і честь, а ти будеш святим народом для ГОСПОДА, твого Бога, як Він і сказав. 

<h4>Повторення Закону 27 
<p>1 Мойсей, разом з ізраїльськими старійшинами, заповіли народові такі слова: Дотримуйтеся всіх заповідей, які я вам сьогодні заповідаю. 
<p>2 Того дня, коли ви переправитеся через Йордан до краю, який ГОСПОДЬ, твій Бог, дає тобі, поставиш собі великі камені й побілиш їх вапном. 
<p>3 І напишеш на них усі слова цього закону, коли перейдеш, аби увійти в край, який ГОСПОДЬ, твій Бог, дає тобі, до землі, яка тече молоком та медом, як ГОСПОДЬ, Бог твоїх батьків, пообіцяв тобі. 
<p>4 Отже, коли ви переправитеся через Йордан, то поставите ці камені, про які я вам сьогодні говорю, на горі Евал і побілите їх вапном. 
<p>5 Тоді збудуєш там жертовник ГОСПОДУ, своєму Богові; жертовник має бути із каменів. Не застосовуй щодо них залізних знарядь. 
<p>6 Збудуєш ГОСПОДУ, своєму Богові, жертовник із нетесаних каменів і принесеш на ньому жертву всепалення ГОСПОДУ, своєму Богові. 
<p>7 Принесеш також мирні жертви; будете там їсти й веселитись перед ГОСПОДОМ, своїм Богом. 
<p>8 А на каменях виразно напишеш всі слова цього закону. 
<p>9 І промовив Мойсей, разом зі священиками-левітами, до всього Ізраїлю такі слова: Замовкни і слухай, Ізраїлю! У цей день ти став народом ГОСПОДА, твого Бога. 
<p>10 Тож слухатимешся голосу ГОСПОДА, свого Бога, і виконуватимеш Його Заповіді та постанови, які сьогодні я тобі заповідаю. 
<p>11 Того дня Мойсей дав народові наказ, говорячи: 
<p>12 Коли переправитесь через Йордан, то на горі Герізім стануть, аби благословити народ, ці племена: Симеона, Левія, Юди, Іссахара, Йосифа та Веніяміна. 
<p>13 А на горі Евал стануть, щоб проклинати, такі племена: Рувима, Ґада, Асира, Завулона, Дана та Нефталима. 
<p>14 І почнуть промовляти левіти, гучним голосом проголошуючи до всіх ізраїльських мужів: 
<p>15 Проклята людина, яка виготовить різьбленого чи литого ідола – гидоту для ГОСПОДА, виріб рук ремісника, – і поставить його у потаємному місці ! А весь народ у відповідь скаже: Амінь ! 
<p>16 Проклятий, хто зневажає свого батька та свою матір! А весь народ скаже: Амінь! 
<p>17 Проклятий, хто пересуває межу поля свого ближнього! А весь народ скаже: Амінь! 
<p>18 Проклятий, хто збиває з дороги сліпого! А весь народ скаже: Амінь! 
<p>19 Проклятий, хто неправдиво ( фальшиво ) судить приходця, сироту та вдову! А весь народ скаже: Амінь! 
<p>20 Проклятий, хто має статеві зносини з дружиною свого батька, оскільки він відкриває покриття ( наготу ) свого батька! А весь народ скаже: Амінь! 
<p>21 Проклятий, хто злучається з будь-якою твариною! А весь народ скаже: Амінь! 
<p>22 Проклятий, хто має статеві зносини зі сестрою, дочкою свого батька чи дочкою своєї матері! А весь народ скаже: Амінь! 
<p>23 Проклятий, хто має статеві зносини зі своєю тещею! А весь народ скаже: Амінь! 
<p>24 Проклятий, хто потайки вбиває свого ближнього! А весь народ скаже: Амінь! 
<p>25 Проклятий, хто бере хабарі, щоб убити людину, проливаючи невинну кров! А весь народ скаже: Амінь! 
<p>26 Проклятий, хто не дотримується всіх слів цього закону, аби виконувати їх! А весь народ скаже: Амінь! 

<h4>Повторення Закону 28 
<p>1 Отже, якщо ти неухильно будеш слухатися голосу ГОСПОДА, свого Бога, дотримуючись і виконуючи всі Його Заповіді, які я тобі сьогодні заповідаю, то ГОСПОДЬ, твій Бог, поставить тебе вище усіх народів землі. 
<p>2 Тебе досягнуть і на тобі спочинуть ( залишаться ) усі ці благословення, якщо ти слухатимешся голосу ГОСПОДА, свого Бога. 
<p>3 Благословенний ти будеш у місті й благословенний у полі. 
<p>4 Благословенне буде твоє потомство та плоди твоєї землі, приплід твоєї худоби, приплід твоєї великої худоби й окіт твоєї дрібної худоби. 
<p>5 Благословенний буде твій кошик та твоя діжка з тістом. 
<p>6 Благословенний ти, коли входитимеш, і благословенний, коли виходитимеш. 
<p>7 ГОСПОДЬ перед тобою завдаватиме поразки твоїм ворогам, які виступатимуть проти тебе; однією дорогою вони виступлять супроти тебе, а сімома дорогами втікатимуть перед тобою. 
<p>8 ГОСПОДЬ сприятиме твоєму благословенню у твоїх коморах та в усьому, до чого ти прикладатимеш свої руки. Поблагословить тебе на землі, яку ГОСПОДЬ, твій Бог, дає тобі. 
<p>9 ГОСПОДЬ поставить тебе для Себе святим народом так, як Він заприсягнувся тобі, за умови, що ти будеш дотримуватись Заповідей ГОСПОДА, свого Бога, і ходитимеш Його дорогами. 
<p>10 І побачать всі народи землі, що в тобі наречено ГОСПОДНЄ Ім’я, і боятимуться тебе. 
<p>11 ГОСПОДЬ ущерть обдарує тебе усіма благами в твоєму потомстві, в приплоді твоєї худоби та в урожаї твоїх полів на землі, яку ГОСПОДЬ присягнувся твоїм батькам, що дасть тобі. 
<p>12 ГОСПОДЬ відкриє перед тобою Свою скарбницю добра, небо, щоб воно своєчасно давало дощ на твою землю і щоб поблагословити всяку працю твоїх рук, так, що ти позичатимеш багатьом народам, але сам позичати не будеш. 
<p>13 ГОСПОДЬ учинить тебе головою, а не хвостом, і ти завжди будеш тільки зверху, і ніколи не будеш знизу, якщо будеш слухатися Заповідей ГОСПОДА, свого Бога, які я тобі сьогодні заповідаю, дотримуватися їх і виконувати. 
<p>14 Не ухиляйся ні праворуч, ні ліворуч від жодного зі слів, які я тобі сьогодні заповідаю, щоб піти за іншими богами і служити їм. 
<p>15 Але якщо ти не прислухатимешся до голосу ГОСПОДА, свого Бога, дотримуючись усіх Його Заповідей та Його постанов, які я тобі сьогодні заповідаю, щоб їх виконувати, то тебе досягнуть і на тебе впадуть усі ці прокляття. 
<p>16 Проклятий ти будеш у місті й проклятий у полі. 
<p>17 Проклятий буде твій кошик та твоя діжка з тістом. 
<p>18 Проклятим буде твоє потомство та плоди твоєї землі, приплід твоєї великої худоби та приріст твоєї дрібної худоби. 
<p>19 Проклятим буде твій вхід, і проклятий твій вихід. 
<p>20 ГОСПОДЬ нашле на тебе прокляття, збентеження та невдачу в усьому, до чого ти прикладеш свою руку і що чинитимеш, аж доки не будеш знищений й раптово не загинеш через твої лихі вчинки, через те, що ти залишив Мене. 
<p>21 ГОСПОДЬ наведе на тебе моровицю, доки не винищить тебе зі землі, в яку ти йдеш, аби заволодіти нею. 
<p>22 ГОСПОДЬ вразить тебе сухотами, пропасницею, гарячкою, запаленням, посухою, задухою та іржею. Вони переслідуватимуть тебе, аж доки не загинеш. 
<p>23 Твоє небо, що над твоєю головою, стане як мідь, а земля, що під тобою, як залізо. 
<p>24 Дощ для твоєї землі ГОСПОДЬ оберне курявою. З неба на тебе падатиме порох, аж доки не будеш знищений. 
<p>25 ГОСПОДЬ віддасть тебе на поразку перед твоїми ворогами. Однією дорогою ти виступиш супроти них, а сімома дорогами втікатимеш перед ними і будеш розпорошений по всіх царствах землі. 
<p>26 Твій труп стане поживою для всіляких небесних птахів та земних звірів, і не буде кому їх відганяти. 
<p>27 ГОСПОДЬ вразить тебе єгипетським чиряком, пухлинами, коростою та сверблячкою, від яких ти не зможеш вилікуватися. 
<p>28 ГОСПОДЬ вразить тебе божевіллям, сліпотою і розумовим притупленням, 
<p>29 так що ти ходитимеш навпомацки опівдні, як ходить навпомацки в повній темряві сліпий, і тобі не щаститиме на твоїх дорогах. По всі дні тебе гнобитимуть і кривдитимуть, і не буде кому рятувати. 
<p>30 Ти заручишся з жінкою, але її візьме інший чоловік. Збудуєш собі дім, але не мешкатимеш у ньому. Засадиш виноградник, але не будеш ним користуватись. 
<p>31 Твій віл буде зарізаний перед твоїми очима, але ти не їстимеш із нього. Твого осла заберуть у тебе, і тобі не повернуть. Твої вівці віддадуть твоїм ворогам, і ніхто тобі не допоможе. 
<p>32 Твоїх синів та твоїх дочок віддадуть іншому народові, а твої очі щодня будуть виглядати їх, і будеш тужити за ними, але твоя рука буде безсилою. 
<p>33 Плоди твоєї землі й усі твої здобутки споживатимете народ, якого ти не знав, і ти відчуватимеш себе пригнобленим і розбитим кожного дня, 
<p>34 і божеволітимеш від того, що бачитимуть твої очі. 
<p>35 ГОСПОДЬ вразить тебе болісними чиряками на колінах і на гомілках, від підошви твоїх ніг до тімені твоєї голови, від яких ти не зможеш вилікуватися. 
<p>36 ГОСПОДЬ запровадить тебе та твого володаря, якого ти поставиш над собою, до народу, якого не знав ні ти, ні твої батьки, і там ти служитимеш іншим богам, дереву й каменю. 
<p>37 Серед усіх народів, до яких ГОСПОДЬ запровадить тебе, ти будеш об’єктом страхіття, глузливих приповідок і знущань. 
<p>38 Ти виноситимеш на поле багато насіння, але збиратимеш мало, бо його пожере сарана. 
<p>39 Насадиш і обробиш виноградник, але не збиратимеш винограду і не питимеш вина, бо його з’їдять черви. 
<p>40 В усьому твоєму краї ти матимеш оливкові дерева, але ти не намастишся олією, оскільки твої оливки обсиплються. 
<p>41 Ти народиш синів і дочок, але вони не будуть твоїми, тому що будуть узяті в полон. 
<p>42 Усі твої дерева та плоди твоєї землі вигубить сарана. 
<p>43 Приходець, який буде серед тебе, підноситиметься вище і вище над тобою, а ти опускатимешся все нижче і нижче. 
<p>44 Він позичатиме тобі, ти ж йому не будеш позичати; він буде головою, а ти будеш хвостом. 
<p>45 Отак упадуть на тебе всі ці прокляття. Вони переслідуватимуть тебе і наздоганятимуть тебе, аж поки не знищать тебе лише через те, що ти не послухався голосу ГОСПОДА, свого Бога і не дотримувався Його Заповідей та постанов, які Він тобі заповів. 
<p>46 Як ознаки і незвичайні явища вони будуть на тобі й на твоїх нащадках довічно. 
<p>47 Через те що ти не служив ГОСПОДУ, своєму Богові, з радістю та в доброті серця, маючи в достатку все, 
<p>48 то служитимеш своїм ворогам, яких нашле на тебе ГОСПОДЬ, у голоді, й спразі, в наготі й нестатках усього. Він накладе на твою шию залізне ярмо, аж доки не вигубить тебе. 
<p>49 ГОСПОДЬ спровадить на тебе народ здалека, з краю землі, який нагряне як орел, – народ, мови якого ти не розумітимеш, 
<p>50 народ, жорстокий на вигляд, який не шануватиме людини похилого віку й не матиме милосердя до юнацтва. 
<p>51 Він пожиратиме приплід твоєї худоби та врожай твоєї землі, доки не знищить тебе. Він не залишить тобі ні зерна, ні вина, ні олії, ні приплоду твоєї великої худоби, ні приплоду твоєї дрібної худоби, аж доки він не вигубить тебе. 
<p>52 Він візьме в облогу усі твої міста, аж доки в усій твоїй країні не впадуть твої високі й міцні мури, на які ти покладатимешся. Він візьме в облогу тебе й усі твої поселення в усій твоїй землі, яку ГОСПОДЬ, твій Бог, дає тобі. 
<p>53 Під час облоги, чи в їхній скруті, яку причинить тобі твій ворог, ти поїдатимеш власне потомство, тіла своїх синів та своїх дочок, яких дав тобі ГОСПОДЬ, твій Бог. 
<p>54 Найпримхливіший і випещений серед тебе чоловік буде безжалісним оком дивитися на свого брата, на люблячу дружину, й на решту своїх дітей, які ще залишилися, 
<p>55 аби не дати нікому з них тіл своїх дітей, які він їстиме сам, оскільки йому не залишиться нічого в облозі та в скруті, якими гнобитиме тебе твій ворог в усіх твоїх поселеннях. 
<p>56 Найвипещеніша і найніжніша серед вас жінка, яка через свою тендітність та випещеність не пробувала ступити своєю босою ногою на землю, буде заздрісним оком дивитися на свого коханого чоловіка, на свого сина чи на свою дочку, 
<p>57 та навіть на свою породільну пліву, що вийде з поміж її ніг, та на своїх дітей, яких вона народить, тому що через брак чогось іншого вона потайки споживатиме їх під час облоги та скрути, коли твій ворог гнобитиме тебе в твоїх поселеннях. 
<p>58 Якщо ти не будеш пильно дотримуватись, виконуючи всі слова цього закону, записані в цій книзі, й не боятимешся цього славного і величного Імені ГОСПОДА, свого Бога, 
<p>59 то ГОСПОДЬ уразить тебе і твоїх нащадків незвичайними карами, потужними й довготривалими покараннями, згубними й тривкими хворобами. 
<p>60 Він поверне на тебе всі єгипетські ураження, яких ти боявся, і вони причепляться до тебе. 
<p>61 ГОСПОДЬ наводитиме на тебе також усякі недуги та всякі кари, про які не згадується в книзі цього закону, аж доки не знищить тебе. 
<p>62 Від вас залишиться лише невелика кількість, хоча ви численні, немов небесні зорі, а все через те, що ви не слухалися голосу ГОСПОДА, свого Бога. 
<p>63 І як ГОСПОДЬ радів вами, чинячи вам добро і розмножуючи вас, так ГОСПОДЬ радітиме вами, вигублюючи вас і викорінюючи вас. Так ви будете викорінені зі землі, в яку ви йдете, щоб заволодіти нею. 
<p>64 ГОСПОДЬ розпорошить тебе поміж усіма народами, від краю землі й до краю землі, й ти служитимеш там іншим богам, яких не знав ні ти, ні твої батьки, – з дерева і каменя. 
<p>65 Але й серед тих народів ти не зможеш перепочити, і стопи твоїх ніг не відчують спокою. ГОСПОДЬ дасть тобі там лякливе серце, пригаслі очі та вмліваючу душу. 
<p>66 Твоє життя буде постійно під загрозою. Ти боятимешся вдень і вночі й не будеш упевнений в своєму житті. 
<p>67 Через постійну тривогу, якою буде сповнене твоє серце з приводу того, що бачитимуть твої очі, вранці ти говоритимеш: Коли б уже настав вечір, а ввечері казатимеш: Коли б то настав ранок! 
<p>68 ГОСПОДЬ поверне тебе назад у Єгипет на кораблях тією дорогою, про яку я говорив тобі: Більше ніколи вам її не бачити! Ви будете продаватися там своїм ворогам як раби й невільниці, але не буде кому вас купувати. 
<p>69 Такі слова заповіту, який ГОСПОДЬ звелів Мойсеєві укласти з Ізраїлевими нащадками в Моавському краю, окрім того заповіту, який він уклав з ними на Хориві. 

<h4>Повторення Закону 29 
<p>1 Після цього Мойсей скликав увесь Ізраїль й сказав їм: Ви бачили все, що ГОСПОДЬ учинив перед вашими очима в Єгипетському краю фараонові, всім його слугам та всьому його краю, – 
<p>2 ті великі досвіди, які бачили ваші очі, ті великі ознаки й чудеса, 
<p>3 та аж до цього дня ГОСПОДЬ не дав вам серця, яке б розуміло, очей, які би бачили, та вух, які б чули. 
<p>4 Сорок років я провадив вас пустелею. Ваш одяг не псувався, а ваше взуття на ваших ногах не зносилося. 
<p>5 Ви не їли хліба й не пили вина та п’янкого напою, щоб узнали, що Я – ГОСПОДЬ, ваш Бог. 
<p>6 А коли ви прийшли на це місце, і супроти нас виступили війною Сіхон, цар Хешбона, та Оґ, цар Башану, то ми їх розбили, 
<p>7 забрали їхній край і дали його у власність племенам Рувима, Ґада та половині племені Манассії. 
<p>8 Тож дотримуйтеся слів цього Заповіту й виконуйте їх, аби вам щастило в усьому, що будете чинити. 
<p>9 Ви всі сьогодні стоїте перед ГОСПОДОМ, вашим Богом – голови ваших племен, ваші старійшини й ваші начальники – усі ізраїльські мужі, 
<p>10 ваші діти, ваші жінки та ваші приходці, які є серед твого табору, від твого дроворуба й до твого водоноса, 
<p>11 щоби під присягою ти уклав Заповіт із ГОСПОДОМ, своїм Богом, який ГОСПОДЬ, твій Бог, укладає сьогодні з тобою, 
<p>12 щоб сьогодні оголосити тебе Своїм народом, а Він буде твоїм Богом, як Він пообіцяв тобі та як присягнувся твоїм батькам: Авраамові, Ісаакові та Якову. 
<p>13 Я укладаю цей Заповіт, скріплений присягою, не лише з вами, 
<p>14 але також з кожним, хто тут присутній з нами сьогодні перед ГОСПОДОМ, нашим Богом, як і з тими, кого сьогодні з нами тут немає. 
<p>15 Адже ви знаєте, як ми жили в Єгипетському краю та як переходили поміж народами, які обминули. 
<p>16 Ви бачили їхні гидоти та їхні ідоли, яких вони мають, – дерево й камінь, срібло й золото. 
<p>17 Нехай же серед вас не буде чоловіка чи жінки, роду чи племені, у кого серце нині відвернулося від ГОСПОДА, нашого Бога, щоби піти служити богам тих народів! Нехай не буде серед вас кореня, який пускав би пагони отрути та полину! 
<p>18 Отже, коли хтось, почувши слова цього прокляття, тішив себе у своєму серці благословенням, кажучи: У мене буде все добре, навіть якщо я ходитиму в свавіллі свого серця, то не повинно статися так, щоб зі спрагненим загинув би той, хто спраги не відчуває. 
<p>19 ГОСПОДЬ не захоче йому простити, але гнів ГОСПОДНІЙ та Його ревнощі запалають тоді на того чоловіка. На нього впадуть усі прокляття, записані в цій книзі, й ГОСПОДЬ зітре його ім’я з-під небес. 
<p>20 ГОСПОДЬ відокремить його від усіх ізраїльських племен на загибель, згідно з усіма прокляттями заповіту, записаними в книзі цього Закону. 
<p>21 І скаже наступне покоління, – ваші сини, які постануть після вас, і приходець, який прийде з далекої землі, – побачивши кари тієї землі та хвороби, які ГОСПОДЬ пошле на неї, 
<p>22 сірку та сіль – пожарище, коли вся ця земля не буде засіватися та не родитиме, і не з’явиться на ній жодна трава, як після знищення Содому і Гоморри, Адми і Цевоїма, які ГОСПОДЬ знищив у Своєму обуренні та в Своєму гніві, – 
<p>23 всі народи скажуть: За що ГОСПОДЬ учинив так з цією землею? Яка причина такого великого обурення та гніву! 
<p>24 І дадуть відповідь: За те, що вони відкинули Заповіт ГОСПОДА, Бога своїх батьків, який Він уклав з ними, коли виводив їх з Єгипетського краю. 
<p>25 Вони відійшли й служили іншим богам, поклоняючись їм – богам, яких вони не знали, і яких Він їм не давав. 
<p>26 Тому ГОСПОДЬ запалав гнівом на той край, так що впали на нього всі прокляття, записані в цій книзі. 
<p>27 ГОСПОДЬ вирвав їх з їхньої землі в пориві гніву, запалу та великого обурення, й закинув їх до іншого краю, як це бачимо сьогодні. 
<p>28 Те, що скрите, належить ГОСПОДУ, нашому Богу, а відкрите – нам та нашим дітям навіки, щоб ми виконували всі слова цього Закону. 

<h4>Повторення Закону 30 
<p>1 Отже, коли всі ці слова благословення і прокляття, які я відкрив перед тобою, здійсняться на тобі, і ти, знаходячись поміж усіма народами, куди ГОСПОДЬ, твій Бог, тебе запровадив, візьмеш до свого серця 
<p>2 і навернешся до ГОСПОДА, свого Бога, всім своїм серцем та всією своєю душею, коли ти та твої сини будете слухатися Його голосу, згідно з усім, що я тобі сьогодні заповідаю, 
<p>3 то ГОСПОДЬ, твій Бог, змилосердиться над тобою, поверне твоїх полонених, і знову позбирає тебе з усіх народів, серед яких ГОСПОДЬ, твій Бог, тебе розпорошив. 
<p>4 Хоча би твої вигнанці були на краю неба, то й звідти ГОСПОДЬ, твій Бог, припровадить тебе. Він забере тебе і звідти. 
<p>5 ГОСПОДЬ, твій Бог, запровадить тебе в край, який отримали у володіння твої батьки, і ти заволодієш ним. Він учинить тебе щасливішим і зробить ще більш численним, ніж були твої батьки. 
<p>6 ГОСПОДЬ, твій Бог, обріже твоє серце й серця твоїх нащадків, щоб ти любив ГОСПОДА, свого Бога, всім своїм серцем і всією своєю душею, щоб ти жив. 
<p>7 ГОСПОДЬ, твій Бог, поверне всі ті прокляття на твоїх ворогів і на тих, котрі тебе ненавиділи і переслідували тебе. 
<p>8 Ти навернешся і будеш слухати голосу ГОСПОДА, виконуючи всі Його Заповіді, які я тобі сьогодні заповідаю. 
<p>9 ГОСПОДЬ, твій Бог, щедро обдарує тебе добром у кожному ділі твоїх рук, у твоїх нащадках, у приплоді твоєї худоби та в плодах твоєї землі на добро, тому що ГОСПОДЬ буде знову радіти твоїм добробутом, як Він тішився твоїми батьками, 
<p>10 але за умови, що ти слухатимешся голосу ГОСПОДА, свого Бога, дотримуючись Його Заповідей та Його постанов, записаних у книзі цього закону, якщо навернешся до ГОСПОДА, свого Бога, всім своїм серцем і всією своєю душею. 
<p>11 Адже ця Заповідь, яку я тобі сьогодні переповідаю, не є надто важкою для тебе, ані надто далекою. 
<p>12 Вона не є на небі, щоби можна було б сказати: Хто з нас підніметься на небо й дістане її нам, щоб ми з нею ознайомились і виконували її? 
<p>13 Вона не є і за морем, щоб сказати: Хто з нас перейде на той бік моря, дістане її нам і ознайомить нас з нею, щоб ми її виконували? 
<p>14 Адже це слово дуже близько від тебе. Воно в тебе на устах і в твоєму серці, щоб його виконувати. 
<p>15 Вважай! Я кладу сьогодні перед тобою життя і добро, смерть і зло. 
<p>16 Отже, я тобі сьогодні заповідаю, любити ГОСПОДА, свого Бога, ходити Його дорогами і дотримуватися Його постанов, Його Заповідей та Його законів, щоб ти жив і намножувався, а ГОСПОДЬ, твій Бог, благословлятиме тебе в краю, в який ти входиш, щоб ним заволодіти. 
<p>17 А якщо твоє серце відступить – ти не слухатимешся і дозволиш себе звести, поклоняючись іншим богам і служачи їм, 
<p>18 то я сповіщаю вам сьогодні, що ви неодмінно загинете, не довго поживши на землі, до якої ви переправляєтесь через Йордан, щоб увійти туди й заволодіти нею. 
<p>19 Я кличу сьогодні за свідків небо і землю. Я поклав перед вами життя і смерть, благословення і прокляття. Тож обери життя, щоб жити тобі і твоїм нащадкам, 
<p>20 у любові до ГОСПОДА, свого Бога, слухаючись Його голосу й прихиляючись до Нього, адже у цьому твоє життя і довгота твоїх днів, аби ти мешкав на землі, про яку ГОСПОДЬ присягався, що дасть твоїм батькам, Авраамові, Ісаакові та Якову. 

<h4>Повторення Закону 31 
<p>1 І пішов Мойсей, щоб промовити до всього Ізраїлю наступні слова. 
<p>2 Він сказав їм: Мені тепер сто двадцять років; я вже не можу виходити ані входити. А ГОСПОДЬ сказав мені: Ти не перейдеш через Йордан. 
<p>3 Сам ГОСПОДЬ, твій Бог, йтиме перед тобою, Він знищить ці народи перед тобою, і ти заволодієш ними. Ісус піде перед тобою, як заповів ГОСПОДЬ. 
<p>4 ГОСПОДЬ учинить з ними так, як учинив із Сіхоном та Оґом, аморейськими царями і з їхнім краєм, знищивши їх. 
<p>5 ГОСПОДЬ видасть їх вам, а ви зробите з ними згідно з наказом, який я вам дав. 
<p>6 Будьте мужніми й відважними. Не бійтеся й не тривожтеся перед ними, адже Сам ГОСПОДЬ, ваш Бог, піде з вами, Він не залишить вас і не покине вас. 
<p>7 Відтак Мойсей покликав Ісуса й сказав йому перед усім Ізраїлем: Будь мужнім і відважним, оскільки ти ввійдеш із цим народом до краю, який ГОСПОДЬ присягався дати нашим батькам. Ти їм передаси його в спадщину. 
<p>8 Сам ГОСПОДЬ буде йти перед тобою. Він буде з тобою, не відступить від тебе і не залишить тебе. Тож не бійся і не тривожся. 
<p>9 Мойсей записав цей Закон і дав його священикам, синам Левія, які носять ковчег ГОСПОДНЬОГО заповіту, та всім старійшинам Ізраїлю. 
<p>10 Мойсей заповів їм такі слова: Наприкінці кожних семи років, у назначений час, у рік прощення, під час Свята Наметів, 
<p>11 коли весь Ізраїль прийде, щоб явитися перед ГОСПОДОМ, твоїм Богом, на місці, яке Він обере, будеш перечитувати цей Закон, щоб чув увесь Ізраїль. 
<p>12 Збери народ, – чоловіків, жінок, дітей і твоїх приходців, котрі у твоїх поселеннях, – щоб вони слухали й вчилися боятися ГОСПОДА, вашого Бога, і виконували всі слова цього Закону. 
<p>13 Також їхні сини, котрі його ще не знають, нехай слухають і навчаються боятися ГОСПОДА, вашого Бога, по всі дні вашого життя на землі, до якої ви переправляєтеся через Йордан, щоб заволодіти нею. 
<p>14 Після цього ГОСПОДЬ сказав Мойсеєві: Ось наблизилися дні твоєї смерті. Поклич Ісуса та станьте в Наметі Свідчення, і Я дам йому настанови. Тож пішли Мойсей з Ісусом до Намету Свідчення. 
<p>15 І з’явився ГОСПОДЬ у Наметі в стовпі хмари. Стовп хмари став біля входу в Намет. 
<p>16 ГОСПОДЬ сказав Мойсеєві: Ось ти спочинеш зі своїми батьками, а цей народ повстане і чинитиме розпусту, йдучи за чужими богами землі, до якої він іде і в якій опиниться. Він залишить Мене і зламає Мій Заповіт, який Я уклав із ним. 
<p>17 У той день запалає проти них Мій гнів. Я залишу їх і сховаю від них Своє обличчя. Вони будуть пожерті іншими. Їх спіткають численні лиха й нещастя. Тоді вони скажуть: Чи не тому спіткали нас ці лиха, що серед нас немає нашого Бога? 
<p>18 Я ж повністю сховаю того дня Своє обличчя через усе зло, яке вони скоїли, звернувшись до інших богів. 
<p>19 Тому тепер запишіть собі ось цю пісню і навчіть її Ізраїлевих нащадків. Вкладіть її в їхні уста, аби ця пісня була Мені свідченням супроти Ізраїлевих нащадків. 
<p>20 І коли Я введу їх у землю, яка тече молоком та медом, про яку Я присягнувся їхнім батькам, а вони їстимуть і наситяться, а вдовольнившись, звернуться до інших богів й почнуть їм служити, а Мене зневажатимуть і зламають Мій Заповіт, 
<p>21 коли спіткають їх численні лиха та утиски, то ця пісня, як свідок, відізветься проти них. Вона не забудеться в устах його нащадків. Адже Я знаю їхні поривання, згідно з якими вони діють ще до того, як Я введу їх у край, про який Я присягнувся. 
<p>22 Того дня Мойсей записав цю пісню і навчив її Ізраїлевих нащадків. 
<p>23 ГОСПОДЬ заповів Ісусові, синові Навина, такі слова: Будь мужнім і відважним, оскільки ти введеш Ізраїлевих нащадків до землі, про яку Я поклявся їм, і Я буду з тобою. 
<p>24 Отже, коли Мойсей закінчив писати в книзі слова цього Закону аж до самого кінця, 
<p>25 то Мойсей сказав левітам, які носили ковчег ГОСПОДНЬОГО заповіту такі слова: 
<p>26 Візьміть книгу цього Закону й покладіть її збоку ковчега заповіту ГОСПОДА, вашого Бога. Вона буде там як свідчення проти тебе, 
<p>27 тому що я знаю твою непокірність і твою тверду шию. Адже, поки я ще сьогодні живу з вами, ви були непокірні щодо ГОСПОДА, то що буде після моєї смерті? 
<p>28 Зберіть до мене всіх старійшин ваших племен та ваших начальників, а я промовлю до них усі ці слова й покличу за свідків проти них небо й землю. 
<p>29 Адже я знаю, що після моєї смерті ви, напевно, будете чинити беззаконня і звернете з дороги, яку я вам заповів, і в майбутньому вас спіткає лихо, бо ви робитимете зло перед Господом, провокуючи ділами своїх рук Його до гніву. 
<p>30 І Мойсей промовив, щоб чула вся Ізраїлева громада слова цієї пісні до самого кінця. 

<h4>Повторення Закону 32 
<p>1 Слухайте, небеса, я промовлятиму; земле, послухай слова моїх уст. 
<p>2 Нехай крапає немов дощ моє повчання, нехай росою впадуть мої слова, а моя мова як дрібний дощ на зелені сходи й злива на траву. 
<p>3 Коли я проголошу ГОСПОДНЄ Ім’я, віддайте славу нашому Богу! 
<p>4 Він скеля! Його діла досконалі, а всі Його дороги праведні. Бог вірний, у Нього немає омани, Він справедливий і правий! 
<p>5 Вони ж зіпсувались перед Ним, – у своїй порочності вони не Його сини, – стали лукавим і розбещеним поколінням! 
<p>6 Це так ви віддячуєте ГОСПОДУ, нікчемний й нерозумний народе? Хіба Він не є твоїм Отцем, твоїм Творцем, Який придбав тебе й зміцнив тебе? 
<p>7 Згадайте дні давні, осмисліть роки минулих поколінь. Запитай у свого батька, і він розповість тобі, запитай старих людей серед себе, і вони розкажуть тобі. 
<p>8 Коли Всевишній розподіляв спадщину між народами, коли ділив синів Адама, Він встановив границі народів відповідно до кількості Ізраїлевих нащадків. 
<p>9 ГОСПОДНЬОЮ часткою є Його народ, Яків – наділ Його спадщини. 
<p>10 Він знайшов його в пустинній землі, в безлюдній завиваючій пустелі. Він його захищав, турбувався про нього й охороняв його, немов зіницю Свого ока. 
<p>11 Як орел спонукає до злету своє гніздо, ширяє над своїми орлятами, простягає свої крила, підхоплює його ( маля ) і підносить його вгору на своїх перах, 
<p>12 так ГОСПОДЬ Сам провадив їх, і з Ним не було чужого бога. 
<p>13 Він водив їх по узвишшях землі, і він ( народ ) споживав плоди полів; Він годував його медом зі скелі, й олією з крем’янистих гір, 
<p>14 маслом корів та молоком овець, із жиром ягнят, баранів з Башану та козенят, разом з тучною пшеницею і вином із крові винограду. 
<p>15 Розжирів Єшурун й почав брикати! Ти потовстів, жирним став та огрядним. Він залишив Бога, Який його створив, зневажив Скелю свого спасіння. 
<p>16 Вони викликали Його ревнощі чужими богами, розгнівили Його гидотами. 
<p>17 Вони приносили жертви демонам, а не Богові, – богам, яких не знали, новим богам, які недавно з’явились, яких не боялися ваші батьки. 
<p>18 А Скелю, Яка тебе породила, ти покинув і забув Бога, Який тебе створив. 
<p>19 ГОСПОДЬ побачив це і зненавидів їх. У гніві до Своїх синів та Своїх дочок 
<p>20 Він сказав: Сховаю від них Своє обличчя і побачу, що з ними буде в майбутньому, оскільки це зіпсуте покоління – сини, в яких відсутня вірність. 
<p>21 Вони викликали в Мене ревнощі тим, хто не є богом, розпалили в Мені обурення своїм марнославством. Тому і Я викличу в них ревнощі тими, хто не є народом. Нікчемним народом викличу в них обурення! 
<p>22 Бо запалав вогонь Мого гніву, і він палатиме аж до підземних глибин; він пожирає землю з її плодами, спалює підніжжя гір. 
<p>23 Я зберу на них нещастя і витрачу на них Свої стріли. 
<p>24 Будуть виснажені голодом, вигублені гарячкою та отруйною заразою. Я пошлю на них зуби звірів разом з отрутою плазуючих по землі. 
<p>25 Ззовні робитиме осиротілими дітей меч, а в темних кімнатах ціпенітимуть від страху як юнак і дівчина, так і грудне немовля з посивілою людиною… 
<p>26 Я сказав би: Вигублю їх, зітру в людей пам’ять про них, 
<p>27 якби не здригався від зневаги ворога. Аби їхні гнобителі не спотворили всього у своєму уявленні та щоб не сказали: Це наша потужна рука, а не ГОСПОДЬ здійснив усе це. 
<p>28 Адже це народ, який втратив глузд, і немає в них розуміння. 
<p>29 Коли б вони були мудрі, то усвідомили б це, зрозуміли би, що їх чекає ! 
<p>30 Як би один міг гнати тисячу, або двоє могли змусити до втечі десять тисяч; коли б Той, Хто є їхньою Скелею, не видав їх і ГОСПОДЬ не залишив їх? 
<p>31 Адже їхня скеля не така, як наша Скеля, і наші вороги – самі свідки цього. 
<p>32 Тому що їхня лоза – лоза содомська, а їхній виноград – з гоморських полів; це отруйний виноград, гіркі їхні ягоди. 
<p>33 Їхнє вино – зміїна отрута, згубна гадюча отрута. 
<p>34 Хіба це не сховане в Мене, не запечатане в Моїх скарбницях? 
<p>35 Мені належить помста й відплата, коли спіткнеться їхня нога; тому що день їхньої погибелі близько, і надходить приготовлене на них. 
<p>36 Адже ГОСПОДЬ судитиме Свій народ і змилосердиться над Своїми рабами, коли побачить, що їхні руки ослаблені й більше немає ні ув’язненого ні вільного. 
<p>37 Тоді Він скаже: Де їхні боги, де скеля, на яку вони покладалися, 
<p>38 котрі їли тук їхніх жертвоприношень і пили вино їхніх жертв возливань? Нехай устануть і допоможуть вам, нехай будуть для вас прикриттям. 
<p>39 Подивіться тепер, що це Я, Я Той, що є, й окрім Мене немає Бога. Я позбавляю життя і наділяю життям, Я вражаю і виліковую, із Моєї руки ніхто не зможе врятуватись. 
<p>40 Я підношу до неба Свою руку, присягаюсь Своєю правицею і кажу: Я живу вічно! 
<p>41 Я нагострю Свій блискучий меч мов блискавку, і Моя рука почне звершувати суд. Я помщуся Моїм ворогам та відплачу тим, хто Мене ненавидить. 
<p>42 Напою Мої стріли кров’ю, а Мій меч насититься тілами, – кров’ю вбитих та полонених, головами ворожих начальників. 
<p>43 Веселіться з Його народом, язичники, бо Він помститься за кров Своїх слуг, звершить помсту над Своїми ворогами. Він звершить викуплення за Свою землю, за Свій народ! 
<p>44 Мойсей прийшов і виголосив усі слова цієї пісні так, щоб чув народ, – він та Ісус, син Навина. 
<p>45 А коли Мойсей закінчив проголошувати всі ці слова до всього Ізраїлю, 
<p>46 то ще сказав їм: Візьміть до вашого серця всі слова, якими я сьогодні застерігаю вас, аби ви заповіли їх своїм синам, щоб вони пильно виконували всі слова цього Закону. 
<p>47 Адже це не є для вас порожнім словом, але воно є вашим життям! Завдяки цьому слову ви довго житимете на землі, до якої переправляєтеся через Йордан, аби заволодіти нею. 
<p>48 Того самого дня ГОСПОДЬ промовив до Мойсея такі слова: 
<p>49 Піднімись на узгір’я Аварім, на вершину Нево, що в Моавському краю, навпроти Єрихона, і подивись на Ханаанську землю, яку Я даю Ізраїлевим нащадкам у власність. 
<p>50 На горі, на яку піднімешся, ти помреш і приєднаєшся до свого народу, як помер на горі Гор твій брат Аарон та приєднався до свого народу, 
<p>51 через те, що ви не виявили вірності Мені серед Ізраїлевих нащадків біля вод Меріви в Кадеші, в пустелі Цін, за те, що ви не вшанували Моєї святості серед Ізраїлевих нащадків. 
<p>52 Ти побачиш перед собою ту землю, але не ввійдеш туди, – у землю, яку Я даю Ізраїлевим нащадкам. 

<h4>Повторення Закону 33 
<p>1 Це слова благословення, якими Мойсей, Божий чоловік, поблагословив Ізраїлевих нащадків перед своєю смертю. 
<p>2 Він сказав: ГОСПОДЬ прийшов із Сінаю, відкрився їм із Сеіру, засяяв з гори Паран. Він йшов з десятками тисяч святих, а по Його правиці вогонь Закону для них. 
<p>3 Справді Він любить народи. Усі їхні святі у Твоїй руці, вони припали до Твоїх ніг, приймають Твої слова. 
<p>4 Закон заповів нам Мойсей, як спадщину для громади Якова. 
<p>5 І Він був володарем в Єшуруні, коли збиралися володарі народів разом з племенами Ізраїлю. 
<p>6 Нехай живе Рувим і не вмирає, й нехай буде багато у нього людей. 
<p>7 А ось що про Юду. Він сказав: Почуй, ГОСПОДИ, голосу Юди і приведи його до свого народу. Його руки воюватимуть за себе, але Ти будь помічником супроти його ворогів. 
<p>8 А про Левія сказав: Твій Туммім і твій Урім для праведного у тебе чоловіка, який був випробуваний у Массі і з яким Ти мав суперечку біля вод Меріви; 
<p>9 який говорить своєму батькові та своїй матері: Я їх не бачив. Він не впізнав своїх братів і не визнав своїх синів, бо вони зберегли Твої слова й дотримуються Твого Заповіту. 
<p>10 Вони навчатимуть Якова Твоїх постанов. Ізраїля – Твого Закону; вони покладатимуть ладан перед Тобою та всепалення на Твій жертовник. 
<p>11 Поблагослови, ГОСПОДИ, його силу і прийми з благоволінням діло його рук! Поламай крижі тим, що повстають проти нього, а ті, що його ненавидять, нехай не встануть! 
<p>12 А щодо Веніяміна сказав: ГОСПОДНІЙ улюбленець житиме в довір’ї до Нього. Він його захист по всі дні, він перебуває в Його обіймах. 
<p>13 А про Йосифа сказав: ГОСПОДОМ благословенна Його земля, найціннішими дарами неба, росою та скарбами безодні, що лежать долі, 
<p>14 від щедрого дару врожаїв сонця та щедрих дарів місяців, 
<p>15 найкращим від вершин стародавніх гір та від щедрості віковічних узвиш, 
<p>16 дарами землі та всього, що її наповняє. Прихильність Того, Хто перебував у кущі, нехай спочине на голові Йосифа й на тімені вирізненого з-поміж братів. 
<p>17 Його велич немов вола-первістка, а його роги – як роги буйвола: ними він битиме народи всі разом аж до краю землі. Це десятки тисяч Єфрема, це тисячі Манассії. 
<p>18 А про Завулона сказав: Радій, Завулоне, коли вирушаєш, а ти, Іссахаре, у своїх наметах! 
<p>19 Вони скликатимуть народи в гори і там будуть приносити праведні жертви, бо смоктатимуть багатства моря і скарби, зариті в піску. 
<p>20 А про Ґада сказав: Благословенний, хто дав широкий простір Ґадові! Він присів, наче левиця, і пожирає рамено і череп. 
<p>21 Він угледів найкраще для себе, оскільки там йому було відведено наділ правителя. Коли зібралися князі народу, він здійснив ГОСПОДНЮ справедливість і Його присуди щодо Ізраїлю. 
<p>22 Про Дана сказав: Дан, як левеня, що вискакує з Башану. 
<p>23 А про Нефталима сказав: Нефталим ситий милістю. Він повний ГОСПОДНЬОГО благословення, заволодіє заходом та півднем. 
<p>24 Про Асира також сказав: Асир – благословенніший із синів. Він буде улюбленцем серед своїх братів і занурить свою ногу в олію. 
<p>25 Залізо й мідь – твої засуви, а твоя сила тривала, як твої дні. 
<p>26 Немає такого, як Бог Єшуруна, Котрий поспішає у небесах тобі на допомогу, в Своїй славі – над хмарами 
<p>27 Твоїм захистом є предвічний Бог, а на долі – вічні рамена; Він прожене з-перед тебе ворога, і скаже: Знищ! 
<p>28 Безпечно житиме собі Ізраїль. Джерело Якова – на землі, багатій пшеницею та вином, а небо його зрошуватиме росою. 
<p>29 Блаженний ти, Ізраїлю! Хто подібний до тебе, бережений ГОСПОДОМ народе? Він – Щит твого захисту і Меч твоєї слави. Твої вороги будуть підлещуватись до тебе, а ти ступатимеш по їхніх узвишшях. 

<h4>Повторення Закону 34 
<p>1 Після цього Мойсей піднявся з моавського степу на гору Нево, на вершину Пісґи, що навпроти Єрихона. ГОСПОДЬ показав йому весь край Гілеаду аж до Дана. 
<p>2 Увесь наділ Нефталима, землю Єфрема та Манассії, усю землю Юди аж до Західного моря, 
<p>3 південну околицю та рівнину долини Єрихона, міста пальм, аж до Цоара. 
<p>4 І ГОСПОДЬ сказав йому: Це та земля, про яку Я присягався Авраамові, Ісаакові та Якову, кажучи: Я дам її твоїм нащадкам. Я показав її тобі, але ти туди не ввійдеш. 
<p>5 Там, у моавському краю, згідно з ГОСПОДНІМ словом, ГОСПОДНІЙ слуга Мойсей помер. 
<p>6 Його поховали в долині в моавському краю, напроти Бет-Пеора, і ніхто не знає його могили аж до цього дня. 
<p>7 Мойсеєві було сто двадцять років, коли він помер. Його зір не ослаб, а свіжість не зменшилася. 
<p>8 Ізраїлеві нащадки оплакували Мойсея в моавських степах тридцять днів. Дні скорботного оплакування Мойсея закінчилися. 
<p>9 А Ісус, син Навина, сповнився духом мудрості, оскільки Мойсей поклав на нього свої руки. Ізраїлеві нащадки слухались його і чинили, згідно з тим що ГОСПОДЬ заповів Мойсеєві. 
<p>10 З тих пір в Ізраїлі більше не з’являлося такого пророка, як Мойсей, з яким би ГОСПОДЬ спілкувався віч-на-віч, 
<p>11 як і відносно усіх ознак та чудес, які ГОСПОДЬ доручав йому здійснювати в Єгипетському краю над фараоном, і усіма його слугами в усій його землі, 
<p>12 завдяки виявленню ним потужної сили в усіх великих і страшних учинках, які Мойсей здійснив перед усім Ізраїлем. 