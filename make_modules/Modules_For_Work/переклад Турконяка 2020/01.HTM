<h2>

<h4>Буття 1 
<p>1 На початку створив Бог небо та землю. 
<p>2 Земля ж була пустою та порожньою, і темрява була над безоднею, і Дух Божий ширяв над поверхнею води. 
<p>3 І сказав Бог: Нехай буде світло! І постало світло. 
<p>4 І побачив Бог світло, що воно добре, – і відділив Бог світло від темряви. 
<p>5 Бог назвав світло днем, а темряву назвав ніччю. І був вечір, і був ранок – день один. 
<p>6 І сказав Бог: Хай буде твердь посеред води, щоб відділяла воду від води. 
<p>7 І вчинив Бог твердь, і відділив воду, яка була під твердю, і воду, що над твердю. І сталося так. 
<p>8 Назвав Бог твердь небом. І був вечір, і був ранок – день другий. 
<p>9 І сказав Бог: Хай збереться вода, що під небом, в одне місце, і хай з’явиться суша! І сталося так. 
<p>10 І назвав Бог сушу землею, а зібрані разом води назвав морями. І побачив Бог, що це добре. 
<p>11 І сказав Бог: Хай вродить земля зелень, траву, що розсіває насіння, дерево плодове, яке родить плід за своїм родом, в якому насіння його на землі. І сталося так. 
<p>12 І породила земля зелень, траву, що розсіває насіння, за родом своїм, і дерево, що родить плід, в якому насіння його за родом його. І побачив Бог, що це добре. 
<p>13 І був вечір, і був ранок – день третій. 
<p>14 І сказав Бог: Нехай постануть світила на тверді небесній, для відділення дня від ночі, і будуть вони для знамень, і для визначених часів, і для днів і років. 
<p>15 Нехай стануть вони світилами на тверді небесній, щоб освітлювати землю. І сталося так. 
<p>16 І вчинив Бог два великих світила: більше світило, щоб управляти днем, і менше світило, щоб управляти ніччю, і зорі. 
<p>17 І поставив їх Бог на тверді небесній, щоб світили над землею, 
<p>18 та управляли днем і ніччю, відділяючи світло від темряви. І побачив Бог, що це добре. 
<p>19 І був вечір, і був ранок – день четвертий. 
<p>20 І сказав Бог: Нехай закишить вода душою живою, що роїться, і птахи нехай полетять над землею по тверді небесній. 
<p>21 І створив Бог величезних чудовиськ, і всяку плазуючу душу живу, що нею закишіла вода, за їхнім родом, та всяких крилатих птахів за їхнім родом. І побачив Бог, що це добре. 
<p>22 І поблагословив їх Бог, кажучи: Плодіться й розмножуйтеся, наповнюйте воду в морях, а птахи нехай розмножуються на землі! 
<p>23 І був вечір, і був ранок – день п’ятий. 
<p>24 І сказав Бог: Хай видасть земля душу живу за її родом, худобу, плазунів і звірів земних за їхнім родом! І сталося так. 
<p>25 І вчинив Бог звірів земних за їхнім родом, і худобу за її родом, і всіх плазунів землі за їхнім родом. І побачив Бог, що це добре. 
<p>26 І сказав Бог: Учинімо людину за Нашим образом, за Нашою подобою, та нехай панують над рибами морськими, птахами небесними, худобою, і над усією землею, та над усіма плазунами, що плазують по землі. 
<p>27 І створив Бог людину за Своїм образом, – за Божим образом створив її; Він створив їх чоловіком і жінкою. 
<p>28 Бог поблагословив їх і сказав їм: Плодіться і множтеся, та наповнюйте землю, володійте нею і пануйте над рибами морськими та птахами небесними, і над кожною твариною, що плазує по землі! 
<p>29 І сказав Бог: Ось дав Я вам усяку траву, яка розсіває насіння, що по всій землі, і всяке дерево, що має на собі плід, який розсіває насіння, – це буде вам на поживу. 
<p>30 А всій звірині земній, й усякому птаху небесному, і кожному плазуючому по землі, що в ньому душа жива, – усяку зелену траву на поживу. І сталося так. 
<p>31 І побачив Бог усе, що вчинив. І було воно дуже добре. І був вечір, і був ранок – день шостий. 




<h4>Буття 2 
<p>1 І були звершені небо й земля і все їхнє воїнство. 
<p>2 І закінчив Бог сьомого дня Свою працю, яку чинив. І спочив Він сьомого дня від усієї Своєї праці, яку чинив. 
<p>3 І поблагословив Бог сьомий день, і освятив його, бо того дня відпочив Він від усієї праці Своєї, яку, творячи, чинив. 
<p>4 Це – походження неба й землі, коли вони були створені, – того дня, коли вчинив ГОСПОДЬ Бог землю та небо. 
<p>5 І не було ще на землі жодного польового куща, і жодна польова трава ще не росла, бо не давав ГОСПОДЬ Бог дощу на землю і не було людини, щоб обробляти землю. 
<p>6 І пара підіймалась із землі, і напувала всю поверхню землі. 
<p>7 І утворив ГОСПОДЬ Бог людину з пороху земного. І вдихнув у її ніздрі дихання життя, – і стала людина душею живою. 
<p>8 І насадив ГОСПОДЬ Бог рай в Едемі на сході, й оселив там людину, яку утворив. 
<p>9 ГОСПОДЬ Бог виростив із землі всякі дерева – гарні на вигляд, з придатними на їжу плодами, і дерево життя посеред раю, і дерево пізнання добра і зла. 
<p>10 Із Едему виходила ріка, щоби зрошувати рай; далі вона ділилася на чотири ріки. 
<p>11 Назва першої – Пішон. Вона протікає через усю землю Хавіла – там, де є золото. 
<p>12 Золото ж тієї землі добре; там бделій і камінь онікс. 
<p>13 Назва другої ріки – Гіхон. Вона протікає через усю землю Куш. 
<p>14 Третя ріка – Тигр, що тече на сході Ашшуру. Четверта ж ріка – Евфрат. 
<p>15 Узяв ГОСПОДЬ Бог людину й оселив її в Едемському раю, щоб його обробляла та за ним доглядала. 
<p>16 І заповів ГОСПОДЬ Бог людині: З усякого дерева в раю можеш їсти плоди. 
<p>17 А з дерева пізнання добра й зла – не їж із нього; бо того дня, коли скуштуєш з нього, неодмінно помреш! 
<p>18 І сказав ГОСПОДЬ Бог: Недобре бути чоловікові самотнім. Учиню для нього помічника, відповідного йому. 
<p>19 І утворив ГОСПОДЬ Бог із землі всяких польових звірів і всяких небесних птахів і привів їх до Адама, щоби побачити, як той їх кликатиме. І як Адам покличе, то таке ім’я кожній душі живій. 
<p>20 І назвав Адам усяку худобу та небесних птахів, усяких польових звірів. Але Адамові не знайшлося помічника, подібного до нього. 
<p>21 Тож навів ГОСПОДЬ Бог глибокий сон на Адама, і той заснув. І взяв Бог одне з його ребер, а його місце закрив тілом. 
<p>22 Ребро, яке взяв у Адама, ГОСПОДЬ Бог перетворив на жінку і привів її до Адама. 
<p>23 І сказав Адам: Оце вона тепер кістка від моїх кісток і тіло від мого тіла, вона зватиметься жінкою, бо узято її з чоловіка. 
<p>24 Тому залишить чоловік свого батька й свою матір і приліпиться до своєї жінки – і стануть вони одним тілом. 
<p>25 Були ж вони обоє нагі – Адам і його жінка – і не соромилися. 

<h4>Буття 3 
<p>1 А змій був хитрішим за всіх польових звірів, яких учинив ГОСПОДЬ Бог. І він промовив до жінки: Чи справді Бог звелів: Не їжте з жодного дерева раю? 
<p>2 Жінка відповіла змієві: Плоди з дерев раю ми можемо їсти, 
<p>3 а щодо плодів дерева, що посеред раю, – Бог сказав: Не їжте з нього, і не доторкайтеся до нього, щоб вам не померти. 
<p>4 І сказав змій жінці: Ні! Ви не помрете! 
<p>5 Адже знає Бог, що того дня, коли скуштуєте з нього, відкриються ваші очі, і станете, як Бог, знаючи добро і зло. 
<p>6 Побачила жінка, що дерево придатне для їжі й на вигляд приємне, і дерево вабило, бо давало знання. Тож вона взяла плід і їла, а також дала своєму чоловікові, що був із нею, і він їв. 
<p>7 І відкрилися їм обом очі, і зрозуміли вони, що нагі. Тож зшили листя смоківниці й поробили собі пояси. 
<p>8 Почувши голос ГОСПОДА Бога, Який ходив по раю в час денної прохолоди, Адам і його жінка сховалися від ГОСПОДА Бога серед дерев раю. 
<p>9 Тоді покликав ГОСПОДЬ Бог Адама, і запитав його: Де ти? 
<p>10 Той же відповів: Я почув Твій голос у раю – і злякався, бо я нагий, тож сховався. 
<p>11 Промовив до нього Бог : Хто сказав тобі, що ти нагий? Чи не їв ти з того дерева, з якого Я наказав тобі не їсти? 
<p>12 Адам відповів: Жінка, яку Ти дав, щоби була зі мною, вона мені дала з дерева, і я їв. 
<p>13 Тоді запитав Бог жінку: Що це ти наробила? А жінка відповіла: Змій мене обманув, – і я їла. 
<p>14 Тож сказав ГОСПОДЬ Бог змієві: За те, що ти це зробив, проклятіший ти за всяку худобу і за всякого звіра польового. На череві своєму ти будеш пересуватися і порох їстимеш по всі дні свого життя. 
<p>15 Я ж покладу ворожнечу між тобою й жінкою, між твоїм насінням і її насінням. Воно вразить тебе в голову, а ти вразиш його в п’яту. 
<p>16 Жінці Він сказав: Вельми помножу страждання твої і болі вагітності твоєї, у муках будеш народжувати дітей. І до твого чоловіка твоє пожадання, але він пануватиме над тобою. 
<p>17 А Адамові Він сказав: Оскільки ти послухав голосу своєї жінки і їв з дерева, з якого Я наказав тобі не їсти, – проклята через тебе земля! У стражданнях харчуватимешся з неї в усі дні свого життя. 
<p>18 Тернину й будяки родитиме тобі, і будеш їсти польову траву. 
<p>19 У поті свого чола їстимеш хліб, доки не повернешся в землю, бо з неї ти взятий. Оскільки ти – порох, то до пороху повернешся. 
<p>20 Адам дав своїй жінці ім’я Єва, бо вона була матір’ю всіх живих. 
<p>21 А ГОСПОДЬ Бог зробив Адамові та його жінці одяг зі шкур – і зодягнув їх. 
<p>22 Тоді сказав ГОСПОДЬ Бог: Оце став Адам як один із Нас, знаючи добро й зло. А тепер, аби він не простягнув своєї руки і не взяв також з дерева життя. Тож споживатиме і житиме вічно. 
<p>23 І вислав його ГОСПОДЬ Бог з едемського саду обробляти землю, з якої він був узятий. 
<p>24 І вигнав Адама і поставив на сході едемського раю херувимів та полум’яного меча, що обертався, аби стерегти дорогу до дерева життя. 

<h4>Буття 4 
<p>1 Адам пізнав Єву, свою жінку, і вона завагітніла, і народила Каїна. І сказала: Набула я чоловіка завдяки ГОСПОДЕВІ. 
<p>2 Згодом народила його брата, Авеля. Авель був пастухом отари, а Каїн був землеробом. 
<p>3 І сталося через деякий час, що Каїн приніс жертву ГОСПОДЕВІ з плодів землі. 
<p>4 Щодо Авеля, він також приніс від первородних своєї отари та від їхнього жиру. І споглянув ГОСПОДЬ на Авеля та на його жертву, 
<p>5 а на Каїна і на його жертву не споглянув. Це дуже розгнівало Каїна, і його обличчя похилилося. 
<p>6 І сказав ГОСПОДЬ Каїнові: Чому це розгнівало тебе, і чому твоє обличчя похилилося? 
<p>7 Хіба, коли чинитимеш добре, не піднімеш свого обличчя ? А коли не чинитимеш добре, при дверях чатує гріх. І до тебе його пожадання, але ти пануватимеш над ним. 
<p>8 Якось розмовляв Каїн зі своїм братом Авелем. І коли вони були в полі, то Каїн напав на свого брата Авеля, та вбив його. 
<p>9 І запитав ГОСПОДЬ Каїна: Де Авель, твій брат? А Каїн відповів: Не знаю, хіба я сторож мого брата? 
<p>10 І ГОСПОДЬ сказав: Що ти накоїв? Голос крові твого брата волає до Мене від землі. 
<p>11 Тепер же проклятий ти від землі, яка відкрила свої уста, щоби прийняти кров твого брата з твоєї руки. 
<p>12 Коли оброблятимеш землю, вона більше не дасть тобі своєї сили. Ти будеш блукати й тинятися по землі. 
<p>13 І сказав Каїн до ГОСПОДА : Мій гріх більший, аніж можна пробачити! 
<p>14 Ось Ти проганяєш мене сьогодні з лиця землі, і я ховатимусь від обличчя Твого, буду блукати й тинятися по землі; і станеться, – усякий, хто мене зустріне, уб’є мене. 
<p>15 І ГОСПОДЬ йому сказав: Цього не станеться! Кожному, хто вб’є Каїна, відомститься усемеро. Тож поклав ГОСПОДЬ на Каїнові знак, аби не вбив його всякий, хто його зустріне. 
<p>16 І відійшов Каїн від ГОСПОДНЬОГО лиця й оселився в землі Нод, на схід від Едему. 
<p>17 І пізнав Каїн свою дружину, і вона завагітніла, і народила Еноха. І збудував Каїн місто, і назвав його іменем свого сина: Енох. 
<p>18 В Еноха ж народився Ірад, а Ірад породив Мегуяіла; Мегуяіл породив Матусаїла, а Матусаїл породив Ламеха. 
<p>19 Ламех узяв собі дві дружини: ім’я однієї – Ада, а другої – Цілла. 
<p>20 Ада народила Явала: він був батьком тих, що живуть у наметах і розводять худобу. 
<p>21 А ім’я його брата – Ювал: він був батьком усіх тих, хто грає на гуслах та сопілці. 
<p>22 Цілла також народила Тувал-Каїна, який виготовляв усяке знаряддя з міді та заліза. А сестра Тувал-Каїна – Ноема. 
<p>23 Якось Ламех сказав своїм дружинам: Адо і Цілло, послухайте мене! Дружини Ламеха, візьміть до уваги мої слова: я вбив чоловіка за свою рану, а хлопця за завданий мені удар; 
<p>24 якщо за Каїна відомститься усемеро, то за Ламеха – у сімдесят сім разів! 
<p>25 І знову пізнав Адам свою жінку, і вона народила сина, і дала йому ім’я Сиф, сказавши : Бог дав мені іншого нащадка замість Авеля, якого вбив Каїн. 
<p>26 У Сифа також народився син, якому він дав ім’я Енош. Тоді почали прикликати Ім’я ГОСПОДНЄ. 

<h4>Буття 5 
<p>1 Оце книга родоводу Адама. У день, коли Бог створив людину, Він учинив її на подобу Божу – 
<p>2 чоловіком і жінкою створив їх, і поблагословив їх, і дав їм ім’я Людина, у день їхнього створення. 
<p>3 Адам прожив сто тридцять років, і породив сина за своєю подобою і за своїм образом, і дав йому ім’я Сиф. 
<p>4 Було ж віку Адама, після народження Сифа, ще вісімсот років. І породив він синів та дочок. 
<p>5 А всього віку Адама, що він прожив, було дев’ятсот тридцять років; і він помер. 
<p>6 Сиф прожив сто п’ять років, і породив Еноша. 
<p>7 І прожив Сиф, після народження Еноша, ще вісімсот сім років. І породив він синів та дочок. 
<p>8 А всього віку Сифа було дев’ятсот дванадцять років; і він помер. 
<p>9 Енош прожив дев’яносто років, і породив Кенана. 
<p>10 І прожив Енош, після народження Кенана, ще вісімсот п’ятнадцять років. І породив він синів та дочок. 
<p>11 А всього віку Еноша було дев’ятсот п’ять років; і він помер. 
<p>12 Кенан прожив сімдесят років, і породив Магалалела. 
<p>13 І прожив Кенан, після народження Магалалела, ще вісімсот сорок років. І породив він синів та дочок. 
<p>14 А всього віку Кенана було дев’ятсот десять років; і він помер. 
<p>15 Магалалел прожив шістдесят п’ять років, і породив Яреда. 
<p>16 І прожив Магалалел, після народження Яреда, ще вісімсот тридцять років. І породив він синів та дочок. 
<p>17 А всього віку Магалалела було вісімсот дев’яносто п’ять років; і він помер. 
<p>18 Яред прожив сто шістдесят два роки, і породив Еноха. 
<p>19 І прожив Яред, після народження Еноха, ще вісімсот років. І породив він синів та дочок. 
<p>20 А всього віку Яреда було дев’ятсот шістдесят два роки; і він помер. 
<p>21 Енох прожив шістдесят п’ять років, і породив Метусала. 
<p>22 І ходив Енох з Богом, після народження Метусала, ще триста років. І породив він синів та дочок. 
<p>23 А всього віку Еноха було триста шістдесят п’ять років. 
<p>24 Енох ходив з Богом й не стало його, бо забрав його Бог. 
<p>25 Метусал прожив сто вісімдесят сім років, і породив Ламеха. 
<p>26 І прожив Метусал, після народження Ламеха, ще сімсот вісімдесят два роки. І породив він синів та дочок. 
<p>27 А всього віку Метусала було дев’ятсот шістдесят дев’ять років; і він помер. 
<p>28 Ламех прожив сто вісімдесят два роки, і породив сина 
<p>29 і дав йому ім’я Ной, кажучи: Цей дасть розраду в наших справах, у праці наших рук на землі, яку ГОСПОДЬ прокляв. 
<p>30 І прожив Ламех, після народження Ноя, ще п’ятсот дев’яносто п’ять років. І породив він синів та дочок. 
<p>31 А всього віку Ламеха було сімсот сімдесят сім років; і він помер. 
<p>32 І було Ною п’ятсот років, і породив Ной Сима, Хама та Яфета. 

<h4>Буття 6 
<p>1 І сталося, що почала людина розмножуватися на поверхні землі, і в них народилися дочки. 
<p>2 А сини Божі побачили, що людські дочки вродливі, і брали їх собі за дружин з-поміж усіх, яких вподобали. 
<p>3 І промовив ГОСПОДЬ : Дух Мій не перебуватиме в людині повік, бо вона також тіло. Тож будуть дні її – сто двадцять років. 
<p>4 У ті дні на землі були велетні, а також після того, як входили Божі сини до людських дочок, які народжували їм. Це були силачі, що славні відвіку. 
<p>5 І побачив ГОСПОДЬ, що дуже велика розбещеність людей на землі, й усі бажання їх сердець повсякчасно спрямовані лише на зло. 
<p>6 І пошкодував ГОСПОДЬ, що вчинив людину на землі, і засмутився в серці Своїм. 
<p>7 І сказав ГОСПОДЬ : Знищу людину, яку Я створив, з поверхні землі, – від людини аж до худоби, аж до плазунів і аж до небесних птахів. Бо жалкую, що їх Я вчинив. 
<p>8 А Ной знайшов милість у ГОСПОДНІХ очах. 
<p>9 Ось родовід Ноя: Ной був праведним чоловіком, бездоганним у своїх поколіннях. Ной ходив з Богом. 
<p>10 І породив Ной трьох синів: Сима, Хама та Яфета. 
<p>11 Земля ж зіпсувалась перед Богом, бо наповнилась земля насильством. 
<p>12 Бог поглянув на землю – і ось вона зіпсована, бо зіпсувало кожне тіло свою дорогу на землі. 
<p>13 Тоді сказав Бог Ноєві: Прийшов кінець кожному тілу перед Моїм лицем, бо земля наповнилася насильством від них. І ось Я знищу їх із землі. 
<p>14 Зроби собі ковчег з дерева ґофер. У ковчезі зробиш перегородки, і посмолиш його зсередини та ззовні смолою. 
<p>15 І ось як його зробиш: довжина ковчега має бути триста ліктів, ширина його – п’ятдесят ліктів, а висота його – тридцять ліктів. 
<p>16 У ковчезі зробиш отвір, і звузиш його зверху до ліктя. А вхід влаштуєш у ковчезі збоку. Зробиш у ньому перший, другий і третій поверхи. 
<p>17 Бо ось Я насилаю на землю води потопу, щоби знищити під небом усяке тіло, в якому є дух життя. Усе, що на землі, помре. 
<p>18 Але з тобою Я укладу Мій заповіт, і ввійдеш у ковчег ти, твої сини, твоя дружина і дружини твоїх синів із тобою. 
<p>19 А з усього живого, з усякого тіла – по парі введеш до ковчега, щоби разом із тобою залишилися живими. Це будуть самець і самиця. 
<p>20 З птахів – за їхнім родом, з худоби – за їхнім родом, з усяких земних плазунів – за їхнім родом, по парі з усього ввійдуть до тебе, щоби залишитися живими. 
<p>21 Ти ж візьми собі різноманітної їжі для споживання, і заготов собі. І буде вона для тебе та для них на поживу. 
<p>22 І виконав Ной усе так, як заповів йому Бог – усе так виконав. 

<h4>Буття 7 
<p>1 І сказав ГОСПОДЬ Ноєві: Увійди ти і вся твоя родина в ковчег, бо тебе Я побачив праведним перед лицем Моїм у цьому поколінні. 
<p>2 З усякої чистої худоби візьмеш собі по сім самців та їхніх самиць, а з худоби нечистої – двоє: самця та його самицю. 
<p>3 Також із птахів небесних – по сім самців і самиць, щоби зберегти при житті їхнє потомство на поверхні всієї землі. 
<p>4 Бо ще сім днів – і Я посилатиму дощ на землю сорок днів та сорок ночей, і зітру з поверхні землі всяку істоту, яку Я вчинив! 
<p>5 І зробив Ной усе так, як заповів йому ГОСПОДЬ. 
<p>6 А Ной мав шістсот років, і стався потоп – вода на землі. 
<p>7 Тож увійшов Ной, а з ним його сини, його дружина та дружини його синів до ковчега перед водою потопу. 
<p>8 Від чистої худоби та нечистої худоби, з птахів і з усіх земних плазунів, 
<p>9 по двоє ввійшли у ковчег до Ноя, самець і самиця, як наказав був Бог Ноєві. 
<p>10 І сталося, по семи днях води потопу ринули на землю. 
<p>11 На шестисотому році життя Ноя, другого місяця, сімнадцятого дня місяця, – цього дня відкрилися всі джерела великої безодні, і повідчинялися отвори небесні. 
<p>12 І був дощ на землі сорок днів та сорок ночей. 
<p>13 Саме того дня ввійшов у ковчег Ной, Сим, Хам та Яфет, Ноєві сини, дружина Ноя, і з ними три дружини його синів, – 
<p>14 вони і всякий звір за його родом, і всяка худоба за її родом, і всякий плазун, що плазує по землі, за його родом, і всяке літаюче за його родом – усяка пташка, усяке крилате. 
<p>15 І ввійшли у ковчег до Ноя по двоє з кожного тіла, що в ньому є дух життя. 
<p>16 Ті, що ввійшли, – самець і самиця від кожного тіла, як заповів йому Бог. І закрив ГОСПОДЬ за ним двері ковчега. 
<p>17 І був потоп на землі сорок днів, і прибула вода, і підхопила ковчег, і він піднявся над землею. 
<p>18 Вода ж піднімалась і дуже прибувала на землі, а ковчег плавав на поверхні води. 
<p>19 І дуже-дуже піднялася вода на землі, і покрила всі високі гори, що під небом усім. 
<p>20 На п’ятнадцять ліктів вище гір піднялася вода, і були покриті гори. 
<p>21 І померло всяке тіло, що рухалося по землі: птахи, худоба, звірі та всі плазуни, що плазують по землі, і кожна людина. 
<p>22 Усі, у кого в ніздрях дихання духу життя, з усього, що на суходолі, померли. 
<p>23 І Бог стер всяку істоту, що на поверхні землі, – від людини до худоби, до плазунів і до небесних птахів, – вони були стерті із землі. Залишився лише Ной і ті, хто був із ним у ковчезі. 
<p>24 І піднімалась вода на землі сто п’ятдесят днів. 

<h4>Буття 8 
<p>1 І згадав Бог про Ноя, і про всіх звірів, і про всю худобу, що були з ним у ковчезі. І навів Бог вітер на землю, і спинилася вода. 
<p>2 Джерела безодні й отвори небесні закрились, – і дощ перестав падати з неба. 
<p>3 І поверталась вода, сходячи із землі, і, повертаючись, вода почала спадати по завершенні ста п’ятдесяти днів. 
<p>4 Сьомого ж місяця, сімнадцятого дня місяця ковчег зупинився на Араратських горах. 
<p>5 Вода ж сходила. І спадала аж до десятого місяця. А першого дня десятого місяця показалися вершини гір. 
<p>6 І сталося, що через сорок днів Ной відчинив вікно ковчега, яке він зробив, 
<p>7 і випустив крука. Той відлітав і прилітав, доки не висохла вода на поверхні землі. 
<p>8 Тоді випустив голубку, щоби дізнатись, чи зійшла вода з поверхні землі. 
<p>9 Та голубка, не знайшовши місця для спочинку, повернулася до нього до ковчега, бо вода вкривала поверхню усієї землі. Ной, простягнувши руку, узяв її і впустив до себе в ковчег. 
<p>10 Почекавши ще сім наступних днів, він знову послав голубку з ковчега. 
<p>11 Під вечір голубка повернулася до нього, – і ось у її дзьобі молоденький оливковий листочок. Таким чином Ной дізнався, що вода з-над землі зійшла. 
<p>12 І, почекавши ще сім наступних днів, він послав голубку. І вже більше вона до нього не повернулася. 
<p>13 І сталося, на шістсот першому році, першого дня першого місяця зійшла вода з-над землі. Тож, розібравши покрівлю ковчега, Ной поглянув, і ось, підсохла поверхня землі. 
<p>14 А другого місяця, двадцять сьомого дня земля висохла. 
<p>15 Тоді промовив Бог до Ноя, кажучи: 
<p>16 Вийди з ковчега, а разом із тобою твоя дружина, твої сини і дружини твоїх синів! 
<p>17 І всяку звірину, що з тобою, від усякого тіла, з птахів і з худоби, і з усіх плазунів, що плазують по землі, – виведи із собою. Нехай вони рояться на землі, і плодяться, і розмножуються на землі. 
<p>18 І вийшов Ной, а з ним його сини та його дружина, та дружини його синів. 
<p>19 Усі звірі, усі плазуни, усі птахи, усе, що рухається по землі за своїми родами, вийшли з ковчега. 
<p>20 І збудував Ной жертовника ГОСПОДЕВІ. Він узяв із кожної чистої худоби та з кожного чистого птаха, і приніс всепалення на жертовнику. 
<p>21 І почув ГОСПОДЬ любі пахощі, і сказав ГОСПОДЬ у Своєму серці: Не проклинатиму більше землю через людину, бо з раннього віку серце людини має нахил до зла; тому більше не знищуватиму все живе, як Я вчинив був. 
<p>22 Надалі, у всі дні землі, сівба і жнива, холод і спека, літо і зима, день і ніч – не припиняться! 

<h4>Буття 9 
<p>1 Бог поблагословив Ноя та його синів, і сказав їм: Плодіться й розмножуйтеся, та наповнюйте землю! 
<p>2 Страх і тремтіння перед вами буде у всіх звірів земних, у всіх птахів небесних і в усього, що рухається по землі, і в усіх морських риб. Вони передані у ваші руки. 
<p>3 Усе, що рухається, що живе воно, буде вам на поживу. Як зелену траву – віддав Я вам усе. 
<p>4 Лише м’яса з душею його, тобто з кров’ю його, не будете їсти. 
<p>5 І неодмінно кров вашу, в якій душа ваша, Я вимагатиму від кожної звірини. Я вимагатиму її також від людини, від кожного її брата Я вимагатиму душу людини. 
<p>6 Хто проллє людську кров, то і його кров буде пролита людиною, бо за образом Божим Він учинив людину. 
<p>7 Ви ж плодіться і розмножуйтесь, роїться на землі та розмножуйтесь на ній. 
<p>8 І промовив Бог до Ноя та до його синів з ним, кажучи: 
<p>9 Ось Я укладаю Мій заповіт з вами та з вашими нащадками після вас, 
<p>10 і з кожною живою душею, що з вами, з птахів, худоби і всякої звірини земної з вами: від кожної людини, що вийшла з ковчега, до кожної звірини земної. 
<p>11 Я укладаю Мій заповіт із вами, що більше не буде знищене кожне тіло водами потопу і що не буде більше потопу для знищення землі. 
<p>12 І сказав Бог: Оце знак заповіту, який Я на вічні покоління укладаю між Мною і вами, та між усякою живою душею, яка з вами. 
<p>13 Я даю Мою райдугу в хмарі. Тож вона буде знаком заповіту між Мною і землею. 
<p>14 І станеться, коли наведу Я хмару над землею, то з’явиться райдуга в хмарі. 
<p>15 І пригадаю Мій заповіт, що між Мною і вами, і кожною живою душею в кожному тілі. Води не стануть більше потопом, щоби нищити кожне тіло. 
<p>16 І буде райдуга в хмарі, і Я побачу її, щоб пригадати вічний заповіт між Богом і кожною живою душею в кожному тілі, яке на землі. 
<p>17 І сказав Бог Ноєві: Оце знак заповіту, який Я уклав між Мною і кожним тілом, що на землі. 
<p>18 Сини Ноя, які вийшли з ковчега: Сим, Хам і Яфет. Хам був батьком Ханаана. 
<p>19 Ці троє – сини Ноя, і від них заселилася людьми вся земля. 
<p>20 І став Ной мужем землі, і насадив виноградник. 
<p>21 Якось він випив вина, і сп’янів, і лежав нагий посеред свого намету. 
<p>22 І побачив Хам, батько Ханаана, наготу свого батька, і розповів двом своїм братам, що були надворі. 
<p>23 Сим і Яфет, узявши плаща, поклали собі на плечі й, повернувшись спинами, підійшли та прикрили наготу свого батька. Їхні ж обличчя були відвернуті, тож вони не бачити наготи свого батька. 
<p>24 Ной витверезився від свого вина й довідався, що з ним учинив його молодший син. 
<p>25 І сказав: Проклятий будь Ханаан. Рабом із рабів він буде у своїх братів! 
<p>26 Благословенний ГОСПОДЬ, Бог Сима, – додав він, – і нехай Ханаан буде йому рабом! 
<p>27 Нехай поширить Бог Яфета і нехай він живе в наметах Симових, і нехай Ханаан буде йому рабом! 
<p>28 Після потопу Ной прожив ще триста п’ятдесят років. 
<p>29 А всього віку Ноя було дев’ятсот п’ятдесят років; і він помер. 

<h4>Буття 10 
<p>1 Ось родовід синів Ноя: Сима, Хама та Яфета. У них після потопу народилися сини. 
<p>2 Яфетові сини: Ґомер, Маґоґ, Мадай, Яван, Тувал, Мешех і Тирас. 
<p>3 Ґомерові сини: Ашкеназ, Рифат і Тоґарма. 
<p>4 Яванові сини: Еліша і Таршіш, кітійці та доданійці. 
<p>5 Від них відокремилися острови народів у власних землях, кожний за своєю мовою, за своїми родами у своїх народах. 
<p>6 Сини Хама: Куш, Міцраїм, Фуд і Ханаан. 
<p>7 Сини Куша: Сева, Хавіла, Савта, Раама і Савтеха. Сини Раами: Шева і Дедан. 
<p>8 А Куш породив Німрода, який дав початок велетням на землі. 
<p>9 Він був силачем-мисливцем перед ГОСПОДОМ. Тому-то й кажуть: Як Німрод – силач-мисливець перед ГОСПОДОМ. 
<p>10 А початком царства його були: Вавилон, Ерех, Аккад і Калне в Шінеарській землі. 
<p>11 З тієї землі вийшов Ашшур і заснував Ніневію, Реховот-Ір, Калах 
<p>12 і Ресен, що між Ніневією та Калахом, – це велике місто. 
<p>13 А Міцраїм дав початок лудійцям, анамійцям, легавійцям, нафтухійцям, 
<p>14 патрусійцям і каслухійцям, від яких вийшли филистимці, та кафторійцям. 
<p>15 А Ханаан породив Сидона, свого первенця, Хета, 
<p>16 євусейця, аморейця, гіргашейця, 
<p>17 гіввійця, аркійця, синейця, 
<p>18 арвадейця, цемарейця і хаматейця. Згодом роди ханаанські розпорошилися. 
<p>19 Кордони ханаанські простягалися від Сидона аж до Герара, аж до Ґази, сягали Содома, Гоморри, Адми і Цевоїму, аж до Лашу. 
<p>20 Це сини Хама, за їхніми родами, за їхніми мовами, в їхніх землях, в їхніх народах. 
<p>21 У Сима – батька всіх синів Еверових, старшого брата Яфета – також народилися сини. 
<p>22 Ось Симові сини: Елам, Ашшур, Арпахшад, Луд і Арам. 
<p>23 Сини Арама: Уц, Хул, Ґетер і Маш. 
<p>24 Арпахшад породив Шелаха, а Шелах породив Евера. 
<p>25 У Евера народилося двоє синів. Ім’я одного Пелеґ, оскільки за його днів поділилася земля, а ім’я його брата – Йоктан. 
<p>26 Йоктан породив Алмодада, Шелефа, Хасармавета, Єраха, 
<p>27 Гадорама, Узала, Диклу, 
<p>28 Овала, Авімаїла, Шеву, 
<p>29 Офіра, Хавілу та Йовава. Усі ці – сини Йоктана. 
<p>30 Їхні поселення простягалися від Меші до Сефара – гори на сході. 
<p>31 Це сини Сима, за їхніми родами, за їхніми мовами, в їхніх землях, в їхніх народах. 
<p>32 Оце роди синів Ноєвих за їхніми родоводами в їхніх народах. Від них після потопу відокремилися на землі народи. 

<h4>Буття 11 
<p>1 На всій землі була одна мова й однакові слова. 
<p>2 І сталося, як вирушили вони зі сходу, то знайшли в Шінеарському краї рівнину і там оселилися. 
<p>3 І сказали один одному: Наробімо цегли і випалімо її у вогні. І була їм цегла за камінь, а земляна смола – за розчин. 
<p>4 І сказали вони: Збудуймо собі місто й вежу, вершина якої сягала б неба, і вчинимо собі ім’я, щоб ми не розпорошилися по поверхні всієї землі. 
<p>5 І зійшов ГОСПОДЬ подивитись на місто й вежу, яку будували людські сини. 
<p>6 Тоді ГОСПОДЬ сказав: Ось народ один і одна в усіх мова, і оце початок їх роботи. І тепер немає для них нічого неможливого з того, що вони запланують зробити. 
<p>7 Тож зійдімо і змішаймо там їхню мову, щоб кожен не розумів мови свого ближнього. 
<p>8 І розсіяв їх звідти ГОСПОДЬ по всій землі, – і вони перестали будувати те місто. 
<p>9 Тому-то й названо його Вавилоном, оскільки там змішав ГОСПОДЬ мову всієї землі. І звідти розсіяв їх ГОСПОДЬ по всій землі. 
<p>10 Ось родовід Сима. Симові було сто років, і породив він Арпахшада, – через два роки після потопу. 
<p>11 І прожив Сим після народження Арпахшада ще п’ятсот років. І породив він синів та дочок. 
<p>12 Арпахшад прожив тридцять п’ять років, і породив Шелаха. 
<p>13 І прожив Арпахшад після народження Шелаха ще чотириста три роки. І породив він синів та дочок. 
<p>14 Шелах прожив тридцять років, і породив Евера. 
<p>15 І прожив Шелах після народження Евера ще чотириста три роки. І породив він синів та дочок. 
<p>16 Евер прожив тридцять чотири роки, і породив Пелеґа. 
<p>17 І прожив Евер після народження Пелеґа ще чотириста тридцять років. І породив він синів та дочок. 
<p>18 Пелеґ прожив тридцять років, і породив Реу. 
<p>19 І прожив Пелеґ після народження Реу ще двісті дев’ять років. І породив він синів та дочок. 
<p>20 Реу прожив тридцять два роки, і породив Серуґа. 
<p>21 І прожив Реу після народження Серуґа ще двісті сім років. І породив він синів та дочок. 
<p>22 Серуґ прожив тридцять років, і породив Нахора. 
<p>23 І прожив Серуґ після народження Нахора ще двісті років. І породив він синів та дочок. 
<p>24 Нахор прожив двадцять дев’ять років, і породив Тераха. 
<p>25 І прожив Нахор після народження Тераха ще сто дев’ятнадцять років. І породив він синів та дочок. 
<p>26 Терах прожив сімдесят років, і породив Аврама, Нахора і Гарана. 
<p>27 А ось родовід Тераха: Терах породив Аврама, Нахора й Гарана. Гаран же породив Лота. 
<p>28 І помер Гаран за життя свого батька Тераха, в краю свого народження, в Урі Халдейському. 
<p>29 Аврам і Нахор одружились. Ім’я Аврамової дружини Сара, а ім’я Нахорової – Мілка, дочка Гарана, що був батьком Мілки, а також батьком Іски. 
<p>30 Сара ж була неплідною, не мала дітей. 
<p>31 І взяв Терах свого сина Аврама і свого онука Лота, Гаранового сина, і свою невістку Сару, дружину свого сина Аврама, і вони вийшли разом з Ура Халдейського, щоб іти в Ханаанську землю. І дійшли вони до Харана, та й оселилися там. 
<p>32 І було Терахові двісті п’ять років, і помер Терах у Харані. 

<h4>Буття 12 
<p>1 І сказав ГОСПОДЬ Аврамові: Вийди зі своєї землі й від своєї родини, і з дому свого батька – в землю, яку Я тобі покажу. 
<p>2 Я вчиню від тебе великий народ, поблагословлю тебе і звеличу твоє ім’я. І будеш ти благословенням! 
<p>3 Я поблагословлю тих, котрі благословлятимуть тебе, а тих, що проклинають тебе, прокляну. І благословенні будуть у тобі всі роди землі! 
<p>4 І пішов Аврам, як звелів йому ГОСПОДЬ ; з ним пішов і Лот. Аврамові було сімдесят п’ять років, коли він вийшов із Харана. 
<p>5 Аврам узяв свою дружину Сару і Лота, сина свого брата, а також все майно, котре надбали, і людей, яких надбали в Харані, і вийшли, щоб іти до Ханаанської землі. І прибули вони в Ханаанську землю. 
<p>6 Аврам пройшов тією землею до місця Сихема, до дуба Мамре. Жили тоді у цьому краї ханаанці. 
<p>7 І з’явився ГОСПОДЬ Аврамові, та й сказав: Твоєму потомству дам цю землю. І збудував там Аврам жертовник ГОСПОДУ, Який йому з’явився. 
<p>8 Звідти він вирушив до гори на схід від Бетеля і поставив свого намета: між Бетелем на заході і Гаєм на сході. І збудував там Аврам жертовник ГОСПОДУ, і прикликав Ім’я ГОСПОДНЄ. 
<p>9 І просувався Аврам, ідучи далі, просуваючись на південь. 
<p>10 І стався у тому краї голод. Тож зійшов Аврам до Єгипту, щоб там пожити, бо в краї настав тяжкий голод. 
<p>11 І сталося, коли він наблизився до Єгипту, то сказав своїй дружині Сарі: Ось, я знаю, що ти жінка вродлива. 
<p>12 Тож станеться, що тебе побачать єгиптяни і скажуть: Оце його дружина, і вб’ють мене, а тебе залишать при житті. 
<p>13 Прошу, говори, що ти моя сестра. Щоб було добре мені через тебе, і щоб я залишився живим через тебе. 
<p>14 І сталося, щойно увійшов Аврам у Єгипет, побачили єгиптяни жінку, що вона дуже вродлива. 
<p>15 І побачили її вельможі фараона, і розхвалили її перед фараоном; тож взяли жінку до дому фараона. 
<p>16 І він для Аврама вчинив добро через неї. Були в нього дрібна та велика худоба, осли, раби, рабині, ослиці й верблюди. 
<p>17 І вразив ГОСПОДЬ фараона і його дім великими карами через Сару, Аврамову дружину. 
<p>18 Тож фараон, покликавши Аврама, сказав: Що це ти мені вчинив? Чому не сказав мені, що вона твоя дружина? 
<p>19 Навіщо ти сказав: Вона – моя сестра? Тож я взяв її собі за дружину. Тепер же, ось твоя дружина – забирай та йди! 
<p>20 І наказав фараон своїм людям щодо нього, і ті випровадили його, і його дружину, і все, що було в нього. 

<h4>Буття 13 
<p>1 Тож піднявся Аврам з Єгипту до Неґеву, – сам, його дружина, та все, що було в нього, і Лот разом з ним. 
<p>2 Аврам був дуже багатий на худобу, на срібло та золото. 
<p>3 І він ішов, мандруючи, з Неґева аж до Бетеля – аж до місця, де раніше стояв його намет, між Бетелем і Гаєм, 
<p>4 до місця жертовника, якого спорудив там напочатку. І прикликав там Аврам Ім’я ГОСПОДА. 
<p>5 Також і в Лота, що ходив з Аврамом, була дрібна та велика худоба й намети. 
<p>6 І не вистачало їм землі, щоб жити разом. Оскільки їхнє майно було дуже велике, вони не могли жити разом. 
<p>7 І сталася сварка між пастухами худоби Аврама і пастухами худоби Лота. А жили тоді на цій землі ханаанці та періззейці. 
<p>8 Тож Аврам сказав Лотові: Хай не буде незгоди між мною і тобою, між моїми пастухами й твоїми пастухами, адже ми близькі родичі. 
<p>9 Хіба ж не вся земля перед тобою? Відділись від мене. Якщо підеш ліворуч, я піду праворуч; якщо підеш праворуч, я піду ліворуч. 
<p>10 Лот, підвівши свої очі, побачив усю Йорданську околицю. Перед тим як знищив ГОСПОДЬ Содом та Гоморру, уся вона, аж до Цоара, зрошувалась водою, як ГОСПОДНІЙ сад, як Єгипетський край! 
<p>11 Тож обрав собі Лот усю Йорданську околицю. І вирушив Лот на схід, і вони відділилися один від одного. 
<p>12 Аврам оселився в Ханаанському краю, а Лот – серед міст рівнини, розкинувши намети аж до Содома. 
<p>13 Люди, які жили в Содомі, були дуже лихі та грішні перед ГОСПОДОМ. 
<p>14 І сказав ГОСПОДЬ Аврамові, після того як Лот відділився від нього: Підведи свої очі й подивися з того місця, де ти перебуваєш, на північ, на південь, на схід і на захід. 
<p>15 Усю цю землю, яку ти бачиш, Я навіки дам тобі й твоїм нащадкам. 
<p>16 І вчиню твоє потомство, наче порох землі. Якщо хтось зможе порахувати порох землі, то й твоє потомство буде пораховане. 
<p>17 Устань, пройдися по землі в довжину і в ширину, бо Я даю її тобі. 
<p>18 Згорнувши намети, Аврам вирушив і оселився у діброві Мамре, що в Хевроні, й збудував там жертовник ГОСПОДЕВІ. 

<h4>Буття 14 
<p>1 І сталося за днів Амрaфeла, царя Шинеара, Аріоха, царя Елласара, Кедорлаомера, царя Елама, і Тидала, царя Ґоїма, 
<p>2 що вони вчинили війну з Берою, царем Содома, і з Біршою, царем Гоморри, із Шінеавом, царем Адми, і Шемевером, царем Цевоїма, і царем Бели, тобто Цоара. 
<p>3 Усі вони зібралися в долині Сіддім, вона тепер Соляне море. 
<p>4 Дванадцять років вони служили Кедорлаомерові, а тринадцятого року повстали. 
<p>5 Через те на чотирнадцятий рік прийшов Кедорлаомер і царі, які були в союзі з ним, і розбили рефаїмців в Аштерот-Карнаїмі, зузимців у Гамі, емімців в Шаве-Кір’ятаїмі, 
<p>6 і хорейців у їхній гірській місцевості Сеір, – аж до Ел-Парана, що навпроти пустелі. 
<p>7 Повернувшись, вони прибули до Ен-Мішпата, тобто Кадеша, і знищили всю землю Амалека, а також аморейців, які проживали в Хацецон-Тамарі. 
<p>8 Та виступили цар Содома, і цар Гоморри, і цар Адми, і цар Цевоїма, і цар Бели, тобто Цоара, і вишикувалися до бою в долині Сіддім 
<p>9 з Кедорлаомером, царем Елама, Тидалом, царем Ґоїма, Амрафелом, царем Шинеара і Аріохом, царем Елласара. Чотири царі проти п’ятьох. 
<p>10 А в долині Сіддім було багато копалень, копалень смоли. Втікаючи царі Содома і Гоморри попадали в ті копальні ; хто ж залишився, побігли в гірську місцевість. 
<p>11 А ті захопили все содомське і гоморрське майно, всю їхню поживу й пішли собі. 
<p>12 Вони забрали також Лота, сина Аврамового брата, бо він жив у Содомі, та його майно і пішли. 
<p>13 Прибув один утікач і сповістив про все Аврамові-єврею, котрий проживав у діброві аморейця Мамре, брата Ешкола і брата Анера – союзників Аврама. 
<p>14 Дізнавшись, що взято в полон сина його брата, Аврам зібрав триста вісімнадцять своїх вишколених людей, що народились в його домі, і кинувся в погоню за ними до Дана. 
<p>15 Уночі, розділившись на групи, він разом зі своїми слугами розбив їх і переслідував аж до Хови, що ліворуч Дамаска. 
<p>16 Таким чином він повернув усе добро, а також сина свого брата Лота, і добро його повернув, а також жінок і людей. 
<p>17 Тоді вийшов цар Содома назустріч йому, коли той повертався, розбивши Кедорлаомера і царів, що були з ним, до долини Шаве, – вона тепер Царська Долина. 
<p>18 А Мелхиседек, цар Салима, виніс хліб і вино. Він був священиком Всевишнього Бога. 
<p>19 Тож він поблагословив його та сказав: Благословенний Аврам Всевишнім Богом, Який створив небо і землю. 
<p>20 І благословенний Всевишній Бог, Який віддав твоїх ворогів у твої руки. І Аврам дав йому десятину з усього. 
<p>21 А цар Содома сказав Аврамові: Віддай мені людей, а добро залиш собі. 
<p>22 Та Аврам відповів содомському цареві: Підіймаю свою руку до ГОСПОДА, Бога Всевишнього, Який створив небо і землю: 
<p>23 якщо візьму від нитки аж до ремінця від взуття і якщо візьму з усього того, що належить тобі, щоб ти не сказав: Я збагатив Аврама. 
<p>24 Дай не мені – лише те, що спожили юнаки, та частку людям, котрі ходили зі мною: Анеру, Ешколу і Мамре – вони візьмуть свою частку. 

<h4>Буття 15 
<p>1 Після цих подій було до Аврама у видінні таке ГОСПОДНЄ слово: Не бійся, Авраме, Я – твій щит. Твоя винагорода буде дуже велика. 
<p>2 Аврам відповів: Владико ГОСПОДИ, що мені даси, коли я ходжу бездітним, а розпорядник мого маєтку – Елієзер із Дамаска? 
<p>3 І сказав Аврам: Ось, Ти не дав мені нащадків, і ось, мій домоправитель буде моїм спадкоємцем. 
<p>4 І ось було до нього таке слово ГОСПОДА : Він не буде спадкоємцем твоїм, але той, що вийде з лона твого, буде твоїм спадкоємцем. 
<p>5 Вивівши його надвір, ГОСПОДЬ сказав: Глянь на небо й полічи зірки, якщо лише зможеш їх порахувати. І сказав йому: Таким буде твоє потомство! 
<p>6 І повірив Аврам ГОСПОДЕВІ, і Він зарахував йому це в праведність. 
<p>7 І сказав йому: Я – ГОСПОДЬ, Який вивів тебе з Ура Халдейського, щоби дати тобі цю землю у спадщину. 
<p>8 Аврам відповів: Владико ГОСПОДИ, з чого мені дізнатись, що успадкую її? 
<p>9 І ГОСПОДЬ сказав йому: Візьми для Мене трилітню телицю, трилітню козу, трилітнього барана, горлицю й голубине пташеня. 
<p>10 Взяв він усе це для Нього, розсік його навпіл і поклав кожну половину напроти іншої, а птахів не розсікав. 
<p>11 На ті трупи позліталися хижі птахи, тож Аврам відганяв їх. 
<p>12 Під час заходу сонця Аврама огорнув глибокий сон. І ось страшна і велика темрява спала на нього. 
<p>13 Тоді ГОСПОДЬ сказав Аврамові: Неодмінно знай, що твої нащадки будуть приходцями в землі не своїй. Вони будуть рабами, і їх гнобитимуть чотириста років. 
<p>14 Але над народом, у якого вони будуть рабами, Я здійсню суд, після того вони вийдуть з великим майном. 
<p>15 Ти ж відійдеш до своїх батьків з миром, тебе поховають у глибокій старості. 
<p>16 А четверте покоління повернеться сюди, бо нині ще не наповнилася міра беззаконня аморейців. 
<p>17 І сталося, як зайшло сонце і була темрява, то ось, з’явилася димуюча піч і вогняні спалахи пройшли поміж тими частинами. 
<p>18 Того дня ГОСПОДЬ уклав з Аврамом заповіт, промовляючи: Твоїм нащадкам Я дав цю землю – від ріки Єгипту, аж до великої ріки, ріки Євфрат: 
<p>19 кенейців, кенезейців, кадмонейців, 
<p>20 хеттейців, періззейців, рефаїмців, 
<p>21 аморейців, ханаанців, гіргашейців і євусейців. 

<h4>Буття 16 
<p>1 А Сара, Аврамова дружина, не народжувала йому. І була в неї рабиня-єгиптянка на ім’я Агар. 
<p>2 І сказала Сара Аврамові: Ось, стримав мене ГОСПОДЬ від народження дітей. Тож увійди до моєї рабині, можливо, я матиму дітей від неї. І Аврам послухався голосу Сари. 
<p>3 Після десяти років проживання Аврама в Ханаанській землі його дружина Сара взяла Агар, свою рабиню-єгиптянку, і віддала її своєму чоловікові, Аврамові, за дружину. 
<p>4 І він увійшов до Агари, – і вона зачала. Побачивши, що вагітна, вона стала зневажати свою господиню. 
<p>5 Тож Сара сказала Аврамові: Я скривджена тобою. Я віддала свою рабиню до твого лона, але вона, побачивши, що завагітніла, стала мене зневажати. Нехай Бог розсудить між мною і тобою. 
<p>6 Аврам же відповів Сарі: Таж твоя рабиня в твоїх руках. Роби з нею те, що вважаєш за краще. І Сара впокорювала її, і та втекла від неї. 
<p>7 І знайшов її ангел ГОСПОДНІЙ біля джерела води в пустелі, біля джерела по дорозі до Шуру, 
<p>8 і сказав: Агаро, рабине Сарина, звідки ти прийшла і куди прямуєш? Вона ж відповіла: Я втікаю від моєї господині Сари. 
<p>9 І сказав їй ангел ГОСПОДНІЙ : Вернися до своєї господині й будь їй покірною. 
<p>10 І сказав їй ангел ГОСПОДНІЙ : Вельми розмножу твоїх нащадків, не буде їм ліку через їхню численність. 
<p>11 І сказав їй ангел ГОСПОДНІЙ : Ось ти завагітніла й народиш сина, і даси йому ім’я Ізмаїл, тому що прислухався ГОСПОДЬ до твого страждання. 
<p>12 Він буде чоловіком, подібним до дикого осла. Руки його будуть проти всіх, і руки всіх проти нього. І перед обличчям усіх своїх братів він оселиться. 
<p>13 І назвала вона Ім’я ГОСПОДА, Який розмовляв із нею: Ти – Бог, що бачить мене! Бо вона говорила: Невже я побачила Того, Хто бачить мене? 
<p>14 Ось чому й названо криницю – Джерело Живого, Який бачить мене. Вона між Кадешем і Баредом. 
<p>15 І народила Агар Аврамові сина, і назвав Аврам свого сина, якого народила Агар: Ізмаїл. 
<p>16 Аврамові було вісімдесят шість років, коли Агар народила Аврамові Ізмаїла. 

<h4>Буття 17 
<p>1 Аврамові виповнилося дев’яносто дев’ять років. І з’явився Аврамові ГОСПОДЬ, і сказав йому: Я – Бог Всемогутній! Ходи перед обличчям Моїм і будь бездоганним! 
<p>2 Я укладу Мій заповіт між Мною і тобою, і вельми тебе розмножу. 
<p>3 Тож Аврам упав долілиць, а Бог продовжував до нього говорити: 
<p>4 Ось Я укладаю Мій заповіт з тобою, і ти станеш батьком багатьох народів. 
<p>5 Ти вже не зватимешся Аврамом, а твоє ім’я буде Авраам, бо Я учинив тебе батьком багатьох народів. 
<p>6 Я зроблю тебе дуже-дуже плідним, і виведу від тебе народи, і царі вийдуть з тебе. 
<p>7 І укладу Мій заповіт між Мною і тобою, та між твоїми нащадками після тебе в їхніх поколіннях як вічний заповіт, щоб бути Богом тобі й твоїм нащадкам по тобі. 
<p>8 Я дам тобі та нащадкам твоїм після тебе край, в якому перебуваєш, весь Ханаанський край, на вічне володіння, – і Я буду їм Богом. 
<p>9 І сказав Бог Авраамові: Ти ж заповіт Мій зберігатимеш – ти і твої нащадки після тебе в їхніх поколіннях. 
<p>10 Оце Мій заповіт, який будете зберігати, поміж Мною і вами, і нащадками твоїми після тебе: нехай буде обрізаний у вас кожний чоловічої статі. 
<p>11 Обріжете вашу крайню плоть, – і це буде ознакою заповіту між Мною і вами. 
<p>12 Кожен восьмиденний чоловічої статі у ваших поколіннях буде обрізаний, народжений у твоєму домі і куплений за срібло будь-який чужинець, котрий не з твоїх нащадків. 
<p>13 Обов’язково має бути обрізаний народжений у твоєму домі й куплений за твоє срібло; і буде Мій заповіт на вашому тілі як вічний заповіт. 
<p>14 А необрізаний чоловічої статі, кому не буде зроблено обрізання крайньої плоті, буде знищена та душа зі свого народу – він зламав Мого заповіта! 
<p>15 І сказав Бог Авраамові: Сару, свою дружину, не називатимеш більше Сарою, бо її ім’я – Сарра. 
<p>16 Я благословлю її і дам тобі також від неї сина. Я поблагословлю її, і постануть від неї народи, царі народів постануть від неї. 
<p>17 І впав Авраам долілиць, засміявся, і сказав у своєму серці: Чи у столітнього народиться син і чи дев’яностолітня Сарра народить? 
<p>18 Богові ж Авраам сказав: Хоч би Ізмаїл жив перед обличчям Твоїм. 
<p>19 Та Бог промовив: Ні, твоя дружина Сарра народить тобі сина, а ти назвеш його Ісааком. Я укладу з ним Мій заповіт, як заповіт вічний, з його нащадками після нього. 
<p>20 А щодо Ізмаїла, Я почув тебе. Ось, Я поблагословлю його, і вчиню його плідним, і дуже-дуже розмножу його. Він породить дванадцять князів, і виведу від нього великий народ. 
<p>21 Але Мій заповіт Я укладу з Ісааком, якого народить тобі Сарра наступного року в цей самий час. 
<p>22 І Він закінчив розмовляти з ним. І Бог вознісся від Авраама. 
<p>23 Тож Авраам узяв свого сина Ізмаїла і всіх народжених у його домі, і всіх куплених за його срібло, кожного чоловічої статі з людей Авраамового дому, і того самого дня обрізав їхню крайню плоть, як сказав йому Бог. 
<p>24 Авраамові було дев’яносто дев’ять років, коли йому було зроблено обрізання крайньої плоті. 
<p>25 Його синові Ізмаїлові було тринадцять років, коли йому було зроблено обрізання крайньої плоті. 
<p>26 Того самого дня був обрізаний Авраам і його син Ізмаїл. 
<p>27 І всі чоловіки його дому, народжені в домі й куплені за срібло з-поміж чужинців, були обрізані разом із ним. 

<h4>Буття 18 
<p>1 І з’явився Авраамові ГОСПОДЬ у діброві Мамре, коли він сидів у час денної спеки при вході до намету. 
<p>2 Підвівши свої очі, він побачив: ось три Мужі стоять коло нього. Побачивши, він вибіг Їм назустріч із входу намету і долілиць вклонився, 
<p>3 промовивши: Господи, якщо я знайшов милість в очах Твоїх, не проходь повз Твого раба. 
<p>4 Нехай принесуть трохи води, щоб Ви помили Свої ноги і відпочили під деревом. 
<p>5 Я ж принесу хліба, щоб Ви підкріпилися, а тоді підете, бо задля цього Ви проходили повз Вашого раба. Вони відповіли: Зроби так, як ти сказав. 
<p>6 Тож поспішив Авраам до намету до Сарри й сказав: Швиденько візьми три мірки питльованого борошна, заміси, і зроби коржі. 
<p>7 Сам же Авраам побіг до худоби, вибрав молоде та гарне теля, дав слузі, а той швидко приготував його. 
<p>8 Тоді взяв масло, молоко, приготовлене теля і поклав перед Ними. Тож він стояв при Них під деревом, а Вони споживали. 
<p>9 І сказали до нього: Де твоя дружина Сарра? А він відповів: Ось, у наметі. 
<p>10 Один із Них сказав: Я неодмінно повернуся до тебе цього ж часу наступного року, і ось у твоєї дружини Сарри буде син. А Сарра чула це при вході намету, що був позаду Нього. 
<p>11 Авраам же і Сарра були старі, дійшовши похилого віку. У Сарри припинилося те, що зазвичай буває в жінок. 
<p>12 Тож Сарра засміялася про себе, кажучи: Коли я постаріла, чи матиму таку втіху? Та й господар мій старий! 
<p>13 І промовив ГОСПОДЬ до Авраама: Чому це засміялася Сарра, кажучи: Невже я справді народжу, коли я стара? 
<p>14 Хіба для ГОСПОДА є щось неможливе? У визначений час Я повернуся до тебе цього ж часу наступного року, і в Сарри буде син. 
<p>15 А Сарра заперечила, кажучи: Я не сміялася. Тому що злякалася. А Він сказав: Ні, ти таки сміялася! 
<p>16 І вирушили звідти ті Мужі, і поглянули вниз на Содом, а Авраам ішов із Ними, щоб провести. 
<p>17 І ГОСПОДЬ сказав: Чи Я приховаю від Авраама, що маю намір зробити? 
<p>18 Адже Авраам дійсно стане великим та могутнім народом, і благословляться у ньому всі народи землі! 
<p>19 Адже Я обрав його для того, щоб він заповів своїм синам і домові своєму після себе. І будуть вони дотримуватися ГОСПОДНЬОЇ дороги, щоб чинити правду і справедливість, щоб ГОСПОДЬ здійснив для Авраама, що сказав був про нього. 
<p>20 І ГОСПОДЬ сповістив: Волання Содома й Гоморри посилилося, і їхній гріх став вельми тяжким. 
<p>21 Зійду й подивлюсь, чи вони чинять згідно з воланням їхнім, яке доходить до Мене, на свою загибель. Якщо ж ні, то знатиму. 
<p>22 І звернули звідти ті Мужі, і пішли в напрямку Содома. А Авраам продовжував стояти перед лицем ГОСПОДА. 
<p>23 Підійшовши, Авраам запитав: Невже Ти знищиш праведного разом із нечестивим? 
<p>24 Може, у місті є п’ятдесят праведників, чи також знищиш і не пробачиш цій місцевості задля п’ятдесяти праведників, які в ньому є? 
<p>25 Неприйнятне для Тебе вчинити цю річ, – убити праведного з нечестивим, бо станеться праведнику те ж, що й нечестивому – це неприйнятне для Тебе! Чи Суддя всієї землі не вчинить правосуддя? 
<p>26 І ГОСПОДЬ відповів: Якщо знайду в Содомі п’ятдесят праведників, що живуть у місті, то збережу всю місцевість заради них. 
<p>27 У відповідь Авраам промовив: Ось, я наважився говорити з Господом, а я – порох і попіл. 
<p>28 Може, до п’ятдесяти праведників не вистачатиме п’ять, – чи знищиш через цих п’ятьох ціле місто? І Він відповів: Не знищу, якщо знайду там сорок п’ять. 
<p>29 І знову заговорив до Нього, та й промовив: Може, знайдеться там сорок? І Він відповів: Не вчиню й заради сорока. 
<p>30 І сказав Авраам : Нехай не гнівається Господь, і нехай я скажу. Може, знайдеться там тридцять? І Він відповів: Не вчиню, якщо знайду там і тридцять. 
<p>31 І сказав Авраам : Ось, я наважився розмовляти з Господом. Може знайдеться там двадцять? І Він відповів: Не знищу й заради двадцяти. 
<p>32 І сказав Авраам : Хай не гнівається Господь, і нехай я скажу лише цього разу. Може, знайдеться там десять? І Він відповів: Не знищу й заради десяти. 
<p>33 І пішов ГОСПОДЬ, коли закінчив розмовляти з Авраамом. Авраам же повернувся до свого місця. 

<h4>Буття 19 
<p>1 А надвечір до Содома прийшли два ангели. Лот же сидів у брамі Содома. Побачивши їх, Лот підвівся їм назустріч, вклонився долілиць 
<p>2 і сказав: Ось, господарі мої, зайдіть до дому вашого раба і переночуйте, помийте ваші ноги, а зранку встанете і підете своєю дорогою. Та вони сказали: Ні, ми переночуємо на міській площі. 
<p>3 Однак він дуже наполягав, тому вони завернули і ввійшли до його дому. Лот влаштував їм гостину, напік опрісноків, і вони поїли, 
<p>4 перш ніж лягти спати. А чоловіки міста, содомці – від малого до старого, увесь народ звідусюди – оточили дім. 
<p>5 Вони викликали Лота і сказали йому: Де ті мужі, які прийшли до тебе цієї ночі? Виведи їх до нас, щоб нам їх пізнати. 
<p>6 Тож Лот вийшов до них до входу, зачинивши за собою двері, 
<p>7 і сказав: Брати мої, не чиніть зла. 
<p>8 Ось у мене дві дочки, які не пізнали чоловіка. Краще я виведу їх до вас, і робіть з ними, що вважаєте за краще. Лише цим мужам не робіть нічого, оскільки вони увійшли під тінь мого даху. 
<p>9 Ті ж відказали: Відійди геть! І сказали: Цей один прийшов пожити, а береться судити. Тепер більше зла заподіємо тобі, ніж їм! Тож вони сильно налягали на того чоловіка, Лота, і підступили, щоб висадити двері. 
<p>10 Тоді ті мужі, висунувши свої руки, втягли Лота до себе в дім, а двері замкнули. 
<p>11 А чоловіків, які були при вході дому, вдарили сліпотою – від малого до великого. І ті вибились із сил, шукаючи входу. 
<p>12 А Лотові ті мужі сказали: Хто ще в тебе тут? Зятів і синів своїх, і дочок своїх, і всіх своїх, що в місті, – виведи із цього місця! 
<p>13 Бо ми знищимо це місце, оскільки збільшилося їхнє волання перед лицем ГОСПОДА ; тож послав нас ГОСПОДЬ знищити його. 
<p>14 Вийшов же Лот і звернувся до своїх зятів, які брали його дочок, промовивши: Уставайте, вийдіть із цього місця, бо ГОСПОДЬ знищить місто. Але в очах його зятів, він був наче жартівник. 
<p>15 Коли ж настав світанок, ангели почали квапити Лота, кажучи: Уставай, бери свою дружину та обох своїх дочок, яких маєш тут, щоб тобі не загинути через беззаконня міста. 
<p>16 Він же зволікав. Тоді ті мужі – через ГОСПОДНЄ милосердя до нього – схопили за руку його, і за руку його дружину, і за руку обох його дочок, і вивели його, і поставили поза містом. 
<p>17 І сталося, коли вони виводили їх назовні, один із них сказав: Рятуй свою душу! Не оглядайся назад і не зупиняйся ніде в околиці. Утікай на гору, щоб тобі не загинути. 
<p>18 А Лот сказав їм: Ні, о Господи! 
<p>19 Ось Твій раб знайшов милість в очах Твоїх, і Ти збільшив Свою ласку, яку вчинив мені, зберігши при житті душу мою; але я не можу врятуватися на горі, щоб лихо мене не захопило, тож я помру. 
<p>20 Ось неподалік оце місто, де я міг би врятуватись, воно – мале. Нехай я втечу туди, – хіба ж воно не мале? І житиме душа моя. 
<p>21 І відповів йому: Ось Я вислухав тебе також у цьому – не знищу міста, про яке ти сказав. 
<p>22 Швидше утікай туди, бо Я не зможу нічого вчинити, доки не ввійдеш туди. Тому він назвав те місто – Цоар. 
<p>23 Сонце зійшло над землею, і Лот прибув до Цоара. 
<p>24 ГОСПОДЬ же послав дощ на Содом і Гоморру, сірку й вогонь, від ГОСПОДА з неба. 
<p>25 І знищив ті міста й усю околицю, і всіх мешканців міст, і рослинність землі. 
<p>26 А дружина Лотова озирнулася йдучи позад нього – і стала соляним стовпом. 
<p>27 Уставши рано-вранці, Авраам пішов до того місця, де стояв був перед лицем ГОСПОДА. 
<p>28 І поглянув вниз на Содом і Гоморру та на всю землю навколо, і побачив: ось підіймається дим від землі, немов дим із печі. 
<p>29 І сталося, коли нищив Бог міста тієї околиці, то згадав Бог Авраама, і вислав Лота з місця спустошення, коли спустошував міста, в яких мешкав Лот. 
<p>30 І піднявся Лот із Цоара, і оселився на горі, і обидві його дочки з ним, бо боявся жити в Цоарі. І оселився в печері, він та обидві його дочки. 
<p>31 І сказала старша молодшій: Батько наш постарів, і немає чоловіка в цім краї, який ввійшов би до нас за звичаєм усієї землі. 
<p>32 Ходи, напіймо нашого батька вином, і переспімо з ним, і дамо життя нащадкам від нашого батька. 
<p>33 Тож тієї ночі вони напоїли свого батька вином. Тоді увійшла старша й переспала зі своїм батьком; і той не знав, коли вона лягла й коли встала. 
<p>34 І сталося наступного дня, що старша сказала молодшій: Ось минулої ночі я переспала зі своїм батьком. Напіймо його вином також цієї ночі. Тоді ти увійди і переспи з ним, і дамо життя нащадкам від нашого батька. 
<p>35 І напоїли свого батька вином також тієї ночі. І встала молодша й переспала з ним; і той не знав, коли вона лягла й коли встала. 
<p>36 І завагітніли обидві Лотові дочки від свого батька. 
<p>37 Старша народила сина й дала йому ім’я Моав. Він – батько моавійців аж до сьогодні. 
<p>38 Також народила сина молодша й дала йому ім’я Бен-Аммі. Він – батько синів Аммона аж до сьогодні. 

<h4>Буття 20 
<p>1 І вирушив звідти Авраам до землі Неґев і оселився між Кадешем і Шуром, і замешкав у Герарі. 
<p>2 А про свою дружину Сарру Авраам сказав: Вона моя сестра. І послав Авімелех, цар Герара, і взяв Сарру. 
<p>3 Та вночі уві сні прийшов до Авімелеха Бог і сказав йому: Ось ти вмреш через жінку, яку взяв, бо вона має чоловіка. 
<p>4 Авімелех же не зближався з нею, тож сказав: Господи, чи також праведний народ Ти знищиш? 
<p>5 Хіба ж не він мені сказав: Вона – моя сестра? Та й вона сама сказала: Він – мій брат. З чистим серцем і невинними руками я це вчинив. 
<p>6 Тоді Бог сказав йому уві сні: Я знаю, що з чистим серцем вчинив ти це, Я також утримав тебе від гріха проти Мене. Тому й не допустив, щоб ти доторкався до неї. 
<p>7 Тепер же поверни жінку цього чоловіка, бо він пророк; він помолиться за тебе, і житимеш. Якщо ж не повернеш, то знай, що неодмінно помреш ти і всі твої. 
<p>8 Вставши рано-вранці, Авімелех закликав усіх своїх слуг і переказав їм усі ті слова. І люди дуже полякалися. 
<p>9 І покликав Авімелех Авраама, і сказав йому: Що ти з нами вчинив? І чим я провинився перед тобою, що навів ти на мене і на моє царство великий гріх? Ти повівся зі мною, як не годиться робити. 
<p>10 Тоді Авімелех запитав Авраама: Що ти мав на увазі, чинячи цю справу? 
<p>11 Авраам же відповів: Я лише подумав: Немає Божого страху на цьому місці і мене вб’ють через мою дружину. 
<p>12 Проте, вона й справді моя сестра, вона дочка мого батька, але не дочка моєї матері, і стала моєю дружиною. 
<p>13 І сталося, коли Бог вивів мене з мого батьківського дому, то я сказав їй: Оце буде твоя ласка, яку вчиниш мені: на кожному місці, куди прийдемо, кажи про мене: Він – мій брат. 
<p>14 Тоді взяв Авімелех дрібну та велику худобу, рабів та рабинь, та й дав Авраамові. І повернув йому Сарру, його дружину. 
<p>15 І сказав Авімелех: Ось перед тобою моя земля, осядь, де тобі до вподоби. 
<p>16 А Саррі сказав: Ось я дав тисячу срібняків твоєму братові. Ось тобі накриття на очі перед усіма, що з тобою. І перед усіма ти виправдана. 
<p>17 І помолився Авраам Богові, і зцілив Бог Авімелеха, його дружину та його рабинь, і вони знову могли народжувати, 
<p>18 бо ГОСПОДЬ дійсно замкнув був кожну утробу в Авімелеховому домі через Сарру, Авраамову дружину. 

<h4>Буття 21 
<p>1 І ГОСПОДЬ відвідав Сарру, як пообіцяв, і учинив ГОСПОДЬ Саррі так, як сказав. 
<p>2 Тож Сарра завагітніла й народила Авраамові сина в його старості – у визначений час, на який вказав йому Бог. 
<p>3 І назвав Авраам свого сина, який в нього народився від Сарри, Ісаак. 
<p>4 А на восьмий день Авраам обрізав свого сина Ісаака, як і заповів йому Бог. 
<p>5 Авраамові виповнилось сто років, коли народився в нього син Ісаак. 
<p>6 Сарра ж сказала: Сміх учинив мені Бог; хто лише почує – сміятиметься з мене. 
<p>7 І промовила: Хто би сказав Авраамові: Сарра годує дітей? Адже в його старості я народила сина! 
<p>8 Дитя ж підросло й було відлучене від грудей. А в день, коли був відлучений від грудей Ісаак, Авраам влаштував велику гостину. 
<p>9 І побачила Сарра, що син Агари-єгиптянки, якого та народила Авраамові, насміхається над Ісааком. 
<p>10 Тож сказала Авраамові: Прожени цю рабиню та її сина, бо син цієї рабині не стане спадкоємцем разом із моїм сином Ісааком. 
<p>11 І було Авраамові дуже неприємним це рішення щодо його сина. 
<p>12 Але Бог сказав Авраамові: Не вважай неприємним рішення щодо хлопця та твоєї рабині. Усе, що скаже тобі Сарра, послухайся її голосу, бо через Ісаака буде покликане тобі потомство. 
<p>13 Також і сина твоєї рабині учиню народом, бо він – твій нащадок. 
<p>14 Уставши рано-вранці, Авраам узяв хліба та бурдюка води, дав Агарі, поклавши на її плече, дав також хлопця, і відіслав її. І пішла вона, і заблукала в пустелі Беер-Шева. 
<p>15 Як закінчилася вода в бурдюці, то вона покинула дитину під одним із кущів. 
<p>16 Відійшла, сіла собі навпроти на відстані пострілу з лука, бо сказала: Нехай не бачитиму смерті дитини. Тож сіла навпроти, а хлопчина закричав і заплакав. 
<p>17 І почув Бог голос хлопчини, і кликнув з неба Божий ангел до Агари, і сказав їй: Що з тобою, Агаро? Не бійся, бо почув Бог голос хлопчини з місця, де він знаходиться. 
<p>18 Устань, підніми хлопчину й підтримай його своєю рукою, бо Я зроблю його великим народом. 
<p>19 Тоді відкрив Бог їй очі, і вона побачила криницю з водою. Пішла, наповнила бурдюк водою й напоїла хлопчину. 
<p>20 І Бог був із хлопчиною, і він виріс. І оселився в пустелі та став стрільцем-лучником. 
<p>21 І оселився він у пустелі Паран, а його мати взяла йому дружину з Єгипетського краю. 
<p>22 І сталося того часу: звернувся Авімелех і полководець його війська Піхол до Авраама з такими словами: Бог із тобою в усьому, що ти робиш. 
<p>23 Тож присягни тепер мені тут Богом, що не вчиниш підступу ні мені, ні моєму нащадку, ні моєму потомству. Згідно з ласкою, яку я вчинив тобі, ти вчиниш зі мною і з краєм, в якому ти пробуваєш чужинцем. 
<p>24 Авраам відповів: Я присягаю! 
<p>25 І докорив Авраам Авімелехові за криницю води, яку відібрали були слуги Авімелеха. 
<p>26 Авімелех же відповів: Я не знаю, хто вчинив цю річ. Ані ти мені не сповістив, ані я не чув про це до сьогодні. 
<p>27 Тоді Авраам узяв дрібну та велику худобу, та й дав Авімелехові, і вони уклали між собою заповіт. 
<p>28 Авраам же поставив окремо сім овечок з отари. 
<p>29 Тоді Авімелех запитав Авраама: Що це за сім овечок, яких ти поставив окремо? 
<p>30 І той відповів: Сім овечок ти приймеш від мене, щоб засвідчити мені, що я викопав цю криницю. 
<p>31 Тому й назвав те місце Беер-Шева, оскільки там вони обидва присягнулись. 
<p>32 І уклали в Беер-Шеві заповіт. І встав Авімелех, та полководець його війська Піхол, і повернулися до филистимського краю. 
<p>33 А Авраам посадив у Беер-Шеві тамарискове дерево і прикликав там Ім’я ГОСПОДА, Вічного Бога. 
<p>34 І перебував Авраам у филистимському краї тривалий час. 

<h4>Буття 22 
<p>1 І сталося, після цих подій Бог випробовував Авраама. Він сказав йому: Аврааме! Той відповів: Ось я! 
<p>2 Тоді Бог сказав: Візьми свого сина, свого єдиного, якого ти любиш, Ісаака, і піди до краю Морія, та принеси його там у всепалення на одній з гір, про яку Я тобі скажу. 
<p>3 Уставши рано-вранці, Авраам осідлав свого осла, узяв із собою двох слуг і свого сина Ісаака, нарубав дров на всепалення, встав і пішов до місця, на яке вказав йому Бог. 
<p>4 На третій день, підвівши свої очі, Авраам побачив те місце здалека. 
<p>5 І сказав Авраам своїм слугам: Залишайтеся тут з ослом, а ми з хлопцем підемо аж туди. Поклонимось Богові і повернемося до вас. 
<p>6 Тож узяв Авраам дрова для всепалення, поклав на свого сина Ісаака, узяв у руки вогонь та ножа, і пішли обидва разом. 
<p>7 Ісаак заговорив до свого батька Авраама: Батьку мій! Той же відповів: Ось я, мій сину! Ісаак запитав: Ось вогонь і дрова, а де ж ягня на всепалення? 
<p>8 І відповів Авраам: Бог нагледить Собі ягня на всепалення, мій сину. Так вони йшли обоє разом. 
<p>9 І прийшли на місце, вказане йому Богом. І збудував там Авраам жертовника, розклав дрова і, зв’язавши свого сина Ісаака, поклав його на жертовник, на дрова. 
<p>10 Авраам же простягнув свою руку й узяв ножа, щоб зарізати свого сина. 
<p>11 Та ГОСПОДНІЙ ангел кликнув до нього з неба і сказав: Аврааме, Аврааме! А той відповів: Ось я! 
<p>12 І промовив ангел : Не піднімай руки своєї на хлопця, не чини йому нічого, бо тепер Я знаю, що ти боїшся Бога і не пошкодував для Мене свого сина, свого єдиного. 
<p>13 Підвівши свої очі, Авраам побачив: аж ось позаду нього баран заплутався в гущавині своїми рогами. Тож Авраам пішов, узяв барана і приніс його на всепалення замість свого сина. 
<p>14 І дав Авраам тому місцю назву – " ГОСПОДЬ нагледить". Тому сьогодні кажуть: На горі ГОСПОДНІЙ нагледиться. 
<p>15 І ГОСПОДНІЙ ангел вдруге звернувся до Авраама з неба, 
<p>16 сказавши: Клянуся Собою, говорить ГОСПОДЬ, через те що ти вчинив цю річ, не пошкодував свого сина, свого єдиного, 
<p>17 Я вельми поблагословлю тебе, розмножу твоїх нащадків, як небесні зорі, як пісок на березі моря; і твої нащадки успадкують брами своїх ворогів. 
<p>18 І будуть благословенні у твоїх нащадках всі народи землі за те, що ти послухався Мого голосу. 
<p>19 Після цього Авраам повернувся до своїх слуг. Тож вони встали і разом пішли до Беер-Шеви. І оселився Авраам у Беер-Шеві. 
<p>20 І сталося після цих подій, що Авраамові повідомили: Ось і Мілка народила синів твоєму братові Нахорові: 
<p>21 Уца, його первенця; Буза, його брата; Кемуїла, батька Арама, 
<p>22 Кеседа, Хаза, Пілдаша, Їдлафа і Бетуїла. 
<p>23 Бетуїл же породив Ревеку. Цих вісьмох народила Мілка Нахорові, братові Авраама. 
<p>24 А його наложниця, на ім’я Реума, народила також Теваха, Ґахама, Тахаша й Мааху. 

<h4>Буття 23 
<p>1 Віку життя Сарри було сто двадцять сім років. 
<p>2 І померла Сарра в Кіріят-Арбі, тобто в Хевроні, що у Ханаанській землі. Тож прийшов Авраам голосити над Саррою та оплакувати її. 
<p>3 І підвівся Авраам від своєї небіжчиці, і звернувся до синів Хетових зі словами: 
<p>4 Я серед вас приходець і мандрівник. Дайте мені серед вас власність для гробниці, і поховаю мою небіжчицю з-перед моїх очей. 
<p>5 І відповіли сини Хетові Авраамові, кажучи йому: 
<p>6 Добродію, послухай нас. Ти серед нас – князь Божий. У найкращій з наших гробниць поховай свою небіжчицю. Ніхто з нас не відмовить тобі у своїй гробниці, аби поховати твою небіжчицю. 
<p>7 Авраам підвівся, вклонився людям тієї землі, синам Хетовим, 
<p>8 і звернувся до них зі словами: Якщо ви згодні поховати мою небіжчицю з-перед моїх очей, то послухайте мене, і поговоріть за мене з Ефроном, Цохаровим сином, 
<p>9 аби він дав мені печеру Махпелу, що належить йому, що на краю його поля. За повну вартість хай дасть мені її поміж вас як власність для гробниці. 
<p>10 Ефрон же був присутнім серед Хетових синів. Тож Ефрон-хеттеєць відповів Авраамові так, що чули сини Хетові – усі, що проходили через браму його міста – кажучи: 
<p>11 Ні, добродію мій, послухай мене! Я віддаю тобі поле, і печеру, що на ньому, віддаю тобі. У присутності синів мого народу віддаю тобі. Поховай свою небіжчицю. 
<p>12 І вклонився Авраам народові тієї землі, 
<p>13 і відповів Ефронові так, щоб чув народ тієї землі, кажучи: Коли твоя ласка, послухай мене! За поле я заплачу сріблом, прийми його від мене, і я поховаю там мою небіжчицю. 
<p>14 Та Ефрон відповів Авраамові, кажучи: 
<p>15 Добродію мій, послухай мене! Земля коштує чотириста шекелів срібла, – що то є між мною і тобою? Тож поховай свою небіжчицю. 
<p>16 Вислухавши Ефрона, Авраам відважив Ефронові срібло, про яке той сказав так, щоб чули Хетові сини, – чотириста шекелів срібла, яке було в обігу в купців. 
<p>17 Таким чином Ефронове поле, яке в Махпелі, що навпроти Мамре, – поле й печера, що на ньому, і кожне дерево на полі, яке росло в усіх його межах навколо, стало 
<p>18 Авраамовою власністю в присутності Хетових синів – усіх, що проходили через браму його міста. 
<p>19 Після того Авраам поховав свою дружину Сарру в печері поля Махпели, що напроти Мамре, – це Хеврон, у Ханаанській землі. 
<p>20 І перейшло поле й печера, що на ньому, Авраамові як власність для гробниці від Хетових синів. 

<h4>Буття 24 
<p>1 Авраам постарів, увійшов у літа. ГОСПОДЬ благословив Авраама в усьому. 
<p>2 І сказав Авраам своєму слузі, старшому над його домом, що керував усім, що він мав: Поклади свою руку під моє стегно 
<p>3 і присягнися мені ГОСПОДОМ, Богом неба і Богом землі, що не візьмеш моєму синові дружини з дочок ханаанців, серед яких я живу, 
<p>4 але підеш до мого краю, до місця мого народження, і звідти візьмеш дружину для мого сина Ісаака. 
<p>5 Тоді слуга сказав йому: Може, жінка не захоче піти зі мною до цієї землі, чи я маю повернути твого сина до краю, звідки ти вийшов? 
<p>6 Авраам же відповів йому: Стережися, аби ти не повернув мого сина туди! 
<p>7 ГОСПОДЬ, Бог неба, Який вивів мене з дому мого батька та з краю мого народження, Який розмовляв зі мною і Який присягнувся мені, кажучи: Цю землю Я дам твоїм нащадкам. Він пошле Свого ангела перед тобою, і ти візьмеш звідти дружину для мого сина. 
<p>8 А якщо жінка не забажає піти з тобою, то будеш вільний від цієї присяги мені. Лише мого сина не повертай туди! 
<p>9 І поклав слуга свою руку під стегно свого господаря Авраама, і присягнув йому в цій справі. 
<p>10 І взяв той слуга десять верблюдів із верблюдів свого господаря. І пішов, маючи із собою різне добро свого господаря. І, вставши, пішов у Месопотамію, до міста Нахора. 
<p>11 І зупинив він верблюдів поза містом біля криниці з водою у вечірній час, у час, коли жінки виходять набирати воду, 
<p>12 і промовив: ГОСПОДИ, Боже мого господаря Авраама, пошли мені сьогодні успіх та вчини ласку моєму господареві Авраамові! 
<p>13 Ось я стою біля джерела води, а дочки мешканців міста виходять набирати воду. 
<p>14 І станеться, що дівчина, якій я скажу: Нахили свого глека, щоб я напився, – а вона відповість: Пий, я також понапуваю твоїх верблюдів, – буде тією, яку Ти приготував Своєму рабові, Ісаакові. І з цього я дізнаюся, що Ти вчинив ласку моєму господареві. 
<p>15 І сталося, він ще не закінчив говорити, аж ось вийшла Ревека, що народилася в Бетуїла, сина Мілки, дружини Нахора, Авраамового брата. А її глек – у неї на плечі. 
<p>16 Дівчина ж була на вигляд дуже гарна, – дівиця, яку ще не пізнав чоловік. Спустившись до джерела, вона наповнила свого глека й стала підніматися. 
<p>17 Тоді слуга вибіг їй назустріч і сказав: Дай-но мені попити трохи води з твого глека. 
<p>18 А вона відповіла: Пий, мій господарю! І з поспіхом спустила глека на свою руку й напоїла його. 
<p>19 Коли ж закінчила поїти його, то сказала: Також твоїм верблюдам я наберу води, аж поки вони не нап’ються. 
<p>20 І хутко вилила воду зі свого глека до корита, і знову побігла до криниці набрати, і набрала води для всіх його верблюдів. 
<p>21 Чоловік мовчки придивлявся до неї, аби зрозуміти, чи ГОСПОДЬ успішно спрямував його подорож, чи ні. 
<p>22 І сталося, щойно верблюди перестали пити, слуга взяв золоту сережку, вагою пів шекеля, і два браслети на її руки, вагою десять шекелів золота, 
<p>23 та й запитав: Чия ти дочка? Скажи мені, чи є у твого батька місце для нас переночувати? 
<p>24 Вона відповіла йому: Я дочка Бетуїла, сина Мілки, котрого вона народила Нахорові. 
<p>25 І додала: А соломи і паші в нас багато, також є місце, щоб переночувати. 
<p>26 Тож чоловік, схилившись долілиць, поклонився ГОСПОДЕВІ 
<p>27 і сказав: Благословенний ГОСПОДЬ, Бог мого господаря Авраама, що не відвернув Своєї милості та вірності Своєї від мого господаря. Мене ж ГОСПОДЬ успішно привів до дому братів мого господаря. 
<p>28 Побігши, дівчина розповіла в домі своєї матері про цю справу. 
<p>29 Ревека ж мала брата на ім’я Лаван. І побіг Лаван до того чоловіка надвір, до джерела. 
<p>30 І сталося, коли він побачив сережку, а також браслети на руках своєї сестри і коли почув слова своєї сестри Ревеки, яка казала: Так говорив мені той чоловік, то подався до того чоловіка, – аж ось той стоїть при верблюдах біля джерела, – 
<p>31 і сказав йому: Заходь, благословенний ГОСПОДОМ ! Чому стоїш надворі? Я ж приготував дім і місце для верблюдів. 
<p>32 І ввійшов той чоловік до дому. А Лаван розвантажив верблюдів, дав соломи та паші верблюдам, і води, щоб умити ноги йому та людям, що були з ним. 
<p>33 І поклали перед ним їжу, та він сказав: Не їстиму, доки не розповім про свою справу. А Лаван відповів: Розповідай! 
<p>34 І той сказав: Я – слуга Авраама. 
<p>35 ГОСПОДЬ щедро поблагословив мого господаря, і він став великим. Він дав йому дрібної та великої худоби, срібла, золота, рабів, рабинь, верблюдів і ослів. 
<p>36 А Сарра, дружина мого господаря, народила моєму господарю сина, вже у його похилому віці. І він віддав йому все, що мав. 
<p>37 А мене заприсягнув мій господар, кажучи: Не візьмеш дружини для мого сина з-поміж дочок ханаанців, на землі яких я проживаю. 
<p>38 Але підеш до дому мого батька, до мого роду і візьмеш дружину для мого сина. 
<p>39 А я сказав своєму господарю: Може, жінка не піде зі мною? 
<p>40 Тоді він мені сказав: ГОСПОДЬ, у присутності Якого я ходив, пошле Свого ангела з тобою, і зробить щасливою твою дорогу, і ти візьмеш дружину для мого сина з мого роду і з дому мого батька. 
<p>41 Тоді будеш вільний від даної мені присяги, коли прийдеш до мого роду. І, якщо вони тобі не дадуть, то будеш вільний від даної мені присяги. 
<p>42 Тож, прибувши сьогодні до джерела, я сказав: ГОСПОДИ, Боже мого господаря Авраама! Якщо Твоя ласка, зроби щасливою мою дорогу, якою я прямую! 
<p>43 Ось я стою біля джерела води. І станеться, дівчина, яка вийде набрати води, я ж скажу їй: Дай мені напитися трохи води з твого глека, 
<p>44 а вона скаже мені: Пий і ти, і для твоїх верблюдів я наберу води, буде тією жінкою, яку призначив ГОСПОДЬ синові мого господаря. 
<p>45 Перш ніж закінчив я говорити у своєму серці, аж ось вийшла Ревека, а її глек – у неї на плечі. Вона спустилася до джерела і набрала води. Я ж сказав їй: Будь ласка, дай мені напитися. 
<p>46 Вона швиденько зняла із себе глека і сказала: Пий, а я також твоїх верблюдів напою. І я пив, а вона також напоїла верблюдів. 
<p>47 Тоді я запитав її, кажучи: Чия ти дочка? Вона ж відповіла: Я – дочка Бетуїла, Нахорового сина, якого народила йому Мілка. І я вклав сережку до її носа і браслети на її руки. 
<p>48 Тоді, схилившись долілиць, я поклонився ГОСПОДЕВІ й поблагословив ГОСПОДА, Бога мого господаря Авраама, Який провадив мене вірною дорогою, щоб взяти дочку брата мого господаря для його сина. 
<p>49 Тепер же, якщо ви чините милість і вірність моєму господарю, скажіть мені, і якщо ні, скажіть мені, і я поверну праворуч або ліворуч. 
<p>50 У відповідь Лаван та Бетуїл сказали: Від ГОСПОДА вийшла ця річ, не можемо тобі сказати ні злого, ні доброго. 
<p>51 Ось Ревека перед тобою. Бери її та йди і нехай вона стане дружиною синові твого господаря, як визначив ГОСПОДЬ. 
<p>52 І сталося, коли слуга Авраама почув їхні слова, то поклонився ГОСПОДЕВІ до землі. 
<p>53 Вийнявши срібні та золоті речі й одяг, той слуга дав Ревеці, і дав подарунки її братові й матері. 
<p>54 Тоді їли й пили – він та люди, що були з ним, і ночували. А коли вони встали рано-вранці, він сказав: Відішліть мене до мого господаря. 
<p>55 Але її брат і мати сказали: Нехай дівчина побуде з нами хоча б днів десять, а після цього піде. 
<p>56 Він же сказав їм: Не затримуйте мене, бо ГОСПОДЬ зробив щасливою мою дорогу. Відішліть мене, щоб я повернувся до мого господаря. 
<p>57 Вони ж сказали: Покличмо дівчину і запитаймо її. 
<p>58 Тож покликали Ревеку й запитали її: Чи підеш ти із цим чоловіком? А вона відповіла: Піду. 
<p>59 Тоді відіслали вони свою сестру Ревеку, її няньку, слугу Авраама та його людей. 
<p>60 Благословляючи Ревеку, вони сказали їй: Ти – наша сестра, будь матір’ю тисяч десятків тисяч, і нехай твої нащадки успадкують брами своїх ворогів. 
<p>61 Уставши, Ревека та її служниці посідали на верблюдів і вирушили за тим чоловіком. Тож слуга, узявши Ревеку, пішов. 
<p>62 Ісаак якраз повернувся з подорожі до криниці Лахай-Рої, він жив у землі, що на півдні. 
<p>63 Надвечір вийшов Ісаак пройтися полем. Він підвів очі й побачив – ось, ідуть верблюди. 
<p>64 І Ревека, підвела свої очі й побачила Ісаака, тож зійшла з верблюда 
<p>65 і запитала слугу: Хто той чоловік, який йде полем нам назустріч? А слуга відповів: Це – мій господар. Тоді вона взяла покривало і закрила обличчя. 
<p>66 Тоді слуга перелічив Ісаакові всі речі, які вчинив. 
<p>67 І ввів її Ісаак до шатра своєї матері Сарри. І взяв він Ревеку, і вона стала йому дружиною, і покохав її. І втішився Ісаак після смерті своєї матері. 

<h4>Буття 25 
<p>1 Авраам же взяв ще дружину на ім’я Кетура. 
<p>2 Вона йому народила Зімрана, Йокшана, Мадана, Мідіяна, Їшбака і Шуаха. 
<p>3 А Йокшан породив Шеву і Дедана. Сини ж Дедана: Ашшуріїм, Латушім і Леумім. 
<p>4 А сини Мідіяна: Ефа, Ефер, Ханох, Авіда і Елдаа. Усі вони – сини Кетури. 
<p>5 Усе, що було в Авраама, він віддав Ісаакові. 
<p>6 А синам наложниць, які були в Авраама, ще за свого життя Авраам дав дарунки, і відіслав їх від свого сина Ісаака на схід – до східного краю. 
<p>7 Усього віку Авраамового життя було сто сімдесят п’ять років. 
<p>8 І спочив Авраам, і помер у добрій старості, старий і задоволений життям. І приєднався до свого народу. 
<p>9 І поховали його сини Ісаак та Ізмаїл в печері Махпелі на полі Ефрона, сина Цохара-хеттейця, що навпроти Мамре, – 
<p>10 на полі, яке придбав Авраам у Хетових синів. Там був похований Авраам, а також його дружина Сарра. 
<p>11 І сталося, після смерті Авраама поблагословив Бог його сина Ісаака. І оселився Ісаак біля криниці Лахай-Рої. 
<p>12 А ось родовід Авраамового сина Ізмаїла, якого народила Авраамові єгиптянка Агар, рабиня Сарри. 
<p>13 Ось імена Ізмаїлових синів, за їхніми іменами, за їхніми родоводами: первісток Ізмаїла Навайот, потім Кедар, Адбеїл, Мівсам, 
<p>14 Мішма, Дума, Масса, 
<p>15 Хадад, Тема, Єтур, Нафіш і Кедма. 
<p>16 Це – сини Ізмаїла, це їхні імена, за їхніми дворами та їхніми поселеннями. Дванадцять начальників для своїх племен. 
<p>17 Усього віку життя Ізмаїла було сто тридцять сім років. І він спочив, і помер, і приєднався до свого народу. 
<p>18 І проживав він від Хавіли до Шуру, що навпроти Єгипту, як іти до Ашшуру, – він оселився перед усіма своїми братами. 
<p>19 А ось родовід Авраамового сина Ісаака. Авраам породив Ісаака. 
<p>20 Було Ісаакові сорок років, коли він одружився з Ревекою – дочкою Бетуїла-арамійця з Падан-Араму, сестрою Лавана-арамійця. 
<p>21 І молився Ісаак до ГОСПОДА за свою дружину, оскільки вона була неплідна. І ГОСПОДЬ вислухав його, і його дружина Ревека завагітніла. 
<p>22 І борсалися діти в її утробі. Тож вона сказала: Хіба так має бути ? Чому це зі мною? Тож пішла запитати в ГОСПОДА. 
<p>23 І ГОСПОДЬ відповів їй: У твоїй утробі є два народи; два народи діляться вже у твоєму лоні. Проте один народ буде сильнішим від другого народу, і старший служитиме молодшому. 
<p>24 І настав час їй народжувати – і ось в її утробі близнята. 
<p>25 І вийшов перший – рудий, увесь волохатий, наче кожух. Тож назвали його Ісавом. 
<p>26 Після нього вийшов його брат, а його рука тримала за п’яту Ісава. Йому дали ім’я Яків. Ісаакові ж було шістдесят років, коли вони народилися. 
<p>27 Хлопці виросли. Ісав став чоловіком, вправним у полюванні, чоловіком поля, а Яків – чоловіком мирним, що перебував удома. 
<p>28 Ісаак любив Ісава, бо йому смакувала мисливсяка здобич, а Ревека любила Якова. 
<p>29 Якось зварив Яків юшку. У той час прийшов з поля зовсім знесилений Ісав. 
<p>30 І сказав Ісав до Якова: Дай мені поїсти червоного, оцього червоного, бо я знесилений. Тому й дано йому прізвисько – Едом. 
<p>31 А Яків відповів: Продай мені сьогодні своє первородство! 
<p>32 Ісав же відповів: Ось я вмираю – навіщо мені оте первородство? 
<p>33 Тоді Яків сказав: Присягнись мені сьогодні. І той присягнувся, і продав своє первородство Якову. 
<p>34 Тоді Яків дав Ісавові хліба та юшку із сочевиці. Той же поїв і попив, підвівся й пішов. Таким чином Ісав знехтував своїм первородством. 

<h4>Буття 26 
<p>1 І настав голод у краю, окрім першого голоду, що був у часи Авраама. І пішов Ісаак до Авімелеха, царя филистимців, до Герара. 
<p>2 І з’явився йому ГОСПОДЬ, і сказав: Не йди до Єгипту, а оселися в краю, який Я тобі вкажу, 
<p>3 і пробувай в тому краю. Я ж буду з тобою, і поблагословлю тебе, тому що всі ці землі Я дам тобі й твоїм нащадкам, – і виконаю Свою присягу, якою присягнувся твоєму батькові Авраамові. 
<p>4 І розмножу твоїх нащадків, як зорі на небі, і дам твоїм нащадкам усі ці землі. У твоїх нащадках благословляться всі народи землі, 
<p>5 тому що Авраам послухав Мого голосу і дотримувався Моїх повелінь, Моїх заповідей, Моїх постанов і Моїх законів. 
<p>6 Тож Ісаак оселився у Герарі. 
<p>7 А місцеві чоловіки запитали про його дружину. Він же сказав: Вона – моя сестра. Бо боявся сказати: Вона моя дружина. Щоб не вбили мене, – гадав він, – місцеві чоловіки через Ревеку, оскільки вона гарна на вроду. 
<p>8 І сталося, як він перебував там тривалий час, Авімелех, цар филистимців, виглянув у вікно й побачив, – аж ось Ісаак забавляється зі своєю дружиною Ревекою. 
<p>9 Тож покликав Авімелех Ісаака і сказав: Вона ж твоя дружина! Навіщо ти сказав, що вона твоя сестра? А Ісаак відповів йому: Бо я сказав: щоб не загинути мені через неї. 
<p>10 Авімелех же сказав: Що це ти нам учинив? Ще трохи, і хтось із народу ліг би з твоєю дружиною, і ти навів би на нас провину. 
<p>11 Тож Авімелех наказав усьому народові, кажучи: Хто доторкнеться до цього чоловіка та його дружини, неодмінно помре. 
<p>12 І посіяв Ісаак у тім краю, і зібрав того року стократно, оскільки поблагословив його ГОСПОДЬ. 
<p>13 І невпинно звеличувався цей чоловік, і звеличувався, аж поки не став дуже великим. 
<p>14 Були в нього отара дрібної та стадо великої худоби і багато прислуги. Тож заздрили йому филистимці. 
<p>15 Тому всі криниці, які викопали раби його батька за життя його батька Авраама, филистимці засипали, заповнивши їх землею. 
<p>16 І сказав Авімелех Ісаакові: Іди від нас, бо ти став значно сильнішим за нас. 
<p>17 Тож Ісаак пішов звідти, і отаборився у Герарській долині, де й осів. 
<p>18 І знову повідкопував Ісаак криниці для води, які були викопані за днів його батька Авраама і які позасипали филистимці після смерті Авраама. І дав їм ті ж назви, які дав їм його батько. 
<p>19 Копаючи в долині, слуги Ісаака знайшли там криницю живої води. 
<p>20 Тож сперечалися герарські пастухи з пастухами Ісаака, кажучи: Це наша вода! Через те назвав Ісаак криницю: Есек, бо сварилися з ним. 
<p>21 Слуги викопали іншу криницю, але виникла суперечка і через неї. Тому дав їй назву: Сітна. 
<p>22 Відійшовши звідти, викопав іншу криницю, щодо якої вони не сперечалися. І назвав її Реховот, сказавши: Нині поширив нас ГОСПОДЬ, і ми будемо розростатись у цьому краю. 
<p>23 Звідти Ісаак піднявся до Беер-Шеви. 
<p>24 І з’явився йому ГОСПОДЬ тієї ночі, і сказав: Я – Бог твого батька Авраама. Не бійся, бо Я з тобою! Я поблагословлю тебе і розмножу твоїх нащадків задля Мого раба Авраама. 
<p>25 І він збудував там жертовника, прикликавши Ім’я ГОСПОДНЄ, і встановив там свого намета. Слуги ж Ісаака викопали там криницю. 
<p>26 І прийшов до нього з Герара Авімелех, і Ахуззат, його приятель, і Піхол, полководець його війська. 
<p>27 Ісаак же запитав їх: Чого ви прийшли до мене? Адже ви зненавиділи мене і випроводили мене геть від себе. 
<p>28 Ті ж відповіли: Ми переконалися, що з тобою ГОСПОДЬ, тож сказали: Нехай між нами буде присяга, – між нами й тобою, – і укладімо з тобою умову, 
<p>29 щоб ти не вчинив нам зла, як і ми не зачепили тебе і як чинили тобі лише добро, і тебе відіслали з миром. Тепер ти благословенний ГОСПОДОМ. 
<p>30 Ісаак влаштував для них гостину – вони поїли і попили. 
<p>31 І, вставши рано-вранці, вони присягнули один одному. Тож випроводив їх Ісаак, і вони пішли від нього з миром. 
<p>32 І сталося того ж дня, слуги Ісаака прийшли й повідомили йому про криницю, яку вони викопали. І сказали йому: Ми знайшли воду. 
<p>33 Ісаак назвав її Шіва. Тому й те місто має назву Беер-Шева аж до сьогодні. 
<p>34 Коли Ісавові виповнилось сорок років, він одружився з Єгудитою, дочкою Беері, хеттейця, і Басматою, дочкою Елона, хеттейця. 
<p>35 І вони стали гіркотою духа для Ісаака та Ревеки. 

<h4>Буття 27 
<p>1 І сталося, коли Ісаак постарів, то його зір ослаб, так що він не бачив. І покликав він свого старшого сина Ісава, і звернувся до нього: Сину мій! А той відповів: Ось я! 
<p>2 Він же промовив: Я вже в похилому віці і не знаю дня моєї смерті. 
<p>3 Тож візьми тепер свою зброю – свого сагайдака та свого лука – вийди в поле, і вполюй мені дичини. 
<p>4 Приготуй мені страву, яку я люблю, принеси мені, щоб я з’їв, щоб моя душа поблагословила тебе, перш ніж я помру. 
<p>5 А Ревека почула, що говорив Ісаак своєму синові Ісаву. І пішов Ісав у поле, щоб упіймати й принести дичину. 
<p>6 А Ревека сказала своєму синові Якову: Ось, я почула, як твій батько казав твоєму братові Ісаву: 
<p>7 Принеси мені дичини і приготуй мені страву, щоби, попоївши, я поблагословив тебе перед ГОСПОДОМ, перш ніж помру. 
<p>8 Тому тепер, мій сину, послухай мене, що я тобі накажу. 
<p>9 Піди до отари й принеси мені звідти двоє гарних козенят, і я приготую з них твоєму батькові страву, яку він любить. 
<p>10 Ти занесеш своєму батькові, і він попоїсть, щоб поблагословити тебе перед своєю смертю. 
<p>11 Та Яків своїй матері Ревеці заперечив: Мій брат Ісав – чоловік волохатий, а я чоловік гладкошкірий. 
<p>12 Ану ж, обмацає мене мій батько, і я стану в його очах ошуканцем! Таким чином накличу на себе прокляття, а не благословення. 
<p>13 Його ж мати наполягала: На мені, мій сину, твоє прокляття! Ти лише послухайся мене, піди й принеси мені. 
<p>14 Тож він пішов, взяв і приніс своїй матері. А мати його приготувала страву, яку любив його батько. 
<p>15 Тоді Ревека взяла гарний одяг свого старшого сина Ісава, який був у неї в домі, і зодягнула свого молодшого сина Якова. 
<p>16 Шкурами козлят вона обмотала його руки і гладеньку шию, 
<p>17 дала в руки свого сина Якова страву і хліб, які приготувала. 
<p>18 Той пішов до свого батька і сказав: Батьку мій! Він же відізвався: Ось я! Хто ти, сину мій? 
<p>19 А Яків відповів своєму батькові: Я – Ісав, твій первісток! Я зробив так, як ти мені сказав. Устань, сядь і попоїж моєї мисливської здобичі, аби мене поблагословила твоя душа. 
<p>20 Ісаак спитав свого сина: Як це ти так швидко знайшов, мій сину? А той відповів: ГОСПОДЬ, Бог твій, послав мені. 
<p>21 Тоді Ісаак сказав Якову: Підійди ближче, мій сину, і я тебе обмацаю, чи ти – це мій син Ісав, чи ні. 
<p>22 Тож Яків підійшов до свого батька Ісаака, той обмацав його і сказав: Голос – голос Якова, а руки – руки Ісава. 
<p>23 І не впізнав його, тому що його руки були волохаті, як руки його брата Ісава. І поблагословив він його. 
<p>24 І запитав: Ти – це мій син Ісав? А той відповів: Я. 
<p>25 І сказав Ісаак : Подай мені й попоїм дичини мого сина, щоби поблагословила тебе моя душа. Той подав йому, і він попоїв; і приніс йому вина, і він пив. 
<p>26 Тоді сказав йому Ісаак, його батько: Підійди ближче і поцілуй мене, сину мій! 
<p>27 Тож, наблизившись, він поцілував його, а той відчув запах його одягу, і поблагословив його, і сказав: Ось запах мого сина, як запах поля, яке ГОСПОДЬ благословив. 
<p>28 Нехай же дасть тобі Бог від небесної роси, й від багатства землі – достаток пшениці та свіжого вина. 
<p>29 Нехай тобі служать народи, і нехай племена вклоняться тобі. Будь паном над своїми братами, і нехай поклоняться тобі сини твоєї матері. Хто проклинатиме тебе, буде проклятий; хто ж тебе благословлятиме, буде благословенний! 
<p>30 І сталося, коли закінчив Ісаак благословляти Якова, і щойно Яків відійшов від обличчя свого батька Ісаака, прийшов зі свого полювання його брат Ісав. 
<p>31 Він також приготував страву і приніс своєму батькові. І сказав своєму батькові: Устань, батьку мій, і попоїж мисливської здобичі свого сина, щоб поблагословила мене твоя душа! 
<p>32 І озвався до нього його батько Ісаак: Хто ти? А той відповів: Я твій син – твій первісток Ісав. 
<p>33 Ісаак вельми сильно затремтів, і запитав: Хто ж тоді той, що упіймав дичину і приніс мені, а я попоїв від усього, перш ніж ти прийшов? І я поблагословив його, тож він буде благословенним! 
<p>34 Почувши слова свого батька, Ісав заволав дуже гучно і вельми гірко. І попросив свого батька: Поблагослови мене – також мене, мій батьку! 
<p>35 Але той відповів: Твій брат прийшов з обманом і забрав твоє благословення. 
<p>36 Ісав же сказав: Хіба не тому дано йому ім’я Яків? Адже він обманув мене оце двічі: забрав моє первородство, а ось тепер забрав моє благословення. І додав: Хіба ти не залишив для мене благословення? 
<p>37 У відповідь Ісаак сказав Ісаву: Ось, я поставив його володарем над тобою, а всіх його братів я зробив його рабами, забезпечив його хлібом та свіжим вином, то що я зроблю для тебе, мій сину? 
<p>38 Та Ісав допитувався в батька: Хіба в тебе лише одне благословення, мій батьку? Поблагослови мене – також мене, мій батьку! І заголосив Ісав, і заплакав. 
<p>39 Відповідаючи Ісаак, його батько, сказав йому: Ось, від багатства землі залежатиме твоє життя, а також від небесної роси зверху. 
<p>40 Ти житимеш зі свого меча і служитимеш своєму братові. І станеться, коли ти спротивишся, то скинеш його ярмо зі своєї шиї. 
<p>41 Тому зненавидів Ісав Якова через благословення, яким його благословив батько його. І сказав Ісав у своєму серці: Щойно настануть дні жалоби за моїм батьком, тоді я вб’ю свого брата Якова. 
<p>42 І розповіли Ревеці слова її старшого сина Ісава. Пославши, вона покликала свого молодшого сина Якова і сказала йому: Ось твій брат Ісав заспокоює себе тим, що вб’є тебе. 
<p>43 Тому тепер, мій сину, послухай мене: устань, і втечи собі до мого брата Лавана, до Харана. 
<p>44 Побудь у нього деякий час, поки не мине лють твого брата, 
<p>45 поки не відвернеться гнів твого брата від тебе і він не забуде, що ти йому вчинив. І, пославши, я заберу тебе звідти. Навіщо маю втратити вас обох одного дня. 
<p>46 А Ісаакові Ревека сказала: Набридло мені життя через Хетових дочок. Якщо візьме Яків дружину з Хетових дочок, як оці, з дочок цього краю, то навіщо мені жити? 

<h4>Буття 28 
<p>1 Тож Ісаак, покликавши Якова, поблагословив його і заповів йому, кажучи: Не бери дружини з дочок ханаанських. 
<p>2 Устань, піди у Падан-Арам, до дому Бетуїла, батька твоєї матері, і візьми собі дружину звідтіль, з дочок Лавана, брата твоєї матері. 
<p>3 А Всемогутній Бог поблагословить тебе й розплодить тебе, і розмножить тебе, і ти станеш громадою народів. 
<p>4 І дасть тобі благословення Авраамове, тобі та твоїм нащадкам з тобою, щоб ти успадкував край, в якому перебуваєш, котрий Бог дав був Авраамові. 
<p>5 І відіслав Ісаак Якова, і той пішов у Падан-Арам, до Лавана, сина Бетуїла-арамійця, брата Ревеки, матері Якова та Ісава. 
<p>6 І побачив Ісав, що Ісаак поблагословив Якова і відіслав його у Падан-Арам, аби взяти звідти собі дружину, і, благословляючи його, заповів: Не бери дружини з дочок ханаанських, 
<p>7 і що Яків послухався свого батька та своєї матері і пішов у Падан-Арам. 
<p>8 І побачив Ісав, що дочки ханаанські недобрі в очах його батька Ісаака. 
<p>9 Тож пішов Ісав до Ізмаїла і до своїх дружин узяв собі за дружину Махалату, дочку Ізмаїла, Авраамового сина, Навайотову сестру. 
<p>10 Яків же вирушив з Беер-Шеви, і попрямував до Харана. 
<p>11 І натрапив він на одне місце і заночував там, бо сонце зайшло було. І взяв він каменя з того місця, і, вмостивши собі під голову, ліг на тому місці. 
<p>12 І йому наснилося, – аж ось, драбина, що стояла на землі, а вершина її сягала неба. Аж ось, Божі ангели піднімалися й опускалися по ній. 
<p>13 І ось, ГОСПОДЬ став на ній і промовив: Я – ГОСПОДЬ, Бог твого батька Авраама, і Бог Ісаака. Землю, на якій ти лежиш, Я дам тобі та твоїм нащадкам. 
<p>14 А твоїх нащадків буде як пороху земного. І поширишся ти на захід і на схід, на північ і на південь. У тобі й у твоїх нащадках благословляться всі племена землі. 
<p>15 Ось Я з тобою, і оберігатиму тебе всюди, куди підеш, і поверну тебе до цієї землі; Я не залишу тебе, поки не виконаю того, що Я тобі сказав. 
<p>16 І прокинувся Яків зі свого сну, і промовив: Дійсно, є ГОСПОДЬ на цьому місці, а я й не знав! 
<p>17 Його охопив страх, і він сказав: Яке страшне це місце! Це ніщо інше, як Дім Божий, і це брама небесна! 
<p>18 І вставши рано-вранці, Яків узяв каменя, якого вмостив був собі під голову, поставив його як стовп, і полив його верх олією. 
<p>19 І назвав він те місце Бетель, а спочатку назва того міста була Луз. 
<p>20 І дав Яків обітницю, кажучи: Якщо Бог буде зі мною і оберігатиме мене на цій дорозі, якою я йду, і дасть мені хліба їсти й одежу зодягнутися, 
<p>21 і я щасливо повернуся до дому мого батька, то ГОСПОДЬ буде мені Богом, 
<p>22 а цей камінь, якого я поставив як стовп, буде Божим Домом, і з усього, що Ти даси мені, я неодмінно дам Тобі десятину! 

<h4>Буття 29 
<p>1 Підвівшись на ноги, Яків вирушив до краю синів Сходу. 
<p>2 І побачив, – аж ось криниця в полі, і там таки біля неї відпочивали три отари, оскільки з тієї криниці напували стада, і великий камінь на отворі криниці. 
<p>3 Коли збиралися туди всі стада, тоді відкочували від отвору криниці каменя, напували дрібну худобу і знову клали камінь на отвір криниці – на його місце. 
<p>4 Яків запитав пастухів : Брати мої, звідкіля ви? Вони ж відповіли: Ми з Харана. 
<p>5 Чи знаєте ви Лавана, нащадка Нахорового? – запитав він їх. Вони ж відповіли: Знаємо. 
<p>6 Тоді він запитав їх: Чи він здоровий? Вони ж відповіли: Здоровий. А ось Рахиль, його дочка, надходить з отарою. 
<p>7 Яків сказав: Ще дня багато і не пора збирати худобу. Понапувайте отари та йдіть пасти. 
<p>8 Вони ж відповіли: Не можемо, доки не зберуться всі стада та не відкотять каменя від отвору криниці, – тоді напоїмо отари. 
<p>9 Поки він розмовляв з ними, підійшла Рахиль з отарою свого батька, оскільки була пастушкою. 
<p>10 І сталося, коли побачив Яків Рахиль, дочку Лавана, брата своєї матері, а також отару Лавана, брата своєї матері, то підійшов, відкотив каменя з отвору криниці й напоїв отару Лавана, брата своєї матері. 
<p>11 І поцілував Яків Рахиль, і голосно заплакав. 
<p>12 І розповів Яків Рахилі, що він родич її батька, що він син Ревеки. Вона ж побігла й розповіла своєму батькові. 
<p>13 І сталося, щойно почув Лаван вістку про Якова, сина своєї сестри, то вибіг йому назустріч і, обнявши, поцілував його та ввів до свого дому. А він докладно розповів Лаванові про всі обставини. 
<p>14 Тоді Лаван сказав йому: Дійсно, ти кість моя і тіло моє! І пробув у нього Яків місяць часу. 
<p>15 Тоді сказав Лаван Якову: Хіба через те, що ти мій родич, маєш задарма працювати на мене? Скажи мені, скільки тобі платити. 
<p>16 А в Лавана було дві дочки: старшу звали Лія, ім’я молодшої – Рахиль. 
<p>17 Лія мала хворі очі, а Рахиль була гарна станом та гарна на вроду. 
<p>18 І покохав Яків Рахиль, і сказав: Працюватиму в тебе сім років за Рахиль, твою молодшу дочку. 
<p>19 Лаван же відповів: Для мене краще віддати її за тебе, ніж за якогось іншого чоловіка. Живи в мене. 
<p>20 Тож працював Яків за Рахиль сім років, які видалися йому, наче кілька днів, оскільки він її кохав. 
<p>21 Тоді Яків сказав Лаванові: Дай мою дружину, аби я до неї увійшов, оскільки сповнилися мої дні. 
<p>22 Тож зібрав Лаван усіх людей тієї місцевості та справив гостину. 
<p>23 І сталося ввечері, він узяв свою дочку Лію, ввів її до Якова, і той увійшов до неї. 
<p>24 І дав Лаван свою рабиню Зілпу Лії, дочці своїй, за рабиню. 
<p>25 Уранці ж виявилося, що то була Лія! Тож Яків сказав Лаванові: Що це ти мені вчинив? Хіба не за Рахиль я працював на тебе? Чому ти мене обманув? 
<p>26 А Лаван відповів: У нашій місцевості не заведено, щоби віддавати молодшу раніше від старшої. 
<p>27 Сповни тиждень для цієї, і віддамо тобі також ту за працю, яку виконуватимеш у мене ще наступних сім років. 
<p>28 Яків так і зробив, і сповнив тиждень для цієї. І Лаван дав йому за дружину Рахиль, свою дочку. 
<p>29 І дав Лаван свою рабиню Білгу Рахилі, дочці своїй, за рабиню. 
<p>30 І ввійшов Яків також до Рахилі, і покохав Рахиль більше, ніж Лію. І працював у Лавана ще других сім років. 
<p>31 І побачив ГОСПОДЬ, що Лія скривджена, тож відкрив її утробу. А Рахиль була неплідною. 
<p>32 І завагітніла Лія, і народила сина, і дала йому ім’я Рувим, кажучи: Бо споглянув ГОСПОДЬ на моє страждання; тепер любитиме мене мій чоловік! 
<p>33 І знову завагітніла, і народила сина, і сказала: Бо почув ГОСПОДЬ, що я зненавиджена, і дав мені ще й цього. І дала йому ім’я Симеон. 
<p>34 І знову завагітніла, і народила сина, і сказала: Тепер цього разу мій чоловік пригорнеться до мене, бо я народила йому трьох синів. Тому дала йому ім’я Левій. 
<p>35 І знову завагітніла, і народила сина, і сказала: Цього разу буду прославляти ГОСПОДА ! Тому дала йому ім’я Юда. І перестала народжувати. 

<h4>Буття 30 
<p>1 Рахиль, побачивши, що не народжує Якову, почала заздрити своїй сестрі, й сказала Якову: Дай мені дітей! Якщо ж ні, я помираю! 
<p>2 І обурився Яків на Рахиль, і сказав: Хіба ж я замість Бога, Який позбавив тебе плоду лона? 
<p>3 Тоді вона сказала: Ось моя рабиня Білга. Увійди до неї, і нехай вона народить на мої коліна, тож я також матиму дітей від неї. 
<p>4 І дала свою рабиню Білгу йому за дружину. І ввійшов до неї Яків. 
<p>5 І завагітніла Білга, і народила Якову сина. 
<p>6 І сказала Рахиль: Бог розсудив на мою користь, а також вислухав мене, і дав мені сина. Тому й дала йому ім’я Дан. 
<p>7 І завагітніла вона знову, і народила Білга, Рахилина рабиня, другого сина Якову. 
<p>8 Тоді Рахиль сказала: Божою боротьбою я змагалася з моєю сестрою – і перемогла. Тож дала йому ім’я Нефталим. 
<p>9 І побачила Лія, що перестала народжувати, тож взяла свою рабиню Зілпу, і дала її Якову за дружину. 
<p>10 І народила Зілпа, Ліїна рабиня, Якову сина. 
<p>11 І сказала Лія: Прийшло щастя! І дала йому ім’я Ґад. 
<p>12 І народила Зілпа, Ліїна рабиня, Якову другого сина. 
<p>13 І сказала Лія: Це до мого блаженства, бо блаженною називатимуть мене жінки. І дала йому ім’я Асир. 
<p>14 Якось під час жнив пшениці Рувим вийшов і знайшов у полі мандраґорові яблука, і приніс їх своїй матері Лії. А Рахиль сказала Лії: Дай мені мандраґорових яблук твого сина. 
<p>15 А та відповіла їй: Чи тобі мало, що забрала мого чоловіка? То ти також забираєш мандраґорові яблука мого сина? Рахиль же відповіла: Тоді нехай він ляже з тобою цієї ночі за мандраґорові яблука твого сина! 
<p>16 Коли Яків увечері прийшов з поля, Лія вийшла йому назустріч і сказала: Увійди до мене, бо я дійсно найняла тебе за мандраґорові яблука мого сина. Тож тієї ночі Яків ліг із нею. 
<p>17 І вислухав Бог Лію, і вона завагітніла, і народила Якову п’ятого сина. 
<p>18 І сказала Лія: Бог винагородив мене за те, що я дала мою рабиню своєму чоловікові. І дала йому ім’я Іссахар. 
<p>19 І завагітніла Лія знову, і народила Якову шостого сина. 
<p>20 І сказала Лія: Обдарував мене Бог чудовим подарунком. Цього разу цінуватиме мене мій чоловік, бо я народила йому шістьох синів. І дала йому ім’я Завулон. 
<p>21 Після цього народила дочку і дала їй ім’я Діна. 
<p>22 І згадав Бог про Рахиль, і вислухав її Бог, і відкрив її утробу. 
<p>23 І завагітніла вона, і народила сина, і сказала: Бог забрав мою ганьбу. 
<p>24 І дала вона йому ім’я Йосиф, кажучи: Нехай додасть мені ГОСПОДЬ іншого сина. 
<p>25 І сталося, коли народила Рахиль Йосифа, Яків сказав Лаванові: Відпусти мене, аби я пішов до свого місця і до свого краю. 
<p>26 Віддай моїх дружин і дітей, задля яких я на тебе працював, щоб я відійшов. Адже ти знаєш ту службу, яку я відслужив тобі. 
<p>27 Лаван же відповів йому: Коли б мені знайти милість у твоїх очах! Я помітив, що через тебе ГОСПОДЬ поблагословив мене. 
<p>28 І додав: Визнач для себе платню, і я дам. 
<p>29 Яків же відповів йому: Ти знаєш, як я служив тобі і якою стала твоя худоба зі мною. 
<p>30 Адже те мале, що було в тебе до мого приходу, стало численним. Тож поблагословив тебе ГОСПОДЬ з моїм приходом. А тепер, коли вже я буду працювати для власного дому? 
<p>31 А Лаван запитав: Що мені дати тобі? А Яків відповів: Не давай мені нічого. Якщо зробиш мені оцю річ, то повернуся, буду пасти твою отару і буду стерегти. 
<p>32 Сьогодні я обійду всю твою отару, і вилучу звідти кожну крапчасту і строкату вівцю, і кожну чорну вівцю з-поміж овець, а також строкату і крапчасту з-поміж кіз. Оце й буде моя платня. 
<p>33 На майбутнє свідчитиме за мене моя справедливість, коли прийдеш перевірити мою платню від тебе; усе, що не крапчасте й не строкате серед кіз та не чорне серед овець – те мною вкрадене. 
<p>34 І Лаван відповів: Нехай буде за твоїм словом! 
<p>35 І відокремив Лаван того дня рябих та строкатих козлів, і всіх крапчастих та строкатих кіз, усе, що мало в собі біле, і все чорне з овець, і передав у руки своїх синів. 
<p>36 І встановив відстань у три дні ходи між собою та Яковом. Яків же пас отару Лавана, що залишилася. 
<p>37 Тоді Яків узяв собі свіжі палиці з тополі, з мигдалевого дерева і з платана, познімав на них кору, щоб утворились білі пасма на палицях, 
<p>38 і поклав смугасті палиці перед отарою у корита-пійла для води, куди отара приходила пити, і вони парувалися, коли приходили пити. 
<p>39 Тож парувалася отара при палицях і народжувались в отарі рябі, крапчасті та строкаті. 
<p>40 Яків же відділяв тих овець. І ставив худобу перед рябим та всім чорним в отарі Лавана. А свої стада ставив окремо, і не тримав їх з отарою Лавана. 
<p>41 Щоразу, коли злучалася сильна худоба, Яків клав палиці в коритах перед худобою, аби вони злучались перед тими палицями. 
<p>42 Коли ж злучалась худоба слабка, то палиць не клав. І ставалося, що слабкі діставалися Лаванові, а сильні – Якову. 
<p>43 І надзвичайно розбагатів чоловік. Була в нього численна отара, і рабині, і раби, і верблюди, і осли. 

<h4>Буття 31 
<p>1 Якось почув Яків слова Лаванових синів, які говорили: Яків забрав усе, що належало нашому батькові, і з того, що належало нашому батькові, здобув усе це багатство. 
<p>2 І побачив Яків Лаванове обличчя, аж ось, воно не таке до нього, як було учора, позавчора. 
<p>3 Тоді ГОСПОДЬ сказав Якову: Повертайся до краю своїх батьків і до місця свого народження, а Я буду з тобою. 
<p>4 Тож послав Яків, і покликав Рахиль і Лію на поле, до своєї отари, 
<p>5 і сказав їм: Я бачу обличчя вашого батька, що воно не таке до мене, як учора, позавчора. Та Бог мого батька був зі мною. 
<p>6 Ви ж знаєте, що з усіх своїх сил я служив вашому батькові. 
<p>7 А батько ваш ошукував мене й міняв мою платню десять разів, але Бог не дозволив йому заподіяти мені зло. 
<p>8 Коли він казав: Крапчасті будуть твоєю платнею, то народжувалися всі вівці крапчастими; коли ж казав: Рябі будуть твоєю платнею, – то всі вівці народжувалися рябими. 
<p>9 Тож Бог забрав худобу від вашого батька й дав мені. 
<p>10 І сталося, коли отара парувалася, то я підвів свої очі й побачив уві сні: аж ось, козли, що спинались на кіз – рябі, крапчасті та строкаті. 
<p>11 І звернувся до мене Божий ангел уві сні: Якове! Я ж відповів: Ось я! 
<p>12 А він сказав: Підведи свої очі та подивися: усі козли, що спинаються на кіз, рябі, крапчасті та строкаті. Бо Я бачу усе, що тобі чинить Лаван. 
<p>13 Я – Бог Бетеля, де ти помазав стовпа, де ти дав Мені обітницю. Тепер уставай, виходь із цього краю і повертайся до краю свого народження. 
<p>14 У відповідь Рахиль і Лія сказали йому: Чи маємо ми частку і спадщину в нашому батьківському домі? 
<p>15 Чи не до чужинок він нас прирівняв? Адже він продав нас і цілковито спожив наше срібло. 
<p>16 Адже все багатство, яке Бог відібрав у нашого батька, належить нам і нашим дітям. Тож роби все, що сказав тобі Бог. 
<p>17 І встав Яків, і посадив своїх дітей та своїх дружин на верблюдів, 
<p>18 і зібрав усю свою худобу і все своє майно, яке придбав, свою власну худобу, яку він набув у Падан-Арамі, щоб вирушити в Ханаанський край до свого батька Ісаака. 
<p>19 Як Лаван відійшов стригти свою отару, Рахиль вкрала домашніх божків свого батька. 
<p>20 Яків же обманув Лавана-арамійця, бо не повідомив, що втікає. 
<p>21 І втік з усім, що було в нього. Устав, перейшов річку і попрямував до гори Гілеад. 
<p>22 А на третій день Лаванові повідомили, що Яків утік. 
<p>23 Узявши із собою своїх братів, він переслідував Якова сім днів і наздогнав на горі Гілеад. 
<p>24 Але вночі Бог явився Лаванові-арамійцю вві сні і сказав йому: Остерігайся, не говори з Яковом ані добре, ані погано. 
<p>25 Отже, наздогнав Лаван Якова. Яків же поставив свого намета на горі. І Лаван зі своїми братами розташувався на горі Гілеад. 
<p>26 Тоді Лаван промовив до Якова: Чому ти так учинив? Чому ти обманув мене і забрав моїх дочок, мов полонених мечем? 
<p>27 Чому ти втік таємно, обманув мене, не сказавши мені? Я відпровадив би тебе з радістю і співом, тимпанами й гуслами. 
<p>28 Ти навіть не дав мені поцілувати моїх онуків і дочок? Як же нерозумно ти учинив! 
<p>29 У моїй руці є влада вчинити вам зло, та Бог вашого батька минулої ночі сказав мені: Остерігайся говорити з Яковом ані добре, ані погано. 
<p>30 А тепер ти справді пішов, бо дуже затужив за домом свого батька. Але чому ти викрав моїх божків? 
<p>31 У відповідь Яків сказав Лаванові: Через те, що боявся, бо подумав: Аби він не забрав у мене своїх дочок. 
<p>32 У кого знайдеш своїх богів, той не житиме. Подивись у присутності наших родичів, що є твого в мене і забирай собі. Яків же не знав, що Рахиль їх викрала. 
<p>33 Лаван увійшов до намету Якова, до намету Лії і до намету обох рабинь, але не знайшов. Вийшовши з Ліїного намету, увійшов до намету Рахилі. 
<p>34 Рахиль же взяла божків, поклала їх у верблюже сідло і сіла на них. Лаван же обшукав весь намет – і не знайшов. 
<p>35 Вона ж сказала своєму батькові: Хай не гнівається на мене мій володар, я не можу встати перед тобою, бо в мене якраз звичайне жіноче. Тож він, обшукавши все, не знайшов божків. 
<p>36 Тоді Яків розгнівався і накинувся на Лавана. Він запитав Лавана, кажучи: У чому моя провина, який мій гріх, що ти гнався за мною, 
<p>37 що обшукав усі мої речі? Що ти знайшов з усіх речей свого дому? Поклади тут, перед моїми родичами і перед твоїми родичами, – і нехай вони розсудять нас обох! 
<p>38 Оце двадцять років я з тобою. У твоїх овець і кіз не було викиднів, і баранів із твоєї отари я не їв; 
<p>39 розшарпаного звіром я тобі не приносив – я сам ніс ту втрату. Ти від мене домагався того, що було вкрадене вдень і що було вкрадене вночі. 
<p>40 Траплялося, що вдень мене виснажувала спека, а вночі – холод, а мій сон утікав від мене. 
<p>41 Такі мої двадцять років у твоєму домі: чотирнадцять років я служив тобі за двох твоїх дочок і шість років – за твою отару; ти ж десять разів змінював мою платню! 
<p>42 Якби не був зі мною Бог мого батька, Бог Авраама і страх Ісаака, то нині ти відіслав би мене ні з чим. Бог побачив моє страждання і важку працю моїх рук, тож докорив тобі минулої ночі. 
<p>43 Відповідаючи, Лаван сказав Якову: Дочки – мої дочки, діти – мої діти, отара – моя отара, і все, що ти бачиш, належить мені та моїм дочкам. Що сьогодні я зроблю їм чи їхнім дітям, яких вони народили? 
<p>44 Тож давай тепер укладемо умову – я і ти, і це буде свідком між мною і тобою. 
<p>45 Узявши камінь, Яків поставив його як стовп. 
<p>46 А своїм родичам Яків сказав: Назбирайте каміння. Тож назбирали вони каміння і насипали копець ; і там на копці вони пообідали. 
<p>47 Лаван назвав його Єґар-Сагадута. Яків же його назвав Ґалеед. 
<p>48 І сказав Лаван: Цей копець нині є свідком між мною і тобою. Тому й дано йому назву: Ґалеед, 
<p>49 а також Міцпа, мовляв: Нехай ГОСПОДЬ буде на сторожі між мною і тобою, коли ми розійдемося один від одного. 
<p>50 Якщо скривдиш моїх дочок, або візьмеш інших дружин, крім моїх дочок, дивись, не людина з нами, Бог – свідок поміж мною і тобою. 
<p>51 Далі Лаван сказав Якову: Ось цей копець і ось стовп, який я поставив між мною і тобою. 
<p>52 Свідок – цей копець і свідок стовп, що я не перейду за межі цього копця до тебе, як і ти не перейдеш до мене за межі цього копця і цього стовпа задля зла. 
<p>53 Бог Авраама і Бог Нахора, Бог їхнього батька розсудить між нами. І присягнув Яків страхом свого батька Ісаака. 
<p>54 Тоді Яків приніс на горі жертву і запросив своїх родичів розділити з ним їжу. Вони попоїли і ночували на горі. 

<h4>Буття 32 
<p>1 Вставши рано-вранці, Лаван поцілував своїх онуків та своїх дочок і поблагословив їх. І пішов Лаван, повертаючись у свою місцевість. 
<p>2 А Яків пішов своєю дорогою. І зустріли його Божі ангели. 
<p>3 Коли Яків їх побачив, то сказав: Це – Божий табір. І назвав те місце: Маханаїм. 
<p>4 І послав Яків перед собою посланців до свого брата Ісава, в землю Сеір, до місцевості Едом, 
<p>5 наказавши їм, кажучи: Скажіть моєму володареві Ісавові: Так говорить твій раб Яків: Проживав я у Лавана і затримався аж дотепер. 
<p>6 У мене є воли, осли, вівці, раби і рабині; тож послав повідомити моєму володареві, щоб знайти милість у твоїх очах. 
<p>7 І повернулися посланці до Якова, кажучи: Прийшли ми до твого брата Ісава. Він же також іде тобі назустріч, а з ним чотириста чоловіків. 
<p>8 І дуже злякався Яків, і стривожився. Тож поділив людей, що були з ним, дрібну та велику худобу, і верблюдів на два табори. 
<p>9 І сказав: Якщо Ісав натрапить на один табір і знищить його, то другий табір врятується. 
<p>10 І промовив Яків: Боже мого батька Авраама і Боже мого батька Ісаака, ГОСПОДИ, Який сказав мені: Повернися до свого краю і до місця свого нарождення, і Я вчиню тобі добро! 
<p>11 Я не заслуговую всієї тієї милості й усієї вірності, яку Ти виявив Своєму рабові. Адже з однією лише моєю палицею перейшов був я цей Йордан, а тепер я розрісся до двох таборів. 
<p>12 Визволи ж мене від руки мого брата, від руки Ісава, бо я його боюся, щоб, прийшовши, він не вбив мене, матері з дітьми. 
<p>13 Ти ж казав: Неодмінно вчиню тобі добро й намножу твоїх нащадків, як морського піску, яких буде не злічити через велику кількість. 
<p>14 І він переночував там тієї ночі. І взяв з того, що знайшлось під рукою, в дар для свого брата Ісава: 
<p>15 двісті кіз, двадцять козлів, двісті овець, двадцять баранів, 
<p>16 дійних верблюдиць з їх малятами – тридцять, сорок корів, десять биків, двадцять ослиць і десять ослів. 
<p>17 І передав у руки своїх слуг кожне стадо окремо, і сказав своїм слугам: Ідіть попереду мене і зберігайте відстань між стадами. 
<p>18 Першому він звелів, кажучи: Коли тебе зустріне мій брат Ісав і запитає тебе: Чий ти, куди йдеш і чиє це стадо, що перед тобою? 
<p>19 То скажи: Твого раба Якова; це подарунок, посланий моєму володарю Ісаву. Та ось і сам він іде за нами. 
<p>20 Також звелів другому, третьому і всім, які йшли за стадами, кажучи: Такими словами промовляйте до Ісава, коли його зустрінете. 
<p>21 І кажіть: Ось і твій раб Яків за нами. Бо сказав: Ублагаю його даром, що йде переді мною, а потім з’явлюсь перед ним, – можливо, він прийме мене. 
<p>22 Тож, виславши поперед себе дар, тієї ночі він ночував у таборі. 
<p>23 І, вставши тієї ночі, він узяв обох своїх дружин, та обох своїх рабинь, а також своїх одинадцятеро синів і перейшов вбрід Яббок. 
<p>24 Він узяв їх і переправив через потік, а також переправив усе, що в нього було. 
<p>25 І залишився Яків сам. І боровся з ним якийсь Муж, аж поки не почало світати. 
<p>26 Та, побачивши, що не здолає його, торкнувся до м’яза його стегна, і м’яз стегна Якова був ушкоджений, коли він боровся з Ним. 
<p>27 І той сказав: Відпусти Мене, бо настав світанок. А він відповів: Не відпущу Тебе, поки не поблагословиш мене. 
<p>28 А той запитав його: Яке твоє ім’я? І він відповів: Яків. 
<p>29 І промовив: Твоє ім’я не буде більше Яків, а Ізраїль, бо ти боровся з Богом і є сильний між людьми. 
<p>30 І запитав Яків, кажучи: Відкрий Своє Ім’я. А Той відказав: Навіщо питаєш про Моє Ім’я? І Він поблагословив його там. 
<p>31 І назвав Яків те місце Пенуел, сказавши : Я бачив Бога лицем до лиця і моя душа врятувалася. 
<p>32 І зійшло йому сонце, коли він переходив Пенуел. І він кульгав на своє стегно. 
<p>33 Ось чому нащадки Ізраїля до сьогодні не їдять сухожилля, що на м’язі стегна: бо Він доторкнувся до м’яза стегна Якова, до сухожилля. 

<h4>Буття 33 
<p>1 Підвівши свої очі, Яків побачив: ось наближається Ісав, а з ним чотириста чоловік. Тож він поділив дітей між Лією, Рахиллю та між обома невільницями. 
<p>2 І поставив невільниць і їхніх дітей попереду, а за ними Лію з її дітьми, а далі Рахиль із Йосифом. 
<p>3 Сам же виступив перед ними і сім разів вклонився до землі, перш ніж підійшов до свого брата. 
<p>4 Ісав же побіг йому назустріч, обняв його, впав йому на шию і поцілував його. І вони заплакали. 
<p>5 Підвівши свої очі і побачивши жінок і дітей, Ісав запитав: Хто вони тобі? А той відповів: Діти, якими Бог обдарував твого раба. 
<p>6 Тож підійшли невільниці зі своїми дітьми і вклонилися. 
<p>7 Підійшла також Лія зі своїми дітьми, і вклонилися, а потім підійшов Йосиф з Рахиллю, і вклонилися. 
<p>8 А що це за цілий табір, – запитав Ісав, – який я зустрів? Той же відповів: Це, щоб знайти милість в очах мого володаря. 
<p>9 Ісав же відказав: Я маю багато, мій брате; нехай твоє залишається з тобою. 
<p>10 Але Яків наполягав: Ні, благаю! Якщо я знайшов милість у твоїх очах, то прийми мій подарунок з моєї руки. Адже я побачив твоє обличчя, наче побачив Боже обличчя, і ти ласкаво прийняв мене. 
<p>11 Прийми, благаю, моє благословення, послане тобі, тому що Бог виявив до мене милосердя, тож у мене все є. І вмовляв його, і той прийняв. 
<p>12 І сказав Ісав : Вирушаймо й ходімо! Я ж піду попереду. 
<p>13 Але Яків відповів йому: Володар мій знає, що діти малі, а дрібна та велика худоба в мене дійні. Якщо їх підганяти один день, то загине вся отара. 
<p>14 Тож нехай мій володар виступить попереду свого раба, а я піду поволі, за ходою худоби, що переді мною, та за ходою дітей, доки не прийду до мого володаря в Сеір. 
<p>15 Ісав же сказав: Я залишу з тобою декого з людей, що зі мною. А той відповів: Навіщо це? Якби мені знайти милість в очах мого володаря. 
<p>16 І повернувся Ісав того ж дня своїм шляхом до Сеіру. 
<p>17 Яків же подався до Суккота. Він побудував собі дім, а для своєї худоби зробив курені: Тому й назвав те місце Суккот. 
<p>18 Ідучи з Падан-Араму, Яків щасливо прибув до міста Сихема, що в Ханаанській землі, і отаборився перед містом. 
<p>19 Він купив частину поля, де поставив свій намет, у синів Гамора, батька Сихема, за сто кесіт. 
<p>20 Він спорудив там жертовник і назвав його: Ел-Елогей-Ізраїль. 

<h4>Буття 34 
<p>1 А вийшла Діна, дочка Лії, яку та народила Якову, щоб побачитися з дочками того краю. 
<p>2 І побачив її Сихем, син Гамора-гіввійця, начальника того краю, і взяв її, і лежав із нею, і зґвалтував її. 
<p>3 І прив’язалася душа його до Діни, дочки Якова, і він покохав дівчину, і промовляв до дівочого серця. 
<p>4 І попросив Сихем свого батька Гамора, кажучи: Візьми мені цю дівчину за дружину. 
<p>5 І почув Яків, що той збезчестив його дочку Діну, а сини його були з його худобою на рівнині. Тож Яків мовчав, аж поки вони не повернулись. 
<p>6 І вирушив Гамор, батько Сихема, до Якова, щоб поговорити з ним. 
<p>7 Сини ж Якова повернулись з поля. Почувши, засмутилися ті чоловіки, і сильно обурилися, бо той навів ганьбу на Ізраїля тим, що лежав з дочкою Якова, а так робити не годилося. 
<p>8 І звернувся до них Гамор зі словами: Сихему, моєму сину, припала до душі ваша дочка. Тож дайте її йому за дружину. 
<p>9 Порідніться з нами; ваших дочок видавайте за нас, а наших дочок беріть собі. 
<p>10 І житимете з нами, а край буде перед вами. Оселяйтесь, промишляйте та набувайте в нім власність. 
<p>11 А Сихем сказав її батькові та її братам: Нехай я знайду милість у ваших очах, що скажете мені – я дам. 
<p>12 Призначіть якнайбільший викуп і весільний подарунок – як скажете мені, я дам. Але дайте мені цю дівчину за дружину. 
<p>13 Сини ж Якова відповіли Сихемові та його батькові Гаморові з підступом. І сказали, бо він збезчестив їхню сестру Діну. 
<p>14 Тож сказали їм: Не можемо вчинити такої речі, дати сестру нашу чоловікові, який має крайню плоть, бо це для нас ганебно. 
<p>15 Ми лише в тому разі погодимося з вами, коли ви станете, як ми, зробивши у вас обрізання кожному чоловічої статі. 
<p>16 І будемо віддавати наших дочок вам, і брати ваших дочок собі, і житимемо з вами, і станемо одним народом. 
<p>17 Коли ж не послухаєте нас щодо обрізання, то заберемо нашу дочку і підемо. 
<p>18 І сподобалися їхні слова Гамору і Сихему, Гаморовому сину. 
<p>19 Тож не зволікав юнак із виконанням цієї речі, оскільки бажав дочки Якова. Він же був найславніший з усіх у домі свого батька. 
<p>20 Тож Гамор і його син Сихем пішли до брами їхнього міста і звернулися до людей свого міста зі словами: 
<p>21 Ці люди миролюбні щодо нас. Хай поселяються в краю, промишляють в нім, а цей край – ось він просторий перед ними. Будемо брати їхніх дочок собі за дружин, а наших дочок віддаватимемо їм. 
<p>22 Але лише в тому разі погодяться з нами ці люди, щоб жити з нами, і стати одним народом, коли в нас буде обрізаний кожен чоловічої статі, як обрізані вони. 
<p>23 Хіба їхні стада, їхні маєтки і вся худоба не стануть нашими? Лише погодьмося з ними, і вони оселяться з нами. 
<p>24 І послухалися Гамора та його сина Сихема, усі, хто виходив брамою його міста. І були обрізані всі чоловічої статі, усі, хто виходив брамою його міста. 
<p>25 І сталося, що третього дня, коли ті були в болях, двоє синів Якова, Дінині брати Симеон та Левій, узяли кожен свого меча, безпечно ввійшли до міста і повбивали всіх чоловічої статі. 
<p>26 І Гамора, і його сина Сихема вбили вістрям меча, забрали Діну з дому Сихема, та й пішли. 
<p>27 Сини Якова напали на вбитих і пограбували місто, тому що ті збезчестили їхню сестру. 
<p>28 Забрали їхню дрібну і велику худобу, а також їхніх ослів, і що було в місті, і що було на полі, 
<p>29 і все їхнє майно, а всіх їхніх дітей і їхніх жінок забрали в полон, і розграбували все, що було в домах. 
<p>30 Яків же сказав Симеонові та Левію: Ви на мене накликали нещастя, зробивши мене ненависним для мешканців цього краю, – ханаанців та періззейців. Людей у мене мало, тож вони зійдуться проти мене і розіб’ють мене, і буду знищений я та мій дім. 
<p>31 Вони ж відповіли: Хіба він мав вчинити з нашою сестрою, як з блудницею? 

<h4>Буття 35 
<p>1 І промовив Бог до Якова: Устань, піднімись до Бетеля й оселися там, і побудуй там жертовника Богові, Який з’явився тобі, коли ти втікав від свого брата Ісава. 
<p>2 І сказав Яків своїм домашнім та всім, що були з ним: Викиньте чужих богів, які є у вас, очистіться і змініть ваш одяг. 
<p>3 Устаньмо й піднімімось до Бетеля. Там я споруджу жертовника Богові, Який відповів мені у день моєї скрути та був зі мною в дорозі, якою я ходив. 
<p>4 І вони віддали Якову всіх чужих богів, які були в них, а також сережки, що в їхніх вухах. І закопав усе це Яків під дубом, що біля Сихема. 
<p>5 Вони вирушили, а страх від Бога охопив навколишні міста, – і вони не переслідували синів Якова. 
<p>6 І прийшов Яків до Луза, що в Ханаанській землі, тобто до Бетеля, він та весь народ, що був з ним. 
<p>7 І збудував там жертовника і назвав те місце: Ел-Бетель, бо там явився йому Бог, коли він утікав від свого брата. 
<p>8 І померла Девора, нянька Ревеки, і була похована нижче Бетеля, під дубом. І він назвав його: Дуб Плачу. 
<p>9 І з’явився Бог Якову знову, коли він повернувся з Падан-Араму, і поблагословив його. 
<p>10 І сказав йому Бог: Твоє ім’я – Яків, надалі тебе не будуть називати Яковом, але ім’я твоє буде Ізраїль. І дав йому ім’я: Ізраїль. 
<p>11 І сказав йому Бог: Я – Бог Всемогутній! Плодись і розмножуйся; народ і громада народів постануть із тебе, і царі вийдуть зі стегон твоїх. 
<p>12 А цей край, який Я дав Авраамові й Ісаакові, дам тобі, і твоїм нащадкам після тебе Я дам цей край. 
<p>13 І вознісся Бог від нього на тому місці, де говорив з ним. 
<p>14 І встановив Яків стовпа на тому місці, де Він говорив з ним, кам’яного стовпа, і приніс на ньому жертву возливання, і вилив на нього олії. 
<p>15 І назвав Яків те місце, де Бог говорив з ним: Бетель. 
<p>16 Вони вирушили з Бетеля і, коли залишався ще шмат землі до Ефрати, Рахиль народила. І тяжкими були її пологи. 
<p>17 І сталося під час її тяжких пологів, повитуха сказала їй: Не бійся, бо й цей також у тебе син. 
<p>18 І сталося, коли виходила її душа, бо вона помирала, то дала йому ім’я: Беноні. Батько ж назвав його Веніяміном. 
<p>19 І померла Рахиль. Її поховали по дорозі до Ефрати, тобто Вифлеєма. 
<p>20 І поставив Яків стовп на її могилі. Це надмогильний пам’ятник Рахилі аж до сьогодні. 
<p>21 І вирушив Ізраїль, і поставив свого намета за Міґдал-Едером. 
<p>22 І сталося, коли поселився Ізраїль у тій землі, Рувим пішов і ліг з Білгою, наложницею свого батька. І довідався про це Ізраїль. Було ж у Якова дванадцятеро синів. 
<p>23 Сини Лії: Рувим, первенець Якова, далі Симеон, Левій, Юда, Іссахар і Завулон. 
<p>24 Сини Рахилі: Йосиф і Веніямін. 
<p>25 Сини Рахилиної рабині Білги: Дан і Нефталим. 
<p>26 Сини Ліїної рабині Зілпи: Ґад і Асир. Це сини Якова, які народилися йому в Падан-Арамі. 
<p>27 Тож прийшов Яків до свого батька Ісаака, до Мамре, до Кір’ят-Арби, тобто Хеврона, де мешкали Авраам та Ісаак. 
<p>28 І було віку Ісаака сто вісімдесят років, 
<p>29 і спочив Ісаак, і помер, і приєднався до свого народу в похилому віці, у повноті днів. І поховали його Ісав та Яків, сини його. 

<h4>Буття 36 
<p>1 А ось родовід Ісава, тобто Едома. 
<p>2 Ісав узяв собі дружин з дочок ханаанських: Аду, дочку Елона-хеттейця, і Оголіваму, дочку Ани, дочку Цівеона-гіввійця, 
<p>3 а також Босмат, дочку Ізмаїла, Навайотову сестру. 
<p>4 Ада народила Ісавові Еліфаза, а Босмат народила Реуїла; 
<p>5 Оголівама ж народила Єуша, Ялама і Корея. Це сини Ісава, які народилися йому в Ханаанській землі. 
<p>6 Узяв же Ісав своїх дружин, своїх синів, своїх дочок та всіх домашніх, що жили в його домі, свої стада і всю свою худобу, все своє майно, яке набув у Ханаанському краю, і пішов від свого брата Якова до іншого краю. 
<p>7 Їхнє майно було надто великим, аби жити разом: земля, де вони перебували, не могла їх вмістити через велику кількість їхньої худоби. 
<p>8 Тож поселився Ісав на горі Сеір. Ісав – він же Едом. 
<p>9 Оце родовід Ісава, батька Едому на горі Сеір. 
<p>10 Оце імена синів Ісава: Еліфаз, син Ади – дружини Ісава, Реуїл, син Босмати – дружини Ісава. 
<p>11 І були в Еліфаза сини: Теман, Омар, Цефо, і Ґатам, і Кеназ. 
<p>12 А Тимна, наложниця Ісавового сина Еліфаза, народила Еліфазові Амалека. Оце нащадки Ади, дружини Ісава. 
<p>13 А оце сини Реуїла: Нагат та Зера, Шамма та Мізза. Оце нащадки Ісавової дружини Босмати. 
<p>14 А оці були синами Оголівами, дочки Ани, Цівеонової дочки, дружини Ісава, тож вона народила Ісаву Єуша, і Ялама, і Корея. 
<p>15 А оце провідники, нащадки Ісава. Сини Еліфаза, первенця Ісава: провідник Теман, провідник Омар, провідник Цефо, провідник Кеназ, 
<p>16 провідник Корей, провідник Ґатам, провідник Амалек. Оце провідники Еліфаза в Едомському краю. Оце сини Ади. 
<p>17 А оце сини Реуїла, Ісавового сина: провідник Нагат, провідник Зерах, провідник Шамма, провідник Мізза. Оце провідники Реуїла в Едомському краю. Оце сини Босмати, Ісавової дружини. 
<p>18 А оце сини Оголівами, Ісавової дружини: провідник Єуш, провідник Ялам, провідник Корей. Оце провідники Оголівами, дочки Ани, Ісавової дружини. 
<p>19 Оце нащадки Ісава і оце їхні провідники. Він же Едом. 
<p>20 Оце сини Сеіра, хорейця – мешканці краю: Лотан, Шовал, Цівеон, Ана, 
<p>21 Дішон, Ецер і Дішан. Оце провідники хорейця, сини Сеіра, в Едомському краю. 
<p>22 А синами Лотана були: Хорі та Гемам, сестра ж Лотана – Тимна. 
<p>23 А оце Шовалові сини: Алван, Манахат, Евал, Шефо і Онам. 
<p>24 А оце сини Цівеона: Айя та Ана, той Ана, що знайшов гарячі джерела в пустелі, коли пас ослів свого батька Цівеона. 
<p>25 А оце діти Ани: Дішон і Оголівама, Анина дочка. 
<p>26 А оце сини Дішона: Хемдан, Ешбан, Ітран і Керан. 
<p>27 Оце сини Ецера: Білган, Зааван і Акан. 
<p>28 Оце сини Дішана: Уц і Аран. 
<p>29 Оце провідники хорейця: провідник Лотан, провідник Шовал, провідник Цівеон, провідник Ана, 
<p>30 провідник Дішон, провідник Ецер, провідник Дішан. Оце провідники хорейця у їхніх володіннях у краї Сеір. 
<p>31 А оце царі, що царювали в Едомському краю перед тим, як зацарював цар над нащадками Ізраїля. 
<p>32 Тож царював в Едомі Бела, син Беора; а назва його міста – Дінгава. 
<p>33 І помер Бела, і зацарював замість нього Йовав, син Зераха з Боцри. 
<p>34 І помер Йовав, і зацарював замість нього Хушам із теманського краю. 
<p>35 І помер Хушам, і зацарював замість нього Гадад, син Бедада, що розбив мідіянців у Моавській долині, а назва його міста Авіт. 
<p>36 І помер Гадад, і зацарював замість нього Самла з Масреки. 
<p>37 І помер Самла, і зацарював замість нього Саул з Реховота, що над рікою. 
<p>38 І помер Саул, і зацарював замість нього Баал-Ханан, син Ахбора. 
<p>39 І помер Баал-Ханан, Ахборів син, і зацарював замість нього Гадад, а назва його міста – Пау, а ім’я його дружини – Мегетавеїл, дочка Матреди, дочки Ме-Загава. 
<p>40 А оце імена Ісавових провідників за їхніми родами, за їхніми місцевостями, за їхніми іменами: провідник Тимна, провідник Алва, провідник Етет, 
<p>41 провідник Оголівама, провідник Ела, провідник Пінон, 
<p>42 провідник Кеназ, провідник Теман, провідник Мівцар, 
<p>43 провідник Маґдіїл, провідник Ірам. Оце провідники Едому за місцями їхнього проживання на землі, яку вони одержали у володіння. Це Ісав – батько Едому. 

<h4>Буття 37 
<p>1 А Яків жив на землі, де мешкав його батько, в Ханаанській землі. 
<p>2 Оце опис родоводу Якова. Йосиф, сімнадцяти років, пас зі своїми братами отару, а він був юнаком серед синів Білги та синів Зілпи, дружин свого батька. І приносив Йосиф погані чутки про них їхньому батькові. 
<p>3 Ізраїль же любив Йосифа більше за всіх своїх синів, бо він був сином його старості. І він справив Йосифу барвистий одяг. 
<p>4 Його ж брати, зауваживши, що їхній батько любить Йосифа більше, ніж усіх його братів, зненавиділи його, так що не могли з ним спокійно розмовляти. 
<p>5 Якось приснився Йосифові сон. Тож він розповів його своїм братам, і вони зненавиділи його ще більше. 
<p>6 І сказав він їм: Послухайте-но про той сон, що мені наснився. 
<p>7 Ось ми посеред поля в’яжемо снопи, і ось мій сніп піднявся і встав. І ось ваші снопи зібралися довкола і поклонилися моєму снопові. 
<p>8 І сказали йому його брати: Невже ти справді царюватимеш над нами? Невже ти дійсно над нами пануватимеш? І вони зненавиділи його ще більше через його сни та його слова. 
<p>9 І наснився йому ще один сон, і він розповів його своїм братам, кажучи: Ось наснився мені ще один сон. І ось сонце, місяць та одинадцять зірок вклонилися мені. 
<p>10 І він розповів його своєму батькові та своїм братам. І докорив йому його батько, кажучи: Що це за сон наснився тобі? Невже справді ми прийдемо, я та твоя мати, та твої брати, щоб поклонитися тобі до землі? 
<p>11 Тож його брати заздрили йому, а його батько беріг у пам’яті це слово. 
<p>12 Якось його брати пішли пасти отару свого батька в Сихем. 
<p>13 І сказав Ізраїль Йосифові: Хіба не твої брати пасуть в Сихемі? Іди, я посилаю тебе до них. А той відповів йому: Ось я! 
<p>14 Батько сказав йому: Піди, подивися на стан своїх братів і на стан отари, і принеси мені звістку. І послав його з Хевронської долини, і той пішов до Сихема. 
<p>15 І зустрів його якийсь чоловік, коли він блукав по долині. І запитав його той чоловік: Що шукаєш? 
<p>16 А той відповів: Я шукаю своїх братів. Прошу, скажи мені, де вони пасуть? 
<p>17 А той чоловік відповів: Вони звідси пішли. Я чув, як вони казали: Ходімо в Дотан. Тож пішов Йосиф слідом за своїми братами і знайшов їх у Дотані. 
<p>18 Вони ж, побачивши його здалека, перш ніж він наблизився до них, змовилися проти нього, щоб убити його. 
<p>19 Брати говорили між собою: Он іде той володар снів. 
<p>20 Тож тепер підімо, убиймо його і вкиньмо до якоїсь ями. І скажемо: Хижий звір загриз його. Тоді побачимо, що буде з його снами. 
<p>21 І почув це Рувим, і визволив його з їхніх рук, сказавши: Не губімо його життя! 
<p>22 Не проливайте крові! Укиньте його до тієї ями, що в пустелі, а рук на нього не накладайте, – сказав їм Рувим, щоб врятувати його з їхніх рук і повернути його батькові. 
<p>23 І сталося, коли Йосиф підійшов до своїх братів, вони зірвали з Йосифа одяг його, барвистий одяг, який був на ньому, 
<p>24 узяли його і вкинули до ями. А яма та була порожня, в ній не було води. 
<p>25 Самі ж сіли поїсти хліба. І підвели свої очі, і побачили – аж ось караван ізмаїльців рухається з Гілеаду, а їхні верблюди, нав’ючені пахощами, бальзамом і миррою, ідуть, спускаючись до Єгипту. 
<p>26 І Юда запропонував своїм братам: Яка користь від того, що ми вб’ємо нашого брата і приховаємо його кров? 
<p>27 Давайте продамо його ізмаїльцям, а наша рука хай не буде на ньому, адже він наш брат, наше тіло. І брати послухалися його. 
<p>28 Коли ж проходили люди, мідіянські купці, то потягли й підняли Йосифа з ями. І продали його ізмаїльцям за двадцять срібняків. Ті ж відвели Йосифа до Єгипту. 
<p>29 І повернувся Рувим до ями, аж ось, Йосифа в ямі немає. І роздер він на собі одяг, 
<p>30 і повернувся до своїх братів, і промовив: Хлопця немає, а я – куди я піду? 
<p>31 І взяли вони одяг Йосифа і, зарізавши козла, умочили одяг у кров. 
<p>32 І відіслали барвистий одяг, і принесли його до їхнього батька зі словами: Оце ми знайшли. Упізнай же: чи це одяг твого сина, чи ні? 
<p>33 І він упізнав його, і промовив: Одяг мого сина… Хижий звір його загриз… Дійсно розшарпаний Йосиф. 
<p>34 І Яків роздер на собі одяг, покрив мішковиною свої стегна і оплакував свого сина багато днів. 
<p>35 І почали всі його сини й всі його дочки потішати його. Але він, відмовляючись потішитися, сказав: Із сумом зійду я до мого сина в шеол. І плакав за ним його батько. 
<p>36 А мідіянці продали Йосифа в Єгипті Потіфарові, урядовцю фараона, начальникові охорони. 

<h4>Буття 38 
<p>1 І сталося того часу, що Юда відійшов від своїх братів і завітав до одного чоловіка, адулламійця, а його ім’я: Хіра. 
<p>2 Там Юда побачив дочку одного ханаанця, якого звали Шуа, узяв її за дружину й увійшов до неї. 
<p>3 Вона завагітніла й народила сина, якого він назвав: Ер. 
<p>4 Вона ж знову завагітніла, і народила сина, і назвала його: Онан. 
<p>5 І ще раз, і народила сина, і назвала його: Шела. Юда був у Кезиві, коли вона його народила. 
<p>6 І взяв Юда дружину для свого первенця Ера, а її ім’я: Тамара. 
<p>7 Але Ер, Юдин первенець, був лихий в очах ГОСПОДА, і ГОСПОДЬ убив його. 
<p>8 Тоді Юда сказав Онанові: Увійди до дружини свого брата, візьми її за дружину і віднови насіння для свого брата. 
<p>9 А Онан знав, що нащадки будуть не його. І сталося, коли він сходився з дружиною свого брата, то випускав сім’я на землю, щоб не дати нащадка своєму братові. 
<p>10 І було лихим в очах ГОСПОДА те, що той учинив, і Він убив також його. 
<p>11 Тоді Юда сказав своїй невістці Тамарі: Залишайся вдовою в домі свого батька, поки не підросте мій син Шела, подумавши: Аби не помер також цей, як його брати. І пішла Тамара, і оселилася в домі свого батька. 
<p>12 Минуло багато часу, і померла Юдина дружина, дочка Шуї. Коли ж Юда утішився, то пішов разом зі своїм другом Хірою-адулламійцем в Тімну, до тих, що стригли його овець. 
<p>13 І сповістили Тамарі, кажучи: Ось твій свекор іде в Тімну стригти своїх овець. 
<p>14 Вона ж, скинувши з себе удовиний одяг і покрившись наміткою, закрилась. І сіла при брамі в Енаїмі, що по дорозі до Тімни, бо бачила, що Шела виріс, а вона не була віддана йому за дружину. 
<p>15 Побачивши її, Юда прийняв її за блудницю, бо вона покрила своє обличчя. 
<p>16 Він завернув до неї з дороги, сказавши: Дозволь мені ввійти до тебе. Бо не знав, що вона його невістка. Вона ж відказала: Що ти мені даси, коли ввійдеш до мене? 
<p>17 Він відповів: Я пришлю тобі зі стада козеня. Вона ж сказала: За умови, що залишиш мені заставу, доки не пришлеш. 
<p>18 Він же запитав: Що маю дати тобі в заставу? Вона відповіла: Твою печатку, пояс і палицю, що у твоїй руці. Тож він дав їй і ввійшов до неї. А вона завагітніла від нього. 
<p>19 І вона встала, пішла, скинула із себе свою намітку, і зодягнула одяг свого вдівства. 
<p>20 І послав Юда козеня рукою свого друга-адулламійця, щоб забрати заставу з руки жінки, але той її не знайшов. 
<p>21 Він же запитав місцевих чоловіків: Де та розпусниця, що була в Енаїмі при дорозі? Вони ж відповіли: Тут не було розпусниці. 
<p>22 Повернувшись до Юди, він сказав: Не знайшов я її. Також місцеві чоловіки сказали: Тут не було розпусниці. 
<p>23 А Юда сказав: Нехай собі тримає, аби ми не стали посміховиськом. Я таки посилав це козеня, але ти її не знайшов. 
<p>24 І сталося, через якихось три місяці Юді повідомили, кажучи: Твоя невістка Тамара впала в блуд. А також: Ось вона завагітніла через блуд. І сказав Юда: Виведіть її, і нехай буде спалена. 
<p>25 Коли її вивели, вона послала до свого свекра, кажучи: Я завагітніла від чоловіка, якому належить оце. І додала: Упізнавай, чиї то печатка, пояс і палиця? 
<p>26 І впізнав Юда, і сказав: Вона виявилася справедливішою за мене, бо я не дав її моєму синові Шелі, і більше не згадав про неї. 
<p>27 І сталося під час її пологів, – аж ось близнята в її лоні. 
<p>28 І сталося, коли вона народжувала, один висунув ручку, а повитуха взяла та й пов’язала на його ручку червону нитку, говорячи: Цей вийшов першим. 
<p>29 І сталося, коли він втягнув свою ручку назад, аж ось вийшов його брат. Вона ж сказала: Як ти прорвався? І дали йому ім’я: Перец. 
<p>30 А згодом вийшов його брат, який мав на своїй ручці червону нитку. І дали йому ім’я: Зерах. 

<h4>Буття 39 
<p>1 А Йосиф був відведений до Єгипту. І купив його Потіфар, урядовець фараона, начальник охорони, чоловік-єгиптянин, з рук ізмаїльців, які привели його туди. 
<p>2 Та ГОСПОДЬ був з Йосифом, і був він успішним чоловіком, і перебував у домі свого господаря-єгиптянина. 
<p>3 І побачив його господар, що ГОСПОДЬ з ним, а все, що той виконує, ГОСПОДЬ робить успішним в його руках. 
<p>4 І знайшов Йосиф милість у його очах, і служив йому. А той поставив його над своїм домом, і все, що мав, віддав у його руки. 
<p>5 І сталося, відколи він поставив його над своїм домом й усім, що мав, ГОСПОДЬ поблагословив дім єгиптянина задля Йосифа. ГОСПОДНЄ благословення було на всьому, що він мав, у домі й на полі. 
<p>6 Усе, що належало йому, він передав у руки Йосифа. І при ньому ніщо не обходило його, хіба що їжа, яку він їв. Йосиф же був гарний станом і вродливий з обличчя. 
<p>7 І сталося після цього, що дружина його господаря кинула свій погляд на Йосифа і сказала: Ляж зі мною. 
<p>8 Але він відмовився, сказавши дружині свого господаря: Ось мого господаря при мені ніщо не обходить в домі, і все, що йому належить, він віддав у мої руки. 
<p>9 Немає більшого в цьому домі від мене, й мені не заборонено нічого, окрім тебе, бо ти – його дружина. Як же я вчиню це велике зло, і згрішу перед Богом? 
<p>10 І сталося, що вона щодня вмовляла Йосифа, а він не слухав її, щоб лежати з нею і бути з нею. 
<p>11 І сталося одного дня, що він увійшов до дому виконувати свої справи, а в домі не було нікого з домашніх. 
<p>12 А вона схопила його за одяг, кажучи: Ляж зі мною! Він же залишив свій одяг у її руці й утік, вибігши надвір. 
<p>13 І сталося, коли вона побачила, що він залишив свій одяг у її руці й утік надвір, 
<p>14 то покликала своїх домашніх і сказала їм, стверджуючи: Дивіться, він привів нам якогось єврея, щоб той насміхався над нами! Він увійшов до мене, щоб лягти зі мною, але я голосно закричала. 
<p>15 І сталося, коли він почув, що я зняла галас і закричала, то залишив свій одяг у мене й утік, вибігши надвір. 
<p>16 Вона залишила його одяг у себе, поки не прийшов господар його до свого дому. 
<p>17 І промовила вона до нього такими словами: Прийшов до мене раб-єврей, якого ти привів до нас, аби насміятися наді мною. 
<p>18 І сталося, коли я зняла галас і закричала, то він залишив свій одяг у мене й утік надвір. 
<p>19 І сталося, коли почув його господар слова своєї дружини, якими вона промовляла до нього, кажучи: Таке вчинив мені твій раб, – то запалав гнівом. 
<p>20 Узявши Йосифа, господар укинув його до в’язниці – до місця, де утримували в’язнів царя. І перебував він там, у в’язниці. 
<p>21 І був ГОСПОДЬ з Йосифом і виявив йому ласку, даруючи йому милість в очах начальника в’язниці. 
<p>22 І передав начальник в’язниці в руки Йосифа всіх ув’язнених. Тож усе, що робилося там, виконував він. 
<p>23 Начальник в’язниці не вникав у жодну справу, яку той робив, бо ГОСПОДЬ був із ним, і що він виконував, ГОСПОДЬ робив успішним. 

<h4>Буття 40 
<p>1 І сталося після цього, що виночерпій єгипетського царя і пекар провинилися перед своїм володарем, єгипетським царем. 
<p>2 І розгнівався фараон на обох своїх урядників – на головного виночерпія та на головного пекаря. 
<p>3 І віддав їх під варту в дім начальника охорони, до в’язниці, місця, де був ув’язнений Йосиф. 
<p>4 А начальник охорони приставив до них Йосифа, який обслуговував їх. Тож деякий час вони перебували під вартою. 
<p>5 І наснився кожному з них сон, кожному його власний сон, однієї ночі, кожному його сон зі значенням – виночерпію і пекарю, урядникам єгипетського царя, що перебували у в’язниці. 
<p>6 Увійшовши до них уранці, Йосиф побачив, що вони були стурбовані. 
<p>7 І запитав фараонових урядників, що були з ним під вартою в домі його господаря, кажучи: Чому ваші обличчя сьогодні сумні? 
<p>8 Вони ж йому відповіли: Нам наснився сон, але немає того, хто б його розтлумачив. А Йосиф сказав їм: Хіба не від Бога тлумачення? Розкажіть-но мені. 
<p>9 І розповів головний виночерпій Йосифові свій сон. Мені наснилося, – сказав він йому, – аж ось переді мною виноградна лоза. 
<p>10 А у виноградної лози – три галузки, і вона наче розвинулася, видала цвіт, її грона ягід дозріли. 
<p>11 А в моїй руці фараонова чаша. І я взяв ті ягоди, і вичавив їх до фараонової чаші, і подав ту чашу в руку фараона. 
<p>12 А Йосиф сказав йому: Оце його тлумачення: три галузки – це три дні. 
<p>13 За три дні фараон підійме твою голову й поверне тебе на твою посаду; ти подаватимеш чашу в руку фараона за попереднім звичаєм, коли ти був його виночерпієм. 
<p>14 Отож, коли ти пригадаєш собі про мене, як тобі буде добре, учини мені милість, згадай про мене перед фараоном і виведи мене із цього в’язничного дому. 
<p>15 Бо мене дійсно було викрадено з єврейського краю, та й тут я не скоїв нічого, щоб мене вкинули до ями. 
<p>16 Головний пекар, побачивши, що той добре розтлумачив, сказав Йосифові: Мені також наснилось, аж ось три кошики печива в мене на голові. 
<p>17 А у верхньому кошику різна фараонова їжа, пекарські вироби, і птах клював їх з кошика, що на моїй голові. 
<p>18 Відповідаючи, Йосиф промовив: Оце його тлумачення: три кошики – це три дні. 
<p>19 За три дні підійме фараон твою голову з тебе, і повісить тебе на дереві, і птах клюватиме твоє тіло з тебе. 
<p>20 Третього дня був день народження фараона, і він справляв бенкет для всіх своїх слуг. І підняв він голову головного виночерпія і голову головного пекаря серед своїх слуг. 
<p>21 Головного виночерпія він повернув на його посаду, і той подав чашу в руку фараона. 
<p>22 А головного пекаря повісив, як і розтлумачив їм Йосиф. 
<p>23 Однак головний виночерпій не згадав про Йосифа, забувши про нього. 

<h4>Буття 41 
<p>1 І сталося через два роки, і наснилося фараонові, аж ось стоїть він біля ріки. 
<p>2 І ось з ріки вийшло сім гарних на вигляд та ситих тілом корів, і вони паслися в очереті. 
<p>3 І ось за ними вийшли з ріки сім інших корів – жалюгідні на вигляд і виснажені тілом. І вони стали поруч з першими коровами на березі ріки. 
<p>4 І сім жалюгідних на вигляд та виснажених тілом корів з’їли сімох ситих і гарних на вигляд корів. І фараон прокинувся. 
<p>5 І він заснув знову, і побачив другий сон, аж ось сім добірних і гарних колосків виросли з одного стебла. 
<p>6 І ось після них виросло сім тонких та спалених суховієм колосків. 
<p>7 І сім тонких колосків поглинули сім добірних та повних колосків. І фараон прокинувся, аж ось це сон. 
<p>8 І сталося вранці, що його дух був занепокоєний. І послав він, і зібрав усіх віщунів Єгипту та всіх його мудреців. І розповів їм фараон свої сни, проте не було нікого, хто би міг розтлумачити їх фараонові. 
<p>9 І заговорив до фараона головний виночерпій, кажучи: Я пригадав сьогодні свої гріхи. 
<p>10 Фараон розгнівався був на своїх слуг і віддав під варту в дім начальника охорони мене та головного пекаря. 
<p>11 Однієї ночі ми бачили сни, я і він, – кожний бачив свій сон зі значенням. 
<p>12 І був там з нами молодий єврей, раб начальника охорони. І ми розповіли йому, а він розтлумачив нам наші сни, розтлумачив кожному згідно з його сном. 
<p>13 І сталося так, як він розтлумачив нам: мене відновили на моїй посаді, а його повісили. 
<p>14 І послав фараон, і покликав Йосифа, і його негайно вивели з в’язниці. Він поголився, змінив свій одяг і прибув до фараона. 
<p>15 І сказав фараон Йосифові: Я бачив сон, і немає нікого, хто міг би його розтлумачити. Я чув про тебе, що ти, почувши сон, розтлумачуєш його. 
<p>16 У відповідь Йосиф сказав фараонові: Не я, а Бог відповість добром фараонові. 
<p>17 І сказав фараон Йосифові: Мені наснилося, що я стою на березі ріки. 
<p>18 І ось з ріки вийшло сім корів, ситих тілом і гарних на вигляд, і вони паслися в очереті. 
<p>19 І ось за ними вийшло сім інших корів, бідних, жалюгідних на вигляд і виснажених тілом. Таких огидних, як вони, я не бачив у всьому Єгипетському краю. 
<p>20 І жалюгідні та худі корови з’їли сімох попередніх ситих корів. 
<p>21 І ті ввійшли до їхнього черева, і не було помітно, що вони ввійшли до їхнього черева, а їхній вигляд був жалюгідний, як на початку. І я прокинувся. 
<p>22 І ще бачив я у своєму сні, аж ось сім колосків виросли з одного стебла – повних та гарних. 
<p>23 І ось після них виросло сім сухих, тонких, висушених суховієм колосків. 
<p>24 І сім тонких колосків поглинули сім гарних колосків. Я розповів це віщунам, але не було нікого, хто пояснив би мені. 
<p>25 Тоді сказав Йосиф фараонові: Фараонів сон – один він. Що Бог має вчинити, Він сповістив фараонові. 
<p>26 Сім гарних корів – це сім років, і сім гарних колосків – це сім років. Це один сон. 
<p>27 І сім худих і жалюгідних корів, які вийшли після них – це сім років, і сім порожніх та висушених суховієм колосків – це будуть сім років голоду. 
<p>28 Це та річ, про яку я казав фараонові: Що Бог має вчинити, Він показав фараонові. 
<p>29 Ось наступають сім років великого достатку в усьому Єгипетському краю. 
<p>30 Після них прийдуть сім років голоду, і буде забутий весь той достаток в Єгипетському краю, і голод спустошить край. 
<p>31 І не буде видно того достатку в краю через голод, що настане, бо він буде вельми тяжкий. 
<p>32 А повторився сон фараонові двічі тому, що ця річ від Бога, і Бог не забариться з її виконанням. 
<p>33 А тепер нехай фараон підшукає розумного й мудрого чоловіка і поставить його над Єгипетським краєм. 
<p>34 Нехай фараон зробить так : Нехай настановить в краю урядників, і відбирає п’яту частину врожаю Єгипетського краю протягом семи років достатку. 
<p>35 І нехай вони збирають усю їжу тих гарних років, що надходять. І нехай збирають збіжжя під розпорядження фараона, на їжу в містах, і нехай зберігають. 
<p>36 І буде та їжа на запас для краю на сім років голоду, що настануть в Єгипетському краю, і край не буде знищений голодом. 
<p>37 І сподобалася ця річ фараонові та усім його слугам. 
<p>38 Тож фараон сказав своїм слугам: Хіба знайдемо ми такого чоловіка, як оцей, який мав би у собі Божого Духа? 
<p>39 І сказав фараон Йосифові: Оскільки Бог відкрив тобі усе це, немає такого розумного й мудрого, як ти. 
<p>40 Ти будеш над моїм домом, і тебе слухатиметься весь мій народ. Тільки престолом я буду вищий від тебе. 
<p>41 І сказав фараон Йосифові: Дивись, я поставив тебе над усім Єгипетським краєм. 
<p>42 І зняв фараон свого персня зі своєї руки, і дав його на руку Йосифа, і зодягнув його у вісонну одежу, а на шию йому повісив золотого ланцюга. 
<p>43 І посадив його на свою другу колісницю, і виголошували перед ним: Кланяйтесь! І поставив його над усім Єгипетським краєм. 
<p>44 І сказав фараон Йосифові: Я – фараон, але без тебе ніхто не поворухне ні своєю рукою, ні своєю ногою в усьому Єгипетському краю. 
<p>45 І дав фараон Йосифові ім’я: Цофнат-Панеах, а за дружину дав йому Асенату, дочку Поті-Фера, жерця Она. І пішов Йосиф по Єгипетському краю. 
<p>46 А Йосифові було тридцять років, коли він став перед лицем фараона, царя Єгипту. І пішов Йосиф від лиця фараона, і обійшов весь Єгипетський край. 
<p>47 І родила земля протягом семи років достатку жменями. 
<p>48 І зібрав він усю їжу семи років, що були в Єгипетському краю, і поскладав їжу в містах. Їжу поля, що довкола міста, поскладав у ньому. 
<p>49 І зібрав Йосиф збіжжя, як морського піску, дуже багато. Аж перестав рахувати, бо не було йому ліку. 
<p>50 А в Йосифа народилося двоє синів, перед тим як настав голодний рік, яких народила йому Асената, дочка Поті-Фера, жерця Она. 
<p>51 І дав Йосиф ім’я первісткові: Манассія, бо сказав : Бог дав мені забути всю мою недолю та весь дім мого батька. 
<p>52 А другому дав ім’я: Єфрем, бо сказав : Бог зробив мене плодовитим в землі мого страждання. 
<p>53 І минули сім років достатку, який був у Єгипетському краю, 
<p>54 і почали надходити сім років голоду, як провіщав Йосиф. І був голод по всіх краях, а в усьому Єгипетському краю був хліб. 
<p>55 І настав голод в усьому Єгипетському краю, тож народ почав волати до фараона про хліб. Тоді фараон сказав усьому Єгиптові: Ідіть до Йосифа. Що він вам скаже, робіть. 
<p>56 І був голод по всій землі. Йосиф же повідчиняв усі комори і продавав зерно єгиптянам, і посилювався голод в Єгипетському краю. 
<p>57 З усіх країв приходили в Єгипет до Йосифа, щоб купити збіжжя, бо посилювався голод по всій землі. 

<h4>Буття 42 
<p>1 Яків же побачив, що в Єгипті є збіжжя. Тож сказав Яків своїм синам: Чому ви дивитесь один на одного? 
<p>2 І продовжив: Ось, я чув, що в Єгипті є збіжжя. Тож підіть туди й купіть там для нас збіжжя, і будемо живі, і не помремо. 
<p>3 Тож десять Йосифових братів зійшли до Єгипту закупити збіжжя. 
<p>4 А Веніяміна, Йосифового брата, Яків не послав з його братами, бо сказав: Щоби не спіткало його якесь нещастя. 
<p>5 Тож прийшли сини Ізраїля поміж іншими, що прийшли, бо був голод в Ханаанській землі. 
<p>6 А Йосиф був володарем тієї землі, він продавав збіжжя усім людям тієї землі. І прийшли Йосифові брати, і поклонилися йому долілиць. 
<p>7 Побачивши своїх братів, Йосиф упізнав їх, але поставився до них, як до незнайомців і розмовляв з ними суворо. Він запитав їх: Звідкіля ви прийшли? Вони відповіли: З Ханаанської землі, щоб купити їжі. 
<p>8 І впізнав Йосиф своїх братів, а вони його не впізнали. 
<p>9 І пригадав Йосиф сни, які він бачив про них, і сказав їм: Ви – шпигуни! Ви прийшли розвідати слабі місця цієї землі. 
<p>10 Вони ж відповіли йому: Ні, пане, твої раби прийшли, щоб купити їжі. 
<p>11 Усі ми – сини одного чоловіка, ми чесні! Твої раби ніколи не були шпигунами! 
<p>12 Але він сказав їм: Ні, ви таки прийшли вивідати слабкі місця цієї землі! 
<p>13 Вони ж відказали: Ми брати, дванадцятеро твоїх рабів, сини одного чоловіка в Ханаанській землі. І ось, молодший зараз із батьком, а одного немає. 
<p>14 І сказав їм Йосиф: Оце те, що я вам сказав був, кажучи: Ви шпигуни! 
<p>15 Оцим ви будете перевірені! Присягаюсь життям фараона: ви не вийдете звідси, доки не прийде сюди ваш молодший брат! 
<p>16 Пошліть одного з-поміж вас, і він приведе вашого брата, а ви будете ув’язнені. І будуть ваші слова перевірені, чи чесні ви. Якщо ж ні, присягаюсь життям фараона, ви – шпигуни. 
<p>17 І віддав їх під варту на три дні. 
<p>18 А третього дня Йосиф сказав їм: Зробіть оце – і житимете. Я боюся Бога. 
<p>19 Якщо ви чесні, то нехай один з ваших братів залишиться ув’язнений у домі вашого утримання, а ви йдіть, віднесіть збіжжя вашим голодуючим родинам. 
<p>20 Вашого ж молодшого брата приведіть до мене: таким чином ваші слова підтвердяться, і ви не помрете. Вони так і зробили. 
<p>21 І говорили вони між собою: Дійсно, ми провинились перед нашим братом, адже ми бачили біль його душі, коли благав нас, проте ми не послухали. Ось чому спіткало нас це нещастя. 
<p>22 А Рувим у відповідь промовив до них: Хіба не говорив я вам, кажучи: Не грішіть проти юнака. Але ви не послухали. А оце вже кров його вимагається від нас. 
<p>23 Вони ж не знали, що Йосиф їх розуміє, оскільки між ними був перекладач. 
<p>24 І він відійшов від них та й заплакав. А повернувшись, знову розмовляв з ними. І забрав від них Симеона, і зв’язав у них на очах. 
<p>25 Їхні мішки Йосиф наказав наповнити збіжжям, а срібло їхнє повернути кожному до його мішка, і дати їм харчі на дорогу. І так було їм зроблено. 
<p>26 Нав’ючивши своїх ослів збіжжям, вони пішли звідти. 
<p>27 А один відкрив свого мішка, щоб нагодувати свого осла на місці нічлігу та й побачив своє срібло, аж ось воно в отворі його мішка. 
<p>28 І сказав він своїм братам: Мені повернули моє срібло – і ось воно у моєму мішку! І стривожилося їхнє серце, і вони затремтіли, кажучи один одному: Що це Бог нам зробив? 
<p>29 І прибули вони в Ханаанську землю до свого батька Якова, і розповіли йому все, що з ними трапилося, кажучи: 
<p>30 Говорив з нами суворо той чоловік, господар тієї землі, і прийняв нас за шпигунів тієї землі. 
<p>31 Ми ж йому говорили: Ми чесні, ми не шпигуни! 
<p>32 Ми дванадцятеро братів, сини нашого батька. Одного нема, а молодший зараз із нашим батьком у Ханаанській землі. 
<p>33 І сказав нам той чоловік, господар тієї землі: Із цього довідаюся, що ви чесні: одного з ваших братів залиште у мене, а голодним вашим родинам візьміть збіжжя та йдіть. 
<p>34 І приведіть вашого молодшого брата до мене, і дізнаюсь, що ви не шпигуни, що ви чесні. Я віддам вам вашого брата, і будете промишляти в цій землі. 
<p>35 І сталося, коли вони випорожнювали свої мішки, аж ось у кожного вузлик з його сріблом у його мішку! Вони та їхній батько, побачивши вузлики з їхнім сріблом, полякалися. 
<p>36 І сказав їм їхній батько Яків: Ви позбавили мене дітей. Йосифа нема і Симеона нема, і Веніяміна заберете! Усе це сталося зі мною! 
<p>37 І промовив Рувим до свого батька, кажучи: Двох моїх синів уб’єш, якщо не приведу його до тебе! Доручи його мені, і я поверну його тобі. 
<p>38 Він же відповів: Мій син не піде з вами, оскільки його брат помер, і він залишився один. Якщо ж спіткає його лихо в дорозі, якою підете, то зі смутком зведете мою сивину до шеолу. 

<h4>Буття 43 
<p>1 А голод посилився на землі. 
<p>2 І сталося, коли закінчили вони споживати збіжжя, привезене з Єгипту, то їхній батько сказав їм: Поверніться, купіть нам трохи їжі. 
<p>3 І промовив до нього Юда, кажучи: Той чоловік рішуче заявив нам, кажучи: Не побачите мого лиця, якщо не буде вашого брата з вами. 
<p>4 Якщо пошлеш з нами нашого брата, то підемо й купимо тобі їжі. 
<p>5 А якщо не пошлеш, не підемо. Бо той чоловік сказав нам: Не побачите мого лиця, якщо не буде вашого брата з вами. 
<p>6 Тоді Ізраїль промовив: Навіщо ви вчинили мені зло, сказавши тому чоловікові, що маєте ще брата? 
<p>7 Вони ж сказали: Той чоловік пильно розпитував нас про місце нашого народження, говорячи: Чи ще живий ваш батько? Чи є у вас брат? Тож ми розповіли йому, відповідаючи на ці запитання. Хіба ми могли знати, що він скаже: Приведіть вашого брата? 
<p>8 Тоді Юда промовив до свого батька Ізраїля: Пошли цього юнака зі мною. І встанемо, і підемо, і будемо жити, а не помремо, і ми, і ти, і наші діти. 
<p>9 Я ручаюся за нього, будеш домагатися його з моєї руки. Якщо не приведу його до тебе і не поставлю його перед тобою, то буду винуватий перед тобою довіку. 
<p>10 Адже, якби ми не зволікали, то тепер повернулися б уже двічі. 
<p>11 Тоді Ізраїль, їхній батько, сказав їм: Коли так, то зробіть оце: візьміть у ваші мішки з найкращих плодів цієї землі та занесіть тому чоловікові дарунка: трохи бальзаму, трохи меду, пахощів і ладану, горіхів і мигдалю. 
<p>12 А срібла візьміть у свою руку подвійно. Те срібло, що повернене в отвір ваших мішків, поверніть своєю рукою, можливо, це помилка. 
<p>13 Беріть і вашого брата, вставайте та йдіть до того чоловіка. 
<p>14 А Всемогутній Бог нехай дасть вам милість перед тим чоловіком, і нехай відпустить вам іншого вашого брата та Веніяміна. А щодо мене, якщо маю бути бездітним, то маю бути бездітним! 
<p>15 І взяли ті чоловіки того дарунка, і взяли подвійно срібла у свою руку, а також Веніяміна, і встали, і пішли до Єгипту. І стали перед Йосифом. 
<p>16 Побачивши разом з ними Веніяміна, Йосиф сказав старшому над його домом: Проведи цих людей у дім, заколи щось із худоби та приготуй, бо ці люди їстимуть зо мною опівдні. 
<p>17 І той чоловік зробив так, як сказав Йосиф. І запровадив той чоловік тих людей до Йосифового дому. 
<p>18 А ті чоловіки перелякалися, що їх привели до дому Йосифа. Тож вони сказали: Нас привели через срібло, повернене напочатку в наші мішки, аби звинуватити нас, і напасти на нас, і зробити рабами нас та наших ослів. 
<p>19 Тож вони підійшли до старшого над Йосифовим домом і звернулися до нього біля дверей будинку 
<p>20 з такими словами: Зглянься, добродію, ми раніше приходили купити їжі. 
<p>21 І сталося, коли ми зупинилися для нічлігу та порозв’язували наші мішки, аж ось срібло кожного в отворі його мішка, наше срібло за його вагою. І ми повертаємо його нашою рукою. 
<p>22 А інше срібло ми принесли нашою рукою, щоб купити їжі. Ми не знаємо, хто наше срібло поклав до наших мішків. 
<p>23 А той відповів: Мир вам! Не бійтеся! Ваш Бог, Бог вашого батька, поклав вам скарб до ваших мішків. Срібло ваше прийшло до мене. І привів до них Симеона. 
<p>24 І ввів той чоловік тих людей у дім Йосифа, і дав води, а вони помили свої ноги, і дав корму їхнім ослам. 
<p>25 Поки мав прийти опівдні Йосиф, вони приготували дарунка, бо почули, що будуть там обідати. 
<p>26 І ввійшов Йосиф у дім, а вони принесли йому в дім дарунка, що був у їхній руці, і долілиць поклонилися йому. 
<p>27 А він запитав їх про здоров’я і додав: Чи здоровий ваш старенький батько, про якого ви розповідали? Чи він ще живий? 
<p>28 Вони ж відповіли: Твій раб, наш батько, здоровий. Він ще живий. І, схилившись, вони долілиць поклонилися. 
<p>29 Він же, підвівши погляд, побачив свого рідного по матері брата, Веніяміна, і сказав: Чи це ваш наймолодший брат, про якого ви мені розповідали? І додав: Нехай Бог виявить до тебе милість, мій сину! 
<p>30 І Йосиф поквапився, бо збудилася його любов до брата його і він був готовий заплакати. І ввійшов він до іншої кімнати, і там заплакав. 
<p>31 Умивши своє лице, вийшов і, стримуючись, сказав: Подавайте їжу. 
<p>32 І поклали окремо йому, окремо братам і окремо єгиптянам, які обідали з ним, бо єгиптяни не можуть споживати їжу разом з євреями, адже для єгиптян це огидно. 
<p>33 І посідали вони перед ним: первісток, відповідно до свого первородства, а молодший відповідно до своєї молодості. І дивувалися ті чоловіки один перед одним. 
<p>34 Йосиф же посилав дари від себе до них. А дар Веніяміна був уп’ятеро більший від дару кожного з них. І вони пили, і повпивалися з ним. 

<h4>Буття 44 
<p>1 І наказав Йосиф старшому над своїм домом, говорячи: Наповни мішки цих людей їжею, скільки вони зможуть нести. І поклади срібло кожного в отворі його мішка. 
<p>2 А чашу мою, чашу срібну, поклади в отворі мішка молодшого, а також срібло за збіжжя його. І той зробив згідно з наказом Йосифа, якого він віддав. 
<p>3 Уранці розвиднілось і чоловіки були відпущені, вони та їхні осли. 
<p>4 Вони вийшли з міста і ще не відійшли далеко. А Йосиф звелів старшому над своїм домом: Устань, наздожени тих чоловіків! Наздогнавши, скажи їм: Навіщо ви відплатили злом за добро? 
<p>5 Хіба це не та чаша, з якої мій господар п’є і по якій ворожить? Ви зробили погано, учинивши це. 
<p>6 Тож він наздогнав їх і сказав їм ці слова. 
<p>7 Вони ж відповіли йому: Навіщо наш володар говорить такі речі? Неприйнятне для твоїх рабів зробити цю річ. 
<p>8 Ось срібло, яке ми знайшли в отворах наших мішків, ми повернули тобі з Ханаанської землі. Тож як ми могли вкрасти срібло чи золото з дому твого господаря? 
<p>9 У кого з твоїх рабів буде знайдена чаша, той помре, а також ми станемо рабами нашого володаря! 
<p>10 Він же промовив: Гаразд! Нехай буде згідно з вашими словами. Той, у кого вона буде знайдена, стане моїм рабом, а ви будете невинні. 
<p>11 Кожен із них з поспіхом стягнув на землю свого мішка. І кожен розв’язав свого мішка. 
<p>12 І той обшукав, починаючи від старшого, і закінчуючи наймолодшим. І було знайдено чашу у Веніяміновому мішку. 
<p>13 Тоді пороздирали вони на собі одяг, кожен нав’ючив свого осла, і повернулися до міста. 
<p>14 І ввійшов Юда зі своїми братами в дім Йосифа, а він ще був там, і попадали перед ним на землю. 
<p>15 А Йосиф їм сказав: Що це за вчинок ви зробили? Чи ви не знали, що такий чоловік, як я, справді займається ворожбою? 
<p>16 Юда ж відповів: Що скажемо моєму володарю? Що говоритимемо і чим виправдаємося? Бог виявив провину твоїх рабів! Ось ми раби мого володаря, як ми, так і той, у чиїй руці знайдено чашу. 
<p>17 Та Йосиф сказав: Неприйнятне для мене вчинити це. Чоловік, у чиїй руці була знайдена чаша, буде моїм рабом. Ви ж із миром ідіть до вашого батька. 
<p>18 Тоді Юда підійшов до нього й сказав: О мій володарю, дозволь твоєму рабу промовити слово до вух мого володаря, і нехай не запалає твій гнів на твого раба, бо ти такий, як фараон. 
<p>19 Мій володар колись запитав своїх рабів, кажучи: Чи ви маєте батька або брата? 
<p>20 І ми сказали моєму володарю: Є в нас старий батько і наймолодша дитина його старості, а його брат помер. Тож він один залишився від своєї матері, і батько дуже любить його. 
<p>21 Ти ж сказав своїм рабам: Приведіть його до мене, я хочу його побачити! 
<p>22 Тоді ми сказали моєму володарю: Не може той юнак залишити свого батька. Як залишить він свого батька, то помре той. 
<p>23 Ти ж сказав своїм рабам: Якщо ваш наймолодший брат не прибуде з вами, не побачите більше мого лиця. 
<p>24 І сталося, коли ми прийшли до твого раба, нашого батька, то оповіли йому слова мого володаря. 
<p>25 А наш батько сказав: Поверніться, купіть нам трохи їжі. 
<p>26 А ми відповіли: Не можемо піти! Коли буде з нами наш наймолодший брат, тоді підемо. Адже не можемо побачити лиця того чоловіка, якщо не буде з нами нашого наймолодшого брата. 
<p>27 Тоді наш батько, твій раб, сказав нам: Ви знаєте, що двох синів мені народила моя дружина. 
<p>28 Та один пішов від мене, і я сказав: таки дійсно розшарпаний він. І я не бачив його донині. 
<p>29 Як заберете від мене також цього і станеться з ним лихо, то зі смутком зведете мою сивину до шеолу. 
<p>30 Тепер же, коли прийду до твого раба, мого батька, а юнака з нами не буде, а його душа прив’язана до душі сина, – 
<p>31 то станеться, коли він побачить, що юнака немає, то помре. І зведуть твої раби сивину твого раба, нашого батька, у смутку до шеолу. 
<p>32 Адже твій раб поручився за юнака перед батьком своїм, кажучи: Якщо не приведу його до тебе, то буду винуватий перед моїм батьком довіку. 
<p>33 Тому, хай тепер твій раб залишиться замість юнака рабом моєму володарю, а юнак хай іде зі своїми братами. 
<p>34 Адже як я прийду до мого батька, коли зі мною не буде юнака? Щоб не побачити мені горя, яке спіткає мого батька. 

<h4>Буття 45 
<p>1 І не міг Йосиф стримуватись при всіх, що стояли при ньому, і закричав: Вийдіть від мене всіх. І не було нікого при ньому, коли Йосиф відкрився своїм братам. 
<p>2 І він голосно заридав, і почули єгиптяни, і почув дім фараона. 
<p>3 І Йосиф промовив до своїх братів: Я – Йосиф, чи живий ще мій батько? Його брати перед ним оторопіли і не могли йому нічого відповісти. 
<p>4 Тоді Йосиф промовив до своїх братів: Підійдіть же до мене! І коли вони наблизилися, він продовжив: Я – ваш брат Йосиф, якого ви продали в Єгипет. 
<p>5 А тепер не сумуйте і не бентежтесь, що ви продали мене сюди, бо для збереження при житті Бог послав мене перед вами. 
<p>6 Бо оце другий рік голоду на землі, а попереду ще п’ять років, коли не буде ні оранки, ні жнив. 
<p>7 Тож послав мене Бог перед вами, щоб залишився ваш останок на землі, щоб зберегти ваше життя завдяки великому спасінню. 
<p>8 Отже, не ви послали мене сюди, а Бог. І Він поставив мене батьком фараонові, і господарем над усім його домом, і володарем усього Єгипетського краю. 
<p>9 Поспішіть, ідіть же до мого батька й скажіть йому: Так сказав твій син Йосиф: Бог поставив мене володарем усього Єгипту. Прийди до мене, не барися. 
<p>10 І оселишся в землі Ґошен, і будеш неподалік від мене ти, і твої сини, і сини твоїх синів, і твоя дрібна та велика худоба, і все, що твоє. 
<p>11 А я годуватиму тебе там, бо попереду ще п’ять років голоду, щоб не збіднів ти, і твій дім, і все, що твоє. 
<p>12 І ось ваші очі та очі мого брата Веніяміна бачать, що саме мої вуста промовляють до вас. 
<p>13 І розкажіть моєму батькові про всю мою славу в Єгипті та про все, що ви бачили. Тож поспішіть і припровадьте мого батька сюди. 
<p>14 І він упав на шию свого брата Веніяміна й заплакав, і Веніямін плакав на його шиї. 
<p>15 Він цілував усіх своїх братів і плакав над ними. А потому його брати розмовляли з ним. 
<p>16 І дійшла чутка до дому фараона, що прийшли брати Йосифа. І схвально поставився до цього фараон та його слуги. 
<p>17 І промовив фараон до Йосифа: Скажи своїм братам: Зробіть оце: нав’ючте свою худобу, прибудьте до Ханаанської землі, 
<p>18 заберіть свого батька та своїх домашніх і приходьте до мене. Я дам вам добро Єгипетського краю, і ви споживатимете найкращі дари землі. 
<p>19 Ти ж накажи їм: Зробіть оце: візьміть собі з Єгипетського краю вози для своїх дітей та своїх дружин, і приведіть свого батька, і прибудьте! 
<p>20 І хай ваше око не шкодує за вашими речами, бо добро усього Єгипетського краю належить вам. 
<p>21 Сини Ізраїля так і зробили. А Йосиф дав їм вози, за наказом фараона, і дав їм харчів на дорогу. 
<p>22 І кожному з них дав зміну одягу, а Веніямінові дав триста срібних монет і п’ять змін одягу. 
<p>23 А своєму батькові він послав оце: десять ослів, нав’ючених єгипетським добром, і десять ослиць, нав’ючених збіжжям, і хліб, і їжу своєму батькові на дорогу. 
<p>24 Тож відіслав він своїх братів, і вони пішли. І сказав їм: Не сваріться в дорозі! 
<p>25 Тож вийшли вони з Єгипту і прибули до свого батька Якова в Ханаанський край. 
<p>26 І сповістили йому, кажучи: Йосиф ще живий і панує над усім Єгипетським краєм. І завмерло його серце, бо він не повірив їм. 
<p>27 Вони ж переказали йому всі слова Йосифа, які той говорив їм. Побачивши вози, котрі послав Йосиф, аби його забрати, їхній батько Яків ожив духом. 
<p>28 І сказав Ізраїль: Головне, що мій син Йосиф ще живий! Піду й побачу його, перш ніж помру. 

<h4>Буття 46 
<p>1 І вирушив Ізраїль з усім, що належало йому, і прибув до Беер-Шеви, і приніс жертви Богові свого батька Ісаака. 
<p>2 А в нічному видінні Бог сказав Ізраїлеві: Якове, Якове! А той відізвався: Ось я! 
<p>3 І сказав Він: Я – Бог, Бог твого батька. Не бійся йти до Єгипту, бо там від тебе Я виведу великий народ. 
<p>4 Я піду з тобою до Єгипту, і Я також неодмінно виведу тебе, і Йосиф своєю рукою закриє твої очі. 
<p>5 Тож Яків вирушив з Беер-Шеви. І повезли сини Ізраїля свого батька Якова, своїх дітей та своїх дружин на возах, які послав фараон, щоб його привезти. 
<p>6 І взяли вони свою худобу, і своє майно, яке надбали в Ханаанській землі, і прибули до Єгипту Яків і всі нащадки його з ним. 
<p>7 Своїх синів і синів своїх синів із собою, своїх дочок і дочок своїх синів, і всіх своїх нащадків він узяв із собою до Єгипту. 
<p>8 Ось імена нащадків Ізраїля, котрі прибули до Єгипту: Яків і його сини. Первісток Якова, Рувим. 
<p>9 Сини Рувима: Ханох, і Паллу, і Хецрон, і Кармі. 
<p>10 Сини Симеона: Ємуїл, і Ямін, і Огад, і Яхін, і Цохар, і Саул, син ханаанки. 
<p>11 Сини Левія: Гершон, Кегат і Мерарі. 
<p>12 Сини Юди: Ер, і Онан, і Шела, і Перец, і Зерах. І помер Ер, а також Онан, в Ханаанській землі. У Переца були сини: Хецрон і Хамул. 
<p>13 Сини Іссахара: Тола, і Пувва, і Йов, і Шимрон. 
<p>14 Сини Завулона: Серед, і Елон, і Яхлеїл. 
<p>15 Це сини Лії, яких вона народила Якову в Падан-Арамі, а також його дочку Діну. Усіх душ його синів та його дочок було тридцять три. 
<p>16 Сини Ґада: Ціфйон і Хаґґі, Шуні і Ецбон, Ері і Ароді, і Арелі. 
<p>17 Сини Асира: Їмна, і Їшва, і Їшві, і Верія, і їхня сестра Серах. Сини ж Верії: Хевер і Малкіїл. 
<p>18 Це сини Зілпи, яку Лаван дав своїй дочці Лії, і вона народила їх Якову, шістнадцять душ. 
<p>19 Сини Рахилі, дружини Якова: Йосиф і Веніямін. 
<p>20 У Йосифа в Єгипетському краю народилися Манассія та Єфрем, що їх народила йому Асената, дочка Поті-Фера, жерця Она. 
<p>21 Сини Веніяміна: Бела, і Бехер, і Ашбел, Гера і Нааман, Ехі і Рош, Муппім і Хуппім, і Ард. 
<p>22 Це сини Рахилі, які народилися Якову, усіх душ – чотирнадцять. 
<p>23 Син Дана: Хушім. 
<p>24 Сини Нефталима: Яхцеїл, і Ґуні, і Єцер, і Шіллем. 
<p>25 Це сини Білги, яку Лаван дав своїй дочці Рахилі, і вона народила їх Якову, усіх душ – сім. 
<p>26 Усіх душ, що прибули з Яковом до Єгипту, що вийшли з його стегна, окрім дружин синів Якова, разом було шістдесят шість душ. 
<p>27 Сини Йосифа, які народилися йому в Єгипті, дві душі. Усіх душ дому Якова, які прийшли до Єгипту, сімдесят. 
<p>28 І послав він Юду поперед себе до Йосифа, щоб той показав йому шлях до Ґошену. І прибули вони до землі Ґошен. 
<p>29 І запріг Йосиф свою колісницю, і вирушив назустріч своєму батькові Ізраїлеві до Ґошену. І з’явився перед ним, і впав йому на шию, і довго плакав на його шиї. 
<p>30 І сказав Ізраїль Йосифові: Тепер можна померти, коли я побачив твоє лице, бо ти ще живий. 
<p>31 А Йосиф промовив до своїх братів і до дому свого батька: Піду й сповіщу фараонові, і скажу йому: Мої брати і дім мого батька, що були в Ханаанській землі, прибули до мене. 
<p>32 А ці люди – пастухи отари, бо завжди були скотарями, тож вони пригнали свою дрібну й велику худобу, узявши також усе, що у них було. 
<p>33 І станеться, що закличе вас фараон і запитає: Яке ваше заняття? 
<p>34 А ви скажете: Твої раби були скотарями від дитинства аж дотепер, як ми, так і наші батьки. Щоб ви могли поселитися в землі Ґошен, бо для єгиптян кожен пастух отари – гидота. 

<h4>Буття 47 
<p>1 Тож Йосиф прийшов і повідомив фараонові, кажучи: Мій батько, і мої брати, і їхня дрібна й велика худоба, і все, що їхнє прибули з Ханаанської землі. І ось вони перебувають у землі Ґошен. 
<p>2 І взяв він зі своїх братів п’ять чоловік, і представив їх фараону. 
<p>3 Фараон же запитав його братів: Яке ваше заняття? Вони ж відповіли фараонові: Пастухи отари твої раби, як ми, так і наші батьки. 
<p>4 І сказали вони фараонові: Ми прибули, щоби жити на цій землі, адже немає пасовиськ для отар твоїх рабів, бо в Ханаанській землі тяжкий голод. Тож нехай тепер оселяться твої раби в землі Ґошен. 
<p>5 Фараон же промовив до Йосифа, кажучи: Твій батько і твої брати прибули до тебе. 
<p>6 Єгипетський край перед тобою. Посели свого батька і своїх братів в найкращому місці землі, нехай поселяться в землі Ґошен. А якщо знаєш, що між ними є здібні люди, то постав їх наглядачами за моєю худобою. 
<p>7 І привів Йосиф свого батька Якова, і представив його фараонові. І Яків поблагословив фараона. 
<p>8 І запитав фараон Якова: Скільки років твого життя? 
<p>9 Яків же відповів фараонові: Років мого мандрування – сто тридцять років. Роки мого життя були короткими та важкими й не досягли років життя моїх батьків щодо часу їхнього мандрування. 
<p>10 Поблагословивши фараона, Яків вийшов від фараона. 
<p>11 І поселив Йосиф свого батька та своїх братів, і дав їм володіння в Єгипетському краю, у найкращім місці краю, у землі Рамсес, за наказом фараона. 
<p>12 І забезпечував Йосиф їжею свого батька, своїх братів і весь дім свого батька за кількістю їдців. 
<p>13 А хліба не було по всій землі, бо голод був дуже тяжкий. Тож були виснажені голодом Єгипетський край та Ханаанський край. 
<p>14 І зібрав Йосиф усе срібло, що було в людей в Єгипетському краю та в Ханаанському краю, за збіжжя, яке вони купували. І відніс Йосиф те срібло до фараонового дому. 
<p>15 І вичерпалося срібло в Єгипетському краю та в Ханаанському краю, і весь Єгипет прийшов до Йосифа, кажучи: Дай нам хліба. І чому маємо помирати перед тобою через те, що скінчилося срібло? 
<p>16 А Йосиф відповів: Якщо скінчилося срібло, то приганяйте вашу худобу, і я дам вам за вашу худобу. 
<p>17 Тож вони приганяли свою худобу до Йосифа, а Йосиф давав їм хліб за коней, за дрібну худобу, за велику худобу та за ослів. Того року він забезпечував їх хлібом за всю їхню худобу. 
<p>18 І завершився той рік. І прийшли до нього другого року, і сказали йому: Не будемо приховувати від нашого володаря, що вичерпалося срібло і худоба для нашого володаря, у нас нічого не залишається перед нашим володарем, хіба що наші тіла та наші землі. 
<p>19 Навіщо ми маємо помирати перед тобою, як ми, так і наша земля? Купи нас і нашу землю за хліб. І будемо ми з нашою землею рабами фараонові. Тож дай насіння, і ми будемо жити, а не помремо, і земля не опустіє. 
<p>20 І купив Йосиф усю землю Єгипту для фараона, бо всі єгиптяни продали своє поле, адже голод у них посилювався. І стала земля фараоновою. 
<p>21 А народ він зробив рабами, від краю Єгипту до краю його. 
<p>22 Лише землі жерців він не купив, бо жерці мали утримання від фараона, і споживали своє утримання, яке давав їм фараон. Тому вони не продали своїх земель. 
<p>23 І промовив Йосиф до народу: Отож, сьогодні я купив вас і вашу землю для фараона. Ось вам насіння, тож засійте землю. 
<p>24 А в жнива п’яту частину віддасте фараонові, а чотири частини будуть вам на засів поля й на їжу вам і тим, хто в ваших домах, та на їжу для ваших дітей. 
<p>25 Вони ж відповіли: Ти врятував нам життя. Нехай знайдемо милість в очах нашого володаря і будемо фараоновими рабами. 
<p>26 І Йосиф визначив це за правило аж до сьогодні щодо землі Єгипту: п’ята частина належить фараонові. Лише земля, що була у володінні жерців, не стала фараоновою. 
<p>27 І оселився Ізраїль в Єгипетському краю, у землі Ґошен, і успадкували її, і намножилися, і стали дуже численними. 
<p>28 І прожив Яків в Єгипетському краю сімнадцять років. І був вік Якова, роки його життя, сто сорок сім років. 
<p>29 І наблизився день смерті Ізраїля. Тож він покликав свого сина Йосифа і сказав йому: Якщо я знайшов милість у твоїх очах, поклади свою руку під моє стегно і вчини щодо мене ласку і справедливість: прошу, не поховай мене в Єгипті! 
<p>30 А я ляжу з моїми батьками! Ти ж винеси мене з Єгипту і поховай мене в їхній гробниці. А той відповів: Я вчиню за словом твоїм. 
<p>31 І сказав Яків : Присягнись мені! І той присягнувся йому. І вклонився Ізраїль на узголів’ї постелі. 

<h4>Буття 48 
<p>1 Після цих подій сповістили Йосифові: Твій батько хворий. Тож він узяв із собою двох своїх синів, Манассію та Єфрема. 
<p>2 І хтось повідомив Якову, кажучи: Ось твій син Йосиф прийшов до тебе. Напружившись, Ізраїль сів на ліжку. 
<p>3 І сказав Яків Йосифові: Всемогутній Бог з’явився мені в Лузі, в Ханаанській землі, і поблагословив мене 
<p>4 і сказав мені: Ось Я звеличу тебе і розмножу тебе, виведу з тебе громаду народів. А цю землю дам твоїм нащадкам після тебе у вічне володіння. 
<p>5 А тепер двоє твоїх синів, які народилися в тебе в Єгипетському краю до того, як я прибув до тебе в Єгипет, вони мої: Єфрем і Манассія, будуть моїми, як Рувим та Симеон. 
<p>6 А нащадки твої, яких породиш після них, будуть твоїми. Вони під іменем своїх братів будуть називатися в їхньому спадку. 
<p>7 Коли я йшов з Падану, померла у мене Рахиль, в Ханаанському краю, по дорозі, коли ще залишався шмат землі до Ефрати. Там я поховав її, по дорозі до Ефрати, тобто Вифлеєма. 
<p>8 Побачивши синів Йосифа, Ізраїль запитав: Хто вони? 
<p>9 Йосиф відповів своєму батькові: Це – мої сини, яких дав мені тут Бог. Тож Яків сказав: Підведи їх до мене, щоб я їх поблагословив. 
<p>10 Очі ж Ізраїля затьмарилися від старості, і він не міг добре бачити. Тож Йосиф підвів їх до нього; він поцілував їх, пригорнувши їх до себе. 
<p>11 І сказав Ізраїль Йосифові: Я не сподівався побачити твоє обличчя, і ось Бог показав мені також твоїх нащадків. 
<p>12 Тоді Йосиф відвів їх від його колін і поклонився долілиць. 
<p>13 Далі Йосиф узяв їх обох: Єфрема правою рукою з лівого боку Ізраїля, а Манассію лівою рукою з правого боку Ізраїля, і підвів до нього. 
<p>14 Проте Ізраїль, простягнувши свою правицю, поклав на голову Єфрема, а той був молодшим, а свою лівицю на голову Манассії, схрестивши свої руки, хоча Манассія був первістком. 
<p>15 І поблагословив він Йосифа такими словами: Бог, перед Яким ходили мої батьки, Авраам та Ісаак, – Бог, Який мене пасе відколи я існую аж до сьогодні; 
<p>16 Ангел, який мене рятував від усякого зла, нехай благословить цих юнаків, і хай кличеться в них моє ім’я та ім’я моїх батьків, Авраама та Ісаака, і хай вони намножаться в дуже велике число посеред землі. 
<p>17 І побачив Йосиф, що його батько поклав свою правицю на голову Єфрема, і було це, на його думку, помилкою. Тож він узяв руку свого батька, аби перекласти її з голови Єфрема на голову Манассії. 
<p>18 І промовив Йосиф до свого батька: Не так, мій батьку, адже первісток цей; поклади свою правицю на його голову. 
<p>19 Але його батько заперечив, сказавши: Знаю, мій сину, знаю; від цього також вийде народ, і він буде великим, але його молодший брат буде більшим за нього, а його потомство стане повнотою народів. 
<p>20 Благословляючи їх того дня, він промовив: Тобою буде благословляти Ізраїль, кажучи: Нехай учинить тебе Бог як Єфрема і як Манассію. Тож поставив Єфрема перед Манассією. 
<p>21 А Йосифові Ізраїль сказав: Ось, я помираю, але Бог буде з вами і поверне вас до краю ваших батьків. 
<p>22 Я ж даю тобі понад твоїх братів одну ділянку землі, яку я забрав з рук аморейців своїм мечем і своїм луком. 

<h4>Буття 49 
<p>1 Тоді скликав Яків своїх синів, кажучи: Зберіться, і я сповіщу вам, що станеться з вами в прийдешні дні. 
<p>2 Зійдіться і послухайте, сини Якова, і вислухайте вашого батька, Ізраїля. 
<p>3 Рувиме, ти – мій первенець, моя міць і початок моєї сили, – надзвичайно славний та надзвичайно могутній! 
<p>4 Ти був нестримний як вода, не будеш верховодити! Бо ти зійшов на ложе свого батька; тоді, зійшовши, ти зганьбив мою постіль. 
<p>5 Симеон і Левій – брати; їхні мечі – знаряддя жорстокості. 
<p>6 Моя душа не приєднається до їхньої змови, і до їхньої громади хай не прилучиться моя слава, тому що у своєму гніві вбили людину і у своїм свавіллі перерізали сухожилля волу. 
<p>7 Проклятий їхній гнів, бо безжалісний, та їхня лють, бо жорстока. Поділю їх у Якові й розпорошу їх в Ізраїлі. 
<p>8 Юдо, тебе вихвалятимуть твої брати; твоя рука на шиї твоїх ворогів. Тобі вклоняться сини твого батька. 
<p>9 Юда – молодий лев! Від здобичі, сину мій, ти піднявся. Він схилився і ліг, наче лев і наче левиця, хто його підніме? 
<p>10 Не відійде берло від Юди і берло володаря від ноги його, доки не прийде Той, Кому воно належить, і Йому коритимуться народи. 
<p>11 Він прив’язує до виноградної лози Свого осла, а до добірної лози – сина Своєї ослиці. Він випере Свій одяг у вині, а Свої шати – у крові винограду. 
<p>12 Його очі темніші за вино, а Його зуби біліші за молоко. 
<p>13 Завулон на березі моря оселиться, він буде притулком для кораблів, а його межа – до Сидона. 
<p>14 Іссахар – сильний осел, що розлігся між двома кошарами; 
<p>15 і побачив він, що місце для спочинку добре і що земля приємна, і нахилив своє плече, щоб нести, і став працювати на примусовій роботі. 
<p>16 Дан судитиме свій народ, як одне з племен Ізраїлю. 
<p>17 Дан буде змією при дорозі, гадюкою на стежці, що жалить коня в п’яту, так що його вершник впаде позад себе. 
<p>18 На спасіння Твоє я сподіваюсь, ГОСПОДИ. 
<p>19 Ґад. Орда нападе на нього, а він наступатиме їм на п’яти. 
<p>20 Асир. Він буде багатий на хліб і постачатиме царські ласощі. 
<p>21 Нефталим – вільна лань; він промовляє гарні слова. 
<p>22 Йосиф – пагін плодового дерева, пагін плодового дерева над джерелом, гілки якого простягаються понад муром. 
<p>23 І чинили йому прикрощі, і стріляли, і переслідували його лучники; 
<p>24 та його лук був непохитним, і були пружні рамена його рук, завдяки руці Сильного Якова, завдяки імені Пастиря та Скелі Ізраїля. 
<p>25 Завдяки Богові твого батька, Який допомагає тобі, та Всемогутньому, Який благословляє тебе благословеннями небес, що зверху, благословеннями безодні, що лежить внизу, благословеннями грудей і утроби, 
<p>26 благословеннями твого батька. Вони звеличилися понад благословення моїх батьків, аж до віковічних висот. Нехай вони спочинуть на Йосифовій голові, – на тімені обраного з-поміж своїх братів. 
<p>27 Веніямін – хижий вовк: вранці він споживає упіймане, а ввечері ділить здобич. 
<p>28 Оце всі дванадцять племен Ізраїлю, і те, що сказав їм їхній батько, благословляючи їх. Він кожного з них поблагословив окремим благословенням. 
<p>29 І заповів він їм, промовивши до них: Я приєднуюсь до свого народу. Поховайте мене з моїми батьками в печері, що на полі Ефрона-хеттейця, – 
<p>30 в тій печері, що на полі Махпели, що навпроти Мамре в Ханаанській землі, яку купив Авраам разом із полем у Ефрона-хеттейця як власність для гробниці. 
<p>31 Там поховали Авраама і його дружину Сарру, там поховали Ісаака та його дружину Ревеку. Там я поховав Лію. 
<p>32 Те поле й та печера, що на ньому, придбані у синів Хетових. 
<p>33 І скінчив Яків заповідати своїм синам, і вклав свої ноги на ліжко, і спочив. І приєднався до свого народу. 

<h4>Буття 50 
<p>1 І Йосиф, припавши до обличчя свого батька, плакав над ним і цілував його. 
<p>2 Потім Йосиф звелів своїм слугам-лікарям забальзамувати його батька. Тож лікарі забальзамували Ізраїля. 
<p>3 І завершилися для нього сорок днів, адже тоді завершувалися дні бальзамування. А оплакували його єгиптяни сімдесят днів. 
<p>4 Як скінчились дні його оплакування, Йосиф звернувся до дому фараона, кажучи: Якщо я знайшов милість у ваших очах, промовте до вух фараона, говорячи: 
<p>5 Мій батько взяв з мене присягу, кажучи: Ось я помираю. Поховай мене в гробниці, яку я собі приготував у Ханаанській землі. А тепер нехай я піду, поховаю свого батька і повернуся. 
<p>6 І відповів фараон: Піди й поховай свого батька, як він тебе заприсягнув. 
<p>7 І пішов Йосиф, щоб поховати свого батька. З ним також пішли усі слуги фараона, і старійшини його дому, і всі старійшини Єгипетського краю, 
<p>8 і весь дім Йосифа, і його брати, і дім його батька. Лише своїх дітей, а також свою дрібну і велику худобу вони залишили в землі Ґошен. 
<p>9 І вирушили з ним також колісниці та вершники, тож була та процесія дуже численною. 
<p>10 Вони прийшли до току Атада, що за Йорданом, і там оплакували Якова дуже великим і сильним голосінням. І справив Йосиф за своїм батьком семиденну жалобу. 
<p>11 Коли ж побачили мешканці того краю, ханаанці, жалобу на току Атада, то сказали: Це велика жалоба для єгиптян. Саме тому те місце за Йорданом названо: Авел-Міцраїм, тобто Жалоба Єгипту. 
<p>12 Отож, сини Якова зробили йому так, як він їм заповів. 
<p>13 Його сини перенесли батька до Ханаанської землі і поховали його в печері поля Махпели, яке придбав Авраам як власність для гробниці у Ефрона-хеттейця, навпроти Мамре. 
<p>14 Після похорону свого батька Йосиф повернувся до Єгипту, він, і його брати, і всі, що ходили з ним ховати його батька. 
<p>15 І побачили брати Йосифа, що їхній батько помер, та й сказали: А що як Йосиф зненавидить нас і таки відплатить нам за все лихо, яке ми йому заподіяли?! 
<p>16 І послали до Йосифа сказати: Твій батько перед своєю смертю заповів, кажучи: 
<p>17 Так скажіть Йосифові: Прости злочин твоїх братів та їхній гріх, оскільки вони заподіяли тобі зло. А тепер прости провину рабів Бога твого батька. І заплакав Йосиф, коли промовляли до нього. 
<p>18 І прийшли також його брати, і впали перед ним, і сказали: Ось ми – твої раби. 
<p>19 Та Йосиф промовив до них: Не бійтеся! Хіба ж я замість Бога? 
<p>20 Ви замислювали проти мене зло, однак Бог повернув це на добро, аби сталося так, як є сьогодні, щоб зберегти при житті численний народ. 
<p>21 А тепер не бійтесь, я утримуватиму вас і ваших дітей. Тож він утішив їх, промовляючи до їхнього серця. 
<p>22 І залишився Йосиф в Єгипті, він та дім його батька. І прожив Йосиф сто десять років. 
<p>23 І побачив Йосиф Єфремових дітей аж до третього покоління. Також і діти Махіра, Манассіїного сина, народилися на коліна Йосифа. 
<p>24 І сказав Йосиф своїм братам: Я помираю, але Бог неодмінно відвідає вас, і виведе вас із цієї землі до краю, який Він з присягою пообіцяв Авраамові, Ісаакові та Якову. 
<p>25 І Йосиф узяв від синів Ізраїля присягу, кажучи: Бог неодмінно відвідає вас, а ви заберете звідси мої кості. 
<p>26 І помер Йосиф у віці ста десяти років. Його забальзамували, і він був покладений у труну в Єгипті. 