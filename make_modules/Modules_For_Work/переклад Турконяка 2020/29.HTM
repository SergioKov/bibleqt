<h2>

<h4>Ісаї 1 
<p>1 Видіння Ісаї, Амосового сина, яке він бачив стосовно Юдеї та Єрусалима за часів юдейських царів: Уззії, Йотама, Ахаза та Єзекії. 
<p>2 Слухайте небеса, і візьми до уваги, земле, бо говорить ГОСПОДЬ : Я зростив і виховав дітей, а вони збунтувалися проти Мене! 
<p>3 Віл знає свого ГОСПОДА ря, і осел – ясла свого хазяїна, а Ізраїль Мене не знає, і Мій народ не звертає на Мене уваги! 
<p>4 Горе тобі, народе грішний, люди, обтяжені беззаконням, потомство лиходіїв, діти-виродки! Ви покинули ГОСПОДА і занедбали Святого Ізраїлевого, обернулися назад! 
<p>5 У що вас ще бити, адже ви продовжуєте своє відступництво? Вся ваша голова в ранах, і кожне серце хворе! 
<p>6 Від підошви ніг і до голови на ньому ( Ізраїлі ) немає здорового місця: синці, рани й свіжі виразки не оглянуті, не очищені, не перев’язані й не зм’якшені олією. 
<p>7 Ваша земля спустошена, ваші міста спалені вогнем. Плоди вашої країни на ваших очах пожирають чужинці; вона ( країна ), знищена чужинцями, стає пустелею. 
<p>8 Дочка Сіону залишилась, немов курінь у винограднику, як сторожка на огірковому баштані, і як місто в облозі. 
<p>9 І, якби ГОСПОДЬ Саваот не залишив нам невеличкого залишку, то ми перетворилися б на Содом і уподібнилися б до Гоморри. 
<p>10 Послухайте слово ГОСПОДА, содомські князі; зверни увагу на Божий Закон, народе гоморрський! 
<p>11 Навіщо Мені безліч ваших жертв? – говорить ГОСПОДЬ. – Я переситився всепаленнями з баранів, жиром відгодованих телят; та й крові биків, овець та козлів Я не бажаю! 
<p>12 Коли приходите, щоб з’явитися переді Мною, хто від вас вимагає, щоб ви топтали Мої двори? 
<p>13 Не приносьте більше даремних дарів! Ваше кадіння стало огидним для Мене! Новомісяччя, суботи й скликання зборів Я не можу терпіти – беззаконня разом зі святкуванням! 
<p>14 Ваші новомісяччя і ваші свята ненавидить Моя душа! Вони стали для Мене тягарем; Я змучився їх нести! 
<p>15 І коли ви простягаєте свої руки, Я відвертаю від вас Свої очі; навіть якщо б ви примножували ваші молитви, Я не слухатиму вас. Ваші руки закривавлені! 
<p>16 Обмийтеся, станьте чистими, усуньте ваші злі вчинки з-перед Моїх очей, перестаньте чинити зло, 
<p>17 навчіться робити добро, дотримуйтесь правосуддя, рятуйте пригнобленого, захищайте сироту і заступайтесь за вдову! 
<p>18 Тоді приходьте і розсудимось ( проаналізуємо ), – говорить ГОСПОДЬ, – і хоча б ваші гріхи були, наче кармазин, вибілю, як сніг; і якщо будуть, як багряниця, стануть білими, наче вовна. 
<p>19 Якщо ви забажаєте і послухаєтесь, то будете споживати блага землі. 
<p>20 А коли відмовитесь і залишатиметесь непокірливими, то меч вас пожере, бо так сказали ГОСПОДНІ уста! 
<p>21 Якою ж блудницею стало колись вірне місто Сіон, сповнене правосуддя! Там панувала справедливість, а тепер – убивці!.. 
<p>22 Твоє срібло перетворилось на жужіль, а твій напій розбавлений водою. 
<p>23 Твої правителі – бунтівники і спільники злодіїв, усі полюбляють хабарі, й женуться за винагородами, не захищають сиріт, і справи вдів до них не доходять. 
<p>24 Тому так говорить Володар, ГОСПОДЬ Саваот, Сильний Ізраїлю: О, Я тішитимусь відплатою Моїм ворогам! Я відомщу Моїм противникам! 
<p>25 Я простягну на тебе Мою руку, і вогнем, наче у горні, розтоплю твою жужіль і відокремлю все твоє олово. 
<p>26 Я знову поверну твоїх суддів, як було раніше, і твоїх радників, як напочатку. І після цього тебе називатимуть: Місто справедливості, місто вірності! 
<p>27 Сіон буде викуплений через суд, а ті у ньому, що навернуться, – справедливістю. 
<p>28 А відступників та грішників чекає однакова погибель; також ті, котрі залишать ГОСПОДА, будуть знищені. 
<p>29 Їм буде соромно за ті дуби, яких вони так бажали, і будуть стидитись своїх священних гаїв, які вибрали. 
<p>30 Вони уподібняться до дерева, листя якого опало, і до саду, в якому немає води. 
<p>31 Навіть сильний стане, як клоччя, а його діло – іскрою; так що згорять обоє разом, і не буде того, хто загасив би. 

<h4>Ісаї 2 
<p>1 Слово, що прийшло у видінні Ісаї, синові Амоса, про Юдею та Єрусалим. 
<p>2 В останні дні станеться так, що гора ГОСПОДНЬОГО дому стоятиме твердо на чолі інших гір і підніметься над пагорбами, – потягнуться до неї всі народи. 
<p>3 Прийдуть численні народи і скажуть: Ходіть, зійдемо на ГОСПОДНЮ гору, до Дому Бога Якова, а Він покаже нам Свої дороги, і ми ходитимемо Його стежками! Адже зі Сіону вийде Закон, і слово ГОСПОДНЄ – з Єрусалима. 
<p>4 Він судитиме народи і буде розсуджувати численні племена. Вони перекують свої мечі на плуги, а списи свої – на серпи; більше не підніматиме народ проти народу меча, і не вчитимуться більше воювати. 
<p>5 Доме Якова, ходіть, і будемо жити в ГОСПОДНЬОМУ світлі! 
<p>6 Адже нині Ти відкинув Свій народ, дім Якова, через те що вони багато чого перейняли зі Сходу, займаються чаклунством, як филистимці, і братаються з чужими дітьми. 
<p>7 Бо його ( дому Якова ) країна наповнилася сріблом і золотом, і немає міри його скарбам. Його земля також наповнилася кіньми, і немає лічби його колісницям. 
<p>8 Разом з тим його земля сповнилася гидотами. Вони поклоняються ділу своїх рук, – тому, що зробили власні пальці. 
<p>9 І так схилилася людина, впав низько чоловік. Ти їм цього не простиш! 
<p>10 Тому ввійди у скелю й сховайся в землю зі страху перед ГОСПОДОМ і від слави Його могутності. 
<p>11 Поникнуть горді погляди людини, й буде принижена людська зарозумілість, і лише один ГОСПОДЬ у той день буде піднесений. 
<p>12 Бо день ГОСПОДА Саваота торкнеться усього гордого та зарозумілого, кожного самозвеличуваного, і того, хто високо підноситься, аби їх упокорити; 
<p>13 всіх високих й тих, що виділяються, кедрів Лівану, та всіх дубів башанських; 
<p>14 всіх високих гір, і всіх піднесених ( шпилястих ) пагорбів; 
<p>15 кожної високої вежі, й кожного високого муру; 
<p>16 всіх кораблів Таршішу, і всіх принадних прикрас кораблів. 
<p>17 І впокорена буде гординя людини, принизиться велич людей. Один лише ГОСПОДЬ буде найвищим у той день, 
<p>18 а ідоли взагалі щезнуть. 
<p>19 Ховатимуться вони ( люди ) в скелястих печерах та криївках землі від страху перед ГОСПОДОМ і від слави Його величності, коли Він підійметься, щоб потрясти землю. 
<p>20 Того дня люди повикидають кротам і кажанам своїх срібних гидких ідолів та своїх ідолів золотих, яких собі зробили, щоб їм поклонятися, – 
<p>21 аби сховатися в скельних печерах та в гірських ущелинах від страху перед ГОСПОДОМ і від слави Його величності, коли Він встане, щоб покарати землю. 
<p>22 Перестаньте надіятись на людину, дихання якої в її ніздрях, бо що вона значить? 

<h4>Ісаї 3 
<p>1 Бо ось Владика, ГОСПОДЬ Саваот, забере в Єрусалима і в Юдеї підпору і палицю, усяку допомогу у хлібі і всяку допомогу у воді, 
<p>2 хороброго лицаря та воїна, суддю і пророка, ворожбита і старійшину, 
<p>3 начальника півсотні й поважного радника, мудрого митця і вправного в слові. 
<p>4 Поставлю підлітків за начальників над ними, і діти керуватимуть ними. 
<p>5 У суспільстві люди будуть пригноблювати один одного – кожний свого ближнього. Юнак повстане на старійшину, нікчемний – на шляхетного. 
<p>6 Тоді людина хапатиме за полу свого брата в родині свого батька, говорячи : В тебе є одяг, будь нашим правителем, і ці руїни нехай будуть під твоїм управлінням! 
<p>7 А він того дня відповість: Не хочу бути лікарем, і в моєму домі немає ні хліба, ні одягу. Не робіть мене правителем народу! 
<p>8 Адже Єрусалим хитається, і Юдея падає, тому що їхня мова і їхні вчинки проти ГОСПОДА, аби зневажати повний слави Його погляд. 
<p>9 Вираз їхніх облич свідчить проти них, і про свої гріхи розповідають відверто, не соромлячись, як содомляни. Горе їхнім душам, оскільки самі на себе накликали зло. 
<p>10 Скажіть праведному, що йому добре, бо він споживатиме плоди своїх учинків! 
<p>11 А беззаконнику горе, бо він отримає відплату за ділами своїх рук. 
<p>12 Народ Мій, але гноблять його діти, і жінки владарюють над ним! Народе Мій! Твої правителі – облудники, котрі викривили дорогу, якою маєш ходити! 
<p>13 ГОСПОДЬ встав до суду, піднявся, щоб судити народи. 
<p>14 ГОСПОДЬ розпочинає судову справу зі старійшинами свого народу і з його володарями: Це ви знищили виноградник; у ваших домах награбоване в бідних! 
<p>15 Чому ви пригноблюєте Мій народ і маєте за ніщо людей бідних? – питання Владики, ГОСПОДА Саваота. 
<p>16 Ось що ГОСПОДЬ говорить: Через те, що дочки Сіону загордились і ходять, витягнувши шию й підморгуючи очима, ступають дрібними кроками, брязкаючи ланцюжками на своїх ногах, 
<p>17 тому ГОСПОДЬ вкриє пархами голову сіонських дочок, ГОСПОДЬ відкриє їхню наготу. 
<p>18 Того дня ГОСПОДЬ познімає гарні ланцюжки на ногах, прикраси на чолі й намиста, 
<p>19 сережки, браслети й опахала, 
<p>20 віночки на голові й прикраси на ногах, пояси, пляшечки з пахощами й амулети, 
<p>21 перстені й кільця для носа, 
<p>22 вишуканий убір, пов’язки, хусточки і торбинки, 
<p>23 дзеркальця, блузочки, завої і накидки. 
<p>24 І буде, замість приємних пахощів, – сморід, а замість пояса – шнурок, замість мистецьки укладеного на голові волосся – лисина, замість оздобленого вбрання – щільно облягаюча мішковина, і замість краси – ганебне тавро. 
<p>25 Твої чоловіки поляжуть від меча, і твої лицарі – в бою. 
<p>26 Плач. і ридання лунатимуть у її ( сіонської дочки ) брамах, і вона спустошена, сидітиме на землі. 

<h4>Ісаї 4 
<p>1 У той день сім жінок вхопляться за одного чоловіка й скажуть: Свій хліб будемо їсти і свій одяг будемо носити, аби лише називатись твоїм ім’ям, – зніми з нас сором! 
<p>2 Того дня ГОСПОДНІЙ пагінчик стане красою та оздобою, а плід землі – величчю і красою для тих, хто вцілів у Ізраїлі. 
<p>3 Тому те, що залишиться в Сіоні, і залишок – в Єрусалимі, буде називатися святим: кожен записаний у книгу для проживання в Єрусалимі. 
<p>4 Коли Владика ГОСПОДЬ обмиє бруд дочок Сіону і духом суду та духом вогню очистить кров Єрусалима з-посеред нього, 
<p>5 тоді ГОСПОДЬ створить над усім простором гори Сіону і над Його зібраннями вдень хмару і дим, а світло палаючого вогню – вночі. Адже над усім буде розпростерта слава, як захист. 
<p>6 І буде тінь, наче намет, від спеки вдень та притулок, аби сховатись від негоди та дощу. 

<h4>Ісаї 5 
<p>1 Заспіваю моєму Улюбленому пісню мого Улюбленого про Його виноградник. В мого Улюбленого був виноградник у родючому місці на схилі гори. 
<p>2 Він перекопав його, очистив його від каміння і засадив його добірною виноградною лозою: побудував посеред нього башту і викопав у ньому чавило. Він очікував, що вона родитиме хороші грона винограду, а вона вродила дикі ягоди. 
<p>3 Тепер же ви, мешканці Єрусалима і мужі Юди, розсудіть між Мною і між Моїм виноградником. 
<p>4 Що ще Я мав би зробити для Мого виноградника, чого Я для нього не зробив? Чому ж, коли Я чекав, що він принесе добрий виноград, а він вродив дикі ягоди? 
<p>5 Отже, тепер Я сповіщу вам, що зроблю з Моїм виноградником. Заберу його огорожу, і нехай його нищать; зруйную його стіну, і його топтатимуть, – 
<p>6 залишу його на спустошення. Його не будуть ні обрізувати, ні обкопувати, і він заросте терниною і будяками. А ще Я накажу хмарам, щоб не зрошували його дощем. 
<p>7 Виноградник ГОСПОДА Саваота – це дім Ізраїля, і народ Юди – Його улюблені саджанці. Він сподівався правосуддя, – а тут кровопролиття, справедливості, – а ось волання. 
<p>8 Горе тим, що прилучають дім до дому, приєднують поле до поля, так що іншим немає місця, так ніби ви одні поселені на землі. 
<p>9 До мого слуху долинув голос ГОСПОДА Саваота: Через те багато домів опустіють, – великі гарні оселі залишаться без мешканців. 
<p>10 Бо десять акрів виноградника дадуть лише один бат, а хомер посіяного вродить тільки ефу. 
<p>11 Горе тим, котрі зі самого ранку шукають п’янких напоїв, і до пізнього вечора розпалюються вином! 
<p>12 На їхніх бенкетах є арфа, цитра, тимпан, сопілка і, звичайно, вино, тоді як на Господні діяння не вважають, і про діла Його рук не думають. 
<p>13 Тому Мій народ піде в полон несподівано; його можновладці голодуватимуть, а чимало його громадян умліватимуть від спраги. 
<p>14 Тому шеол вже розширився і понад міру відкрив свою пащу; туди зійде його ( народу ) велич, безліч його багатств, його галас і все, що їх веселить. 
<p>15 Так буде впокорена людина, буде принижений чоловік, і опустяться очі гордих. 
<p>16 А ГОСПОДЬ Саваот буде піднесений через суд, і Святий Бог виявить Свою святість у справедливості. 
<p>17 І будуть пастися вівці, як на своєму пасовиську, і чужинці їстимуть залишене після спустошення багатих. 
<p>18 Горе тим, котрі тягнуть за собою гріхи, наче шнурами марноти, і беззаконня, – наче воли, мотузками воза, 
<p>19 і при цьому, іронізуючи, кажуть: Нехай поспішить, пришвидшить Своє діло, аби ми його побачили; нехай наблизиться Святий Ізраїлів зі Своїм задумом, щоб ми Його пізнали! 
<p>20 Горе тим, котрі зло величають добром, а добро – злом; котрі темряву вважають світлом, а світло – темрявою; котрі гірке називають солодким, а солодке – гірким. 
<p>21 Горе тим, хто мудрий у своїх очах і розумний перед самим собою. 
<p>22 Горе тим, котрі хоробрі пити вино, й могутні у виготовленні міцних напоїв; 
<p>23 котрі за хабарі виправдовують винуватого, а невинному відмовляють у справедливості. 
<p>24 Тому, як вогонь пожирає солому, і полум’я нищить стерню, так зітліє, наче порох, і їхній корінь, а їхній цвіт розвіється, як курява. Адже вони відкинули Закон ГОСПОДА Саваота і знехтували словом Святого Ізраїлевого. 
<p>25 Через те запалав ГОСПОДЬ гнівом на Свій народ. Він простягнув проти нього Свою руку й вдарив його так, що затремтіли гори, а їхні трупи лежали, наче гній, на вулицях. І при всьому цьому Його гнів не припинився, а Його рука залишається простягнутою. 
<p>26 Тож Він підніме стяг у напрямку далекого народу, покличе його посвистом від країв землі, і той легко та швидко прибуде. 
<p>27 Немає з-посеред нього жодного втомленого, ні того хто спотикався б; ніхто не задрімає і не засне. Не ослабиться пояс на його крижах, і ремінці його взуття не порвуться. 
<p>28 Його стріли нагострені, і всі його луки натягнуті; копита його коней немов кремінь, а його колеса – наче вихор. 
<p>29 Його ричання, ніби лев’яче, – він ричить, як левчук. З риком, він хапає здобич, несе її, і немає того, хто міг би врятувати! 
<p>30 Того дня він ричатиме над нею ( здобиччю ), наче ревіння моря. Якщо подивитись на землю, то там – непроглядна темрява; навіть світло померкло в темних хмарах. 

<h4>Ісаї 6 
<p>1 У рік смерті царя Уззії я побачив мого Владику, Який сидів на високому і піднесеному престолі, і краї Його шат наповнювали Храм. 
<p>2 Над Ним стояли серафими. У кожного з них було по шість крил: двома він закривав своє обличчя, двома покривав свої ноги і двома літав. 
<p>3 І волали вони один до другого, повторюючи: Святий, святий, святий ГОСПОДЬ Саваот! Уся земля сповнена Його славою! 
<p>4 Від голосу волаючих захиталися підвалини й пороги, і Храм наповнився димом. 
<p>5 І я сказав: Горе мені! Я пропащий! Адже я людина з нечистими устами, і живу серед народу з нечистими устами, в той час як мої очі побачили Царя, ГОСПОДА Саваота. 
<p>6 Тоді до мене підлетів один зі серафимів, тримаючи в руці жаріюче вугілля, яке взяв щипцями з жертовника, 
<p>7 і, доторкнувшись до моїх уст, сказав: Ось це доторкнулося до твоїх уст, і твоя провина усунута, і твій гріх викуплений! 
<p>8 І тут я почув голос мого Владики, Який говорив: Кого Мені послати, і хто піде для Нас? І я відповів: Ось я, пошли мене! 
<p>9 А Він промовив: Йди і говори цьому народові: Ви слухаєте уважно, але не розумієте; ви очима дивитеся, але не пізнаєте! 
<p>10 Учини затверділим серце цього народу, а його вуха зроби тугими, закрий його очі, щоб він не бачив своїми очима, і не чув своїми вухами, не розумів своїм серцем, не навернувся і не зцілився. 
<p>11 І я запитав: До яких пір, мій Владико? А Він відповів: Аж доки не будуть спустошені міста і залишаться без мешканців, а будинки без людей, доки країна не перетвориться на суцільні руїни. 
<p>12 ГОСПОДЬ відпровадить людей далеко, а залишена земля цілковито опустіє. 
<p>13 І хоча б на ній залишилась, або повернулась десята частина, то вона буде знову знищена, як теребінт і як дуб, після того як їх зрубають, залишається корінь, так залишиться його пень, який стане святим насінням. 

<h4>Ісаї 7 
<p>1 Так сталося, що за днів Ахаза, сина Йотама, сина Уззії, юдейського царя, Рецін, арамійський цар, і Пеках, син Ремаліїн, ізраїльський цар, виступили проти Єрусалима, щоб воювати проти нього, але не змогли його завоювати. 
<p>2 І сповістили домові Давида, повідомивши: У краю Єфрема отаборилися арамійці ! І затремтіло його ( царя ) серце і серце його народу, як у лісі тремтять від вітру листя дерева. 
<p>3 Тоді ГОСПОДЬ сказав Ісаї: Вийди назустріч Ахазові, зі своїм сином Шеар-Яшубом, на край водопроводу з верхнього ставу, на дорогу через поле валяльників шерсті, 
<p>4 і скажи йому: Візьми до уваги, але будь спокійний; не бійся, і нехай твоє серце не лякається цих двох недогорілих димуючих головешок, що лютують гнівом, Реціна й арамійців та сина Ремаліїного. 
<p>5 Адже Арам замислив зло проти тебе, а також Єфрем та син Ремаліїн, кажучи: 
<p>6 Вирушимо на Юдею, налякаймо, і захопімо її для нас, та поставмо над нею царем Табеїлового сина! 
<p>7 Але Всемогутній ГОСПОДЬ так говорить: Цього не станеться і так не буде! 
<p>8 Бо столицею Араму є Дамаск, а головою Дамаска – Рецін; а через шістдесят п’ять років зруйнований Єфрем перестане бути народом. 
<p>9 Столицею Єфрему є Самарія, а головою Самарії – син Ремаліїн. Якщо не повірите, то й ви не втримаєтесь! 
<p>10 Продовжуючи говорити, ГОСПОДЬ до Ахаза сказав: 
<p>11 Попроси собі ознаки від ГОСПОДА, твого Бога, – проси чи з глибини землі, чи з висоти над землею. 
<p>12 Але Ахаз відповів: Я не проситиму і не спокушуватиму ГОСПОДА. 
<p>13 А він (Ісая) сказав: Послухайте ж, доме Давидів: Хіба мало вам того, що обтяжуєте людей, що ви хочете також обтяжувати мого Бога? 
<p>14 Отже, Сам мій Владика дасть вам ознаку. Ось діва завагітніє й народить Сина, і дасть Йому ім’я Еммануїл. 
<p>15 Він харчуватиметься маслом і медом, аж поки не навчиться відкидати погане і вибирати добре. 
<p>16 Тому-то, перш ніж дитина навчиться відкидати зло і обирати добро, край обох царів яких ти боїшся, буде залишений. 
<p>17 Але й на тебе, на твій народ і на дім твого батька ГОСПОДЬ наведе через ассирійського царя часи, яких ніколи не було з того дня, як Єфрем відокремився від Юди. 
<p>18 В той день ГОСПОДЬ покличе муху, що в гирлі Єгипетського Потоку, і бджолу, яка в ассирійському краї. 
<p>19 Вони налетять і осядуть у стрімких ярах річок, у щілинах скель, на тернових кущах та на всіх пасовиськах. 
<p>20 У той день мій Владика поголить, наче бритвою, найнятою по тім боці Ріки, рукою царя ассирійського, голову і волосся на ногах, а також обітне бороду. 
<p>21 Того часу людина годуватиме лише одну корову і дві овечки, 
<p>22 але через надлишок отриманого від них молока споживатиме масло; маслом і медом харчуватимуться всі, котрі залишаться в країні. 
<p>23 Станеться того часу таке, що на кожному місці, де плодоносили тисяча виноградних лоз вартістю в тисячу срібних шеклів, будуть зарості терну і будяків. 
<p>24 Туди можна буде ходити лише озброєному стрілами і луком, бо весь край заросте терниною і колючим чагарником. 
<p>25 Через страх перед терном і колючим чагарником не будуть виходити на жоден пагорб, який обробляли мотикою. Туди випускатимуть хіба що волів для випасання і овець, щоб витоптували. 

<h4>Ісаї 8 
<p>1 І сказав мені ГОСПОДЬ : Візьми собі великий сувій і напиши на ньому звичайним людським письмом: Магер-Шалал-Хаш-Баз ( поспішає здобич, прискорюється грабунок ). 
<p>2 І поклич задля Мене вірних свідків: священика Урію та Захарія, сина Єверехія. 
<p>3 Після цього я увійшов до пророчиці – вона завагітніла й народила сина. Тоді ГОСПОДЬ сказав мені: Дай йому ім’я: Магер-Шалал-Хаш-Баз. 
<p>4 Тому що, перш ніж дитина навчиться вимовляти: тату мій і мамо моя, понесуть багатства Дамаска і здобич від Самарії перед ассирійським царем. 
<p>5 Продовжуючи до мене говорити, ГОСПОДЬ сказав: 
<p>6 Оскільки цей народ знехтував тихоплинними водами Сілоаму, а захоплюється Реціном і сином Ремаліїним, 
<p>7 тому ось Господь спровадить на них потужні й великі води ріки – царя ассирійського і всю його славу. І підніметься та ріка вище усіх своїх річищ, і пошириться понад усі свої береги. 
<p>8 Вона дійде до Юдеї, затопить її і, піднімаючись, сягатиме шиї, а розпростерті її крила покриватимуть ширину твого краю, Еммануїле! 
<p>9 Розлючуйтесь, народи, і тремтіть! Прислухайтесь усі віддалені землі! Озбройтесь, але тремтіть! Підпережіться і тремтіть! 
<p>10 Обмірковуйте плани, але вони не здійсняться; видавайте накази, але вони не будуть виконані, бо з нами Бог. 
<p>11 Так сказав мені ГОСПОДЬ, тримаючи мене сильною рукою. Застерігаючи мене не ходити дорогами цього народу, наказав: 
<p>12 Не називайте змовою те, що цей народ називає змовою, й не бійтеся того, чого він боїться, і не жахайтесь! 
<p>13 ГОСПОДА Саваота – Його свято шануйте! Його одного вам слід боятись і перед Ним вам треба тремтіти! 
<p>14 Він буде Святилищем ( для вірних ), і каменем спотикання, скелею спокушення для обох домів Ізраїлю, пасткою і сильцем для мешканців Єрусалима. 
<p>15 Чимало з них через це спотикнуться і впадуть розбитими; заплутавшись у сітях, будуть упіймані. 
<p>16 Зав’яжи це свідчення, запечатай, як Закон, при Моїх учнях. 
<p>17 Я очікуватиму ГОСПОДА ! Хоч Він і ховає Своє обличчя від дому Якова, я покладатимусь на Нього. 
<p>18 Ось я і діти, яких мені дав ГОСПОДЬ ; ми є ознаками і передвістям в Ізраїлі від ГОСПОДА Саваота, Який мешкає на горі Сіон. 
<p>19 І коли вам скажуть: Запитайте в чарівників та ворожбитів, у шептунів і черевомовців, то відповідайте: Хіба народ не до свого Бога має звертатися? Хіба питають про живих у мертвих? 
<p>20 Звертайтесь до Закону і до Свідчення пророків ! Якщо вони не говоритимуть згідно з цим словом, то в них немає світла. 
<p>21 І блукатиме ( дім Якова ) по ній ( землі ) пригнічений та зголоднілий; і коли зголодніє, то розлютиться і проклинатиме свого царя та свого Бога… Нарешті погляне вгору, 
<p>22 після чого погляне на землю, а там горе і морок, непроглядна темрява утиску… 
<p>23 Проте не завжди буде морок для того, хто пригноблений. Як у минулому Він ( Бог ) відкинув країну Завулона і землю Нефталима, так у майбутньому прославить приморську дорогу, що на другому боці Йордану, Галілею язичницьких народів! 

<h4>Ісаї 9 
<p>1 Народ, який ходить у темряві, побачить велике сяйво! Над тими, котрі живуть у країні смертної тіні, засяє світло. 
<p>2 Ти намножив народ, Ти збільшив йому радість; вони веселитимуться перед Тобою, як радіють під час жнив, і як тішаться ті, котрі ділять здобич. 
<p>3 Тому що Ти розламав ярмо його тягаря і палицю, якою били по його плечах, – жезл його гнобителя, як за днів Мідіяна. 
<p>4 Адже всякий чобіт військовий, що гучно крокує, і одяг заплямований кров’ю, будуть спалені, – віддані на їжу вогню. 
<p>5 Тому що Дитя нам народилося, – нам дано Сина. Влада на Його плечах, і дадуть Йому ім’я: Дивовижний Порадник, сильний Бог, Отець вічності, Владика миру. 
<p>6 Потужною буде влада і нескінчений мир на престолі Давида і в усьому царстві, оскільки влада буде закріплена й утверджена на правді і правосудді – відтепер і на віки вічні! Це учинить ревність ГОСПОДА Саваота! 
<p>7 Мій Владика послав слово проти Якова, і воно впало на Ізраїль; 
<p>8 почув його і зрозумів весь народ, – Єфрем і мешканці Самарії, котрі з гордістю і зарозумілістю серця кажуть: 
<p>9 Цегляні стіни рухнули, побудуємо їх з тесаного каменя, сикомори зрубали, замінимо їх кедрами. 
<p>10 Але ГОСПОДЬ підніме проти нього ворогів Реціна та спонукає його ворогів: 
<p>11 Арамійців – зі сходу, а филистимців – із заходу; вони пожиратимуть Ізраїль повним ротом. І після всього цього не відвернувся Його гнів, і Його рука ще простягнута. 
<p>12 Та народ не навернувся до Того, Хто його карав, і не шукав ГОСПОДА Саваота. 
<p>13 Тому ГОСПОДЬ відітне від Ізраїлю голову і хвіст, пальму і тростину в один день. 
<p>14 Голова – це старійшини і поважні особи, а хвіст – лжепророки, які навчають беззаконня. 
<p>15 Стали відступниками провідники цього народу, тому ви, котрі піддалися відступництву, також будуть пожерті. 
<p>16 Через це мій Владика не тішитиметься їхніми юнаками, не щадитиме їхніх сиріт та їхніх вдів, оскільки всі вони нечестивці та злочинці; кожні уста сповнені блюзнірства. І після всього цього не відвернувся Його гнів, і рука Його далі простягнута. 
<p>17 Беззаконня розгорілось, як вогонь, пожирає терен та колючий чагарник, і запалює лісові хащі, так що піднімаються клуби диму. 
<p>18 Від гніву ГОСПОДА Саваота горітиме земля, і люди стануть поживою вогню. Ніхто не щадитиме навіть свого брата. 
<p>19 Рубатимуть праворуч, та залишатимуться голодними, пожиратимуть ліворуч, але не будуть ситими, – людина пожиратиме тіло свого рамена : 
<p>20 Манассія – Єфрема, Єфрем – Манассію, а потім обидва разом підуть проти Юди. І після всього цього не відвернувся Його гнів, і рука Його залишається простягнутою. 

<h4>Ісаї 10 
<p>1 Горе тим, котрі створюють несправедливі закони, і писарям, які пишуть жорстокі постанови, 
<p>2 позбавляючи бідних правосуддя та урізуючи права убогих Мого народу, щоби вдови ставали здобиччю, і можна було грабувати сиріт. 
<p>3 А що ви робитимете в день ваших відвідин, коли нагряне на вас погибель здалеку? До кого втікатимете по допомогу і де залишите ваші скарби? 
<p>4 Без Мене ви опинитесь серед бранців, або поляжете між убитими. Але і після всього цього не відвернеться Його гнів, і рука ГОСПОДНЯ ще простягнута. 
<p>5 Горе Ашшурові, Ассирії – палиці Мого гніву, в руках якого кий Мого обурення! 
<p>6 Я посилаю його проти нечестивого народу, і щодо народу, на якому Мій гнів, віддаю наказ брати здобич і грабувати, а його самого топтати, як болото на дорозі. 
<p>7 Він же ( Ашшур ) мислить не так, і в його серці інші задуми. Він у своїм серці вирішує спустошувати і нищити багато інших народів. 
<p>8 Він каже: Хіба усі можновладці – не царі? 
<p>9 Хіба Кално не те, що й Каркеміш, чи Хамат не те, що й Арфад, і Самарія не те, що Дамаск? 
<p>10 Так, як моя рука підкорила царства божків, де було різьблених ідолів більше, ніж у Єрусалимі та в Самарії; 
<p>11 як я зробив зі Самарією та її рукотворними кумирами, так зроблю з Єрусалимом та його ідолами. 
<p>12 Тому, коли мій Владика завершить усі Свої справи на горі Сіон і в Єрусалимі, то займеться плодами зарозумілості серця царя Ашшуру, і хвастощами слави у власних очах. 
<p>13 Бо він думає: Усе це я зробив силою своєї руки і завдяки своєму розуму, оскільки я мудрий, я пересуваю кордони народів, грабую їхні скарби, я викидаю мешканців, як витязь. 
<p>14 Моя рука сягає багатств народів, як пташиних гнізд; і як забирають залишені в них яйця, так я забрав усі землі, і не було жодного, хто поворухнув би крилом, чи відкрив рота і пискнув. 
<p>15 Але хіба сокира величається перед тим, хто нею рубає? Хіба пила вихваляється перед тим, хто нею працює? Це схоже, якби палиця розмахувала б тим, хто її піднімає, або кий підносив би того, хто не є деревом. 
<p>16 Тому мій Владика, ГОСПОДЬ Саваот, пошле сухоти на всіх його вгодованих, і під його славою спалахне вогонь, немов полум’я пожежі. 
<p>17 Світло Ізраїлю стане вогнем, а його Святий – полум’ям, яке спалить, пожираючи його терен та колючий чагарник в один день. 
<p>18 Він дощенту, з душею і тілом, знищить славу його лісу та його саду, і він чахнутиме, як хворий на сухоти. 
<p>19 А залишок дерев його лісу буде таким нечисленним, що навіть дитина їх порахує. 
<p>20 Того дня станеться так, що залишок Ізраїлю і врятовані з дому Якова, більше не покладатимуться на тих, хто їх б’є, але в правді будуть покладатися на ГОСПОДА, Святого Ізраїлевого. 
<p>21 Залишок навернеться, залишок Якова, – до Всемогутнього Бога. 
<p>22 Бо хоча б твого народу, Ізраїлю, було, як морського піску, лише його залишок навернеться. Загибель визначена вищою справедливістю. 
<p>23 Адже визначену загибель звершує мій Владика, ГОСПОДЬ Саваот по всій землі. 
<p>24 Тому так говорить мій Владика, ГОСПОДЬ Саваот: Народе Мій, який мешкаєш на Сіоні, не бійся ассирійців! Вони вдарять тебе палицею і піднімуть на тебе кия, як в давнину, Єгипет. 
<p>25 Але вже зовсім недовго, і Моє обурення припиниться, а Мій гнів обернеться на їхнє знищення. 
<p>26 ГОСПОДЬ Саваот підійме на них батога, як під час знищення Мідіяна біля скелі Ореба, і як Він підняв Свого жезла над морем проти Єгипту. 
<p>27 У той час станеться таке: його ( Ассирії ) тягар буде знятий з твоїх плечей, і його ярмо – з твоєї шиї. Ярмо розпадеться через достаток. 
<p>28 Він іде на Аят, переходить через Міґрон і залишає свій військовий обоз у Міхмасі. 
<p>29 Переходять ущелину і в Ґеві будуть ночувати; затремтіла Рама, з Гіви Саулової розбігаються. 
<p>30 Заголоси ти, о, дочко Ґалліма, почуй Лаіше, нещасний Анатоте. 
<p>31 Порозбігалися з Мадмени, а ті, що живуть у Ґевімі, шукають схованки. 
<p>32 Ще день стоятиме в Нові, погрозить своєю рукою горі, дочці Сіону, та єрусалимському пагорбу. 
<p>33 Але Владика, ГОСПОДЬ Саваот, потужною силою повідтинає галузки; і буйні з них будуть зрубані, навіть найвищі будуть повалені. 
<p>34 Він вирубає лісові хащі залізом, і впаде Ліван від Всемогутнього. 

<h4>Ісаї 11 
<p>1 Вийде Пагонець з Єссеєвого пня, і Паросток з його кореня видасть плід. 
<p>2 І спочине на Ньому ГОСПОДНІЙ Дух, – дух мудрості й розуму, дух поради і сили, дух знання і ГОСПОДНЬОГО страху. 
<p>3 Він сповниться ГОСПОДНІМ страхом. Не за поглядом Своїх очей судитиме, і не за слухом Своїх вух вирішуватиме справи, 
<p>4 але по справедливості звершуватиме судочинство над убогими і неупереджено виголошуватиме вироки покірним землі. Жезлом Свого слова вражатиме землю і подихом Своїх уст знищить нечестивого. 
<p>5 Справедливість буде поясом на Його крижах, – Він підпережеться правдою 
<p>6 Тоді вовк житиме з ягням, і леопард лежатиме з козеням; і телятко, і левеня, і віл будуть разом, а мала дитина їх водитиме. 
<p>7 Корова і ведмедиця будуть разом пастися, а їхні дитинчата лежатимуть поруч; навіть лев, як віл волом харчуватиметься соломою. 
<p>8 Немовля буде бавитись над норою гадюки, і дитина простягне свою руку в зміїне гніздо. 
<p>9 На всій Моїй святій горі ніхто не чинитиме іншому зла і не шкодитиме, адже земля буде сповнена пізнання ГОСПОДА так, як вода наповнює море. 
<p>10 У той час Корінь Єссея стане знаменом для народів; Його шукатимуть племена. Місце Його спочинку буде прославлене! 
<p>11 Того дня станеться таке, що мій Владика вдруге простягне Свою руку, щоб вернути залишок Свого народу, – тих, котрі залишилися в Ассирії, в Єгипті, в Патросі, в Ефіопії, в Еламі, в Шінеарі ( Вавилоні ), в Хаматі та на морських островах. 
<p>12 Він підійме знамено для народів, і покличе вигнанців Ізраїлю; розпорошених юдеїв Він збере з усіх чотирьох сторін світу. 
<p>13 Тоді скінчиться заздрість Єфрема, а вороги Юди будуть знищені. Єфрем не буде заздрити Юді, а Юда не гнобитиме Єфрема. 
<p>14 І полетять вони на Захід – на плечах филистімців. Разом пограбують синів Сходу, простягнуть свою руку на Едом і Моав, а сини Аммона стануть їхніми підданими. 
<p>15 І висушить ГОСПОДЬ затоку Єгипетського моря, і простягне Свою руку на Ріку ; і Своїм потужним вітром розділить її на сім потоків так, щоб можна було перейти в сандалях. 
<p>16 Таким чином для залишку Його народу, який ще перебуває в Ассирії, відкриється широка дорога, яку мав Ізраїль, коли він вийшов з Єгипетського краю. 

<h4>Ісаї 12 
<p>1 Того дня вигукнеш: Славлю Тебе, ГОСПОДИ ! Ти гнівався на мене, але відвернув Свій гнів і потішив мене. 
<p>2 Адже, Бог – моє спасіння! Надіюся на Нього і не боятимусь, тому що моя сила і моя пісня – ГОСПОДЬ ! Він став моїм спасінням. 
<p>3 З радістю будете черпати воду з джерел спасіння. 
<p>4 І скажете того дня: Прославляйте ГОСПОДА, проголошуючи Його Ім’я! сповіщайте між народами про діяння Його, говорячи, яке преславне Його Ім’я. 
<p>5 Співайте ГОСПОДЕВІ, бо Він здійснив велике! Нехай про це знають по всій землі! 
<p>6 Веселіться й радійте, всі мешканці Сіону, бо Величний посеред тебе, Святий Ізраїлів! 

<h4>Ісаї 13 
<p>1 Пророцтво про Вавилон, яке побачив Ісая, син Амоса. 
<p>2 На відкритій горі підніміть прапор, голосніше заволайте, дайте знак рукою, щоб вони входили в брами можновладців! 
<p>3 Я наказав Своїм посвяченим, Я покликав для звершення Мого гніву Своїх витязів котрі радіють Моїй величі. 
<p>4 Чути гомін на горах, немов численного натовпу людей; велике хвилювання охопило царства, збираються народи; ГОСПОДЬ Саваот здійснює перегляд готового до бою війська. 
<p>5 Вони йдуть з далеких країн, від краю небес. ГОСПОДЬ і знаряддя Його гніву прийдуть, щоб знищити всю землю! 
<p>6 Ридайте, бо близько ГОСПОДНІЙ день! Він прийде як спустошення від Всемогутнього. 
<p>7 Тому опустяться всі руки і здригнеться кожне людське серце. 
<p>8 Всі охоплені страхом, корчаться від болі й мук, як жінка, котра народжує. Зі жахом дивляться один на одного, їх обличчя полум’яніють. 
<p>9 Так невблаганно надходить ГОСПОДНІЙ день, палаючий обуренням і гнівом, аби обернути землю в пустелю і знищити на ній грішників. 
<p>10 Погаснуть на небі зірки і потьмяніють їхні сузір’я; щойно зійшовши, тьмянітиме сонце, і місяць не дасть свого світла. 
<p>11 Я покараю світ за зло, і нечестивих – за їхні злочини, покладу край зарозумілості, і впокорю самовпевненість гнобителів. 
<p>12 Я зроблю смертного ціннішим за золото, людину – значнішою за золото офірське. 
<p>13 Адже Я захитаю небом, здригнеться, зрушиться зі свого місця земля від обурення ГОСПОДА Саваота в день Його палкого гніву. 
<p>14 Тоді люди уподібняться до втікаючої сарни і до розпорошеної отари, якої нікому зібрати. Кожний поспішатиме до свого народу, – людина втікатиме до своєї країни. 
<p>15 Але той, кого знайдуть, буде заколеним, і кожний, кого впіймають, загине від меча. 
<p>16 На їхніх очах вбиватимуть власних дітей, грабуватимуть їхні житла і ґвалтуватимуть їхніх жінок. 
<p>17 Оце Я підніму проти них мідян, які не зважають на срібло і байдужі до золота. 
<p>18 Їхні луки вбиватимуть юнаків, не пощадять материнського плоду в утробі, їхні очі не змилосердяться над дітьми. 
<p>19 Вавилон, окраса царств, оздоба гордості халдеїв, стане, як Содом і Гоморра, яких Бог знищив. 
<p>20 Не буде заселеним повіки, і залишиться безлюдним протягом усіх поколінь. Не поставлять там намету аравійці, й пастухи не затримаються в ньому з отарами. 
<p>21 Там мешкатимуть звірі пустелі, а в їхніх будинках буде повно сов. Там житимуть страуси, і скакатимуть волохачі. 
<p>22 У зруйнованих баштах витимуть шакали, а гієни – в палацах насолоди. Наближається його ( Вавилона ) час, і його дні не забаряться. 

<h4>Ісаї 14 
<p>1 Але ГОСПОДЬ помилує Якова, знову обере Ізраїля, і в спокої поселить їх на власній землі. До них приєднаються приходці, які будуть одностайні з домом Якова. 
<p>2 Ці народи самі припровадять ізраїльтян на їхні місця, а дім Ізраїля прийме їх у спадок на ГОСПОДНІЙ землі, як рабів і невільниць. І стануть вони ( приходці ) полоненими у тих, котрих полонили, а ті ( ізраїльтяни ) володітимуть тими, котрі володіли ними. 
<p>3 Того дня, коли ГОСПОДЬ дасть тобі спокій від твоїх страждань, твоїх клопотів і твоєї тяжкої неволі, в якій ти був змушений служити; 
<p>4 ти притчею заспіваєш пісню про царя вавилонського такого змісту: Ось і не стало гнобителя, – скінчилося пригноблення! 
<p>5 ГОСПОДЬ зламав палицю нечестивих, жезл тиранів. 
<p>6 Він ( тиран ) зі злістю нищив народи, без перестанку наносячи у гніві удари, топтав народи, нещадно переслідуючи їх. 
<p>7 Уся земля в спокої відпочиває, голосно і з радістю вигукує! 
<p>8 Навіть кипариси та ліванські кедри з цього приводу веселитимуться, промовляючи : Відколи тебе вразили, не виходить жоден дроворуб нас зрубувати! 
<p>9 Шеол внизу, і той заворушився через тебе, готуючись зустріти тебе при вході; він ( шеол ) розбудив заради тебе духів, усіх колишніх можновладців землі, піднявши з престолів царів усіх народів. 
<p>10 Усі вони скажуть тобі: І ти ослаб, як і ми, зрівнявся з нами! 
<p>11 Тож твоя пиха і звуки твоїх арф провалились до шеолу. Постіль під тобою – черв’яки, а твоє накриття – робацтво. 
<p>12 Як же ти впав з неба, досвітня зоре, сину зірниці? Ти розбився об землю, погромнику усіх народів. 
<p>13 Але ж ти говорив у своєму серці: Підіймуся на небо, вище Божих зірок поставлю свій престол, сяду на Горі зборів, – на далекій північній горі, 
<p>14 підіймуся понад високі хмари, уподібнюсь Всевишньому! 
<p>15 Але ти скинутий у шеол, – у земні глибини безодні. 
<p>16 Ті, що тебе побачать, уважно дивитимуться, приглядаючись до тебе: Чи це той самий, котрий примушував землю тремтіти, руйнував царства? 
<p>17 Який перетворював світ на пустелю, спустошував міста, і не відпускав на волю своїх полонених? 
<p>18 Усі царі народів відпочивають у честі, – кожний у своїй усипальниці. 
<p>19 Тебе ж викинули з твого гробу, як гнилу галузку, покриту вбитими, прошитими мечем, і скинутими у кам’яні ями. Як затоптаний труп, 
<p>20 ти не будеш похований з ними, тому що ти нищив свій край, і вбивав власний народ. Повік не згадуватимуться нащадки злочинців! 
<p>21 Готуйте до вигублення його дітей за беззаконня їхніх батьків, аби вони ніколи не повстали і не заволоділи світом, забудовуючи містами поверхню землі! 
<p>22 Я повстану проти них, – каже ГОСПОДЬ Саваот, – і знищу ім’я Вавилон, його залишок – спадкоємців і нащадків, – таке слово ГОСПОДА. 
<p>23 Перетворю його на житло їжаків, у багно з очеретом, – вимету його мітлою, цілковитого зруйнування – таке слово ГОСПОДА Саваота. 
<p>24 Заприсягнувся ГОСПОДЬ Саваот, кажучи: Як Я задумав, так і станеться, і як Я визначив, так і відбудеться. 
<p>25 Я розгромлю ассирійців на Моїй землі, – на Моїх горах Я їх розтопчу, аби знято було з Мого народу ярмо, і їхній ( ассирійський ) тягар впав з його (Ізраїлю) плечей! 
<p>26 Це – постанова, яка визначена для всієї землі; це рука, що простягнута над усіма народами. 
<p>27 І якщо ГОСПОДЬ Саваот вирішив, то хто може відмінити? Якщо Його рука простягнута, хто її відверне? 
<p>28 Того року, коли помер цар Ахаз, було таке пророче слово: 
<p>29 Не радій, филистимська земле, що зламаний жезл, який вас бив, бо зі зміїного зародка виросте гадюка, а від неї народиться – літаючий дракон. 
<p>30 Тоді як діти бідних наситяться, і знедолені безпечно спочиватимуть, твій корінь Я вигублю голодом, знищу твій залишок. 
<p>31 Голосіть ті, що при брамах, нехай кричить місто! Впади у розпач, уся филистимська земле, бо з півночі клубиться дим великого війська, і немає жодного, хто залишив би своє місце. 
<p>32 А що відповісти послам народу? Скажи : ГОСПОДЬ спорудив Сіон, і в ньому знайдуть сховище знедолені Його народу. 

<h4>Ісаї 15 
<p>1 Пророцтво відносно Моаву. Ар-Моав буде спустошений і в одну ніч знищений! Так само вночі буде спустошений і знищений Кір-Моав. 
<p>2 Він ( Моав ) піднявся до Баїт і Дібона, на узвишшя, щоб плакати. Моав голосить над Нево і над Медевою! У кожного голова оголена, а в усіх борода обстрижена ! 
<p>3 На його вулицях люди одягнені в мішковину, на його покрівлях і майданах усі вмлівають від голосіння! 
<p>4 Риданням сповнені Хешбон і Елеала; голосіння чути в самій Ягці. Навіть вояки Моаву тремтять від страху і плачуть. 
<p>5 І моє серце голосить за Моавом; його біженці втікають аж у Цоар і Еґлат-Шелішії. Ридаючи, підіймаються по дорозі до Лухіта, а також дорогою до Хоронаїма голосять про свою загибель! 
<p>6 Води Німріма висихають і все навкруги в’яне, трава посохла. Зовсім не залишається зелені. 
<p>7 Усі свої запаси, які моавійці набули і берегли, вони переносять за потік Аравім. 
<p>8 Отже, чути плач в усіх кордонах Моаву. Голосіння дійшло до Еґлаїма, його чути аж у Беер-Елімі. 
<p>9 Води Дімона стали червоними від крові, але Я наведу на Дімон додаткове лихо: на втікачів з Моаву і на залишок в країні спроваджу левів. 

<h4>Ісаї 16 
<p>1 Посилайте ягнят до володаря краю зі Сели в пустелі, на гору дочки Сіону. 
<p>2 Адже дочки Моава уподібняться пташенятам, що випали з гнізда, і опинилися біля бродів Арнону. 
<p>3 Дай пораду, прийми рішення, і своєю тінню в ясний полудень вкрий, як уночі; сховай вигнанців, не видавай біженців. 
<p>4 Нехай поживуть у тебе моавські втікачі, стань для них укриттям від грабіжника. Адже не стане мучителя й припиниться знищення, зникне той, хто топтав нашу землю. 
<p>5 Тоді утвердиться престол милосердям, і на ньому сидітиме справедливий суддя, котрий дбатиме про дотримання закону, і діятиме справедливо в Давидовому шатрі. 
<p>6 Ми чули про зарозумілість Моава, і як він у своїй гордині й чванливості злісно пишається собою, але всі його вихваляння – порожнє белькотання. 
<p>7 Тому Моав ридатиме за Моавом, – усі вони плакатимуть. Голоситимуть за виноградними паляницями Кір-Харесета, який цілковито зруйнований. 
<p>8 Хешбонські поля та виноградники Сівми спустошені. Правителі народів знищили її виноградники, які сягали аж до Язера, простягались далі в пустелю! Їхні добірні лози розростались аж за море. 
<p>9 Тому і я оплакуватиму плачем Язера виноградники Сівми. Орошу своїми сльозами Хешбон і Елеале, оскільки на твої жнива і на твоє збирання плодів припадають бойові крики ворога. 
<p>10 Замовкли в садах радість і веселощі, а у виноградниках вже не чути голосу пісень і радісних вигуків; вже не чавлять виногрон у виноградних чавильнях. Я припинив усі веселощі. 
<p>11 Тому-то й стогне моє нутро над долею Моаву, як звук гусел, а моє серце ридає над Кір-Харесом. 
<p>12 І буде, коли виявиться, що Моав змучився на узвишші, то ввійде помолитися до своєї святині, але нічого не досягне. 
<p>13 Таке слово сказав ГОСПОДЬ про Моав раніше. 
<p>14 Тепер же ГОСПОДЬ говорить такі слова: рівно за три роки, відповідно до року наймита, слава Моаву з усім його велелюддям буде зневажена, а залишок буде дуже малим і незначним. 

<h4>Ісаї 17 
<p>1 Пророцтво щодо Дамаску. Ось Дамаск буде вилучений з-поміж міст, і стане купою руїн. 
<p>2 Залишені будуть міста Ароеру; вони служитимуть для відпочинку отар, яких ніхто не лякатиме. 
<p>3 Не стане фортеці Єфрема і царства Дамаска, а із залишками Араму буде те ж саме, що і зі славою синів Ізраїля, – говорить ГОСПОДЬ Саваот. 
<p>4 Настане такий день, коли слава Якова буде зменшуватись, і його сите тіло схудне. 
<p>5 І буде так, як під час жнив, коли зрізають спіле збіжжя, а за женцями хтось визбирує колоски в Рефаїмській Долині, 
<p>6 а після них залишається лише стерня; або як буває після оббивання плодів оливкового дерева: дві-три ягідки на самому вершечку, чотири-п’ять, залишено на його рясних галузках, – це слова ГОСПОДА, Бога Ізраїлю. 
<p>7 У той день людина зверне свій погляд на Того, Хто її створив, – її очі дивитимуться на Святого Ізраїлевого, 
<p>8 перестане покладатись на рукотворні жертовники, не дивитиметься на речі, зроблені її пальцями, і на ашери, і на кадильні вівтарі. 
<p>9 Того дня його ( Ізраїлю ) укріплені міста будуть, наче опустілі ліса та верхів’я гір, що їх колись залишили перед синами Ізраїля втікачі. Вони будуть спустошені, 
<p>10 оскільки ти забув Бога, твого Спасителя, і не згадав про Скелю твоєї сили. Тому, хоч ти садиш розкішні саджанці, прищеплюючи їх з чужою галузкою, 
<p>11 у день, коли посадив і впевнився, що воно росте, а вранці посприяв, щоб воно зацвіло, проте в час врожаю ти отримаєш купу галуззя – смутку і невтішного болю. 
<p>12 О, горе! Шумлять численні народи! Подібно до моря, що розбурхалось, вони бурлять, і галас багатьох племен лунає, як ревіння великих вод. 
<p>13 І хоч народи клекочуть, як гуркіт могутніх хвиль, Він їм погрозить, і вони побіжать дуже далеко, понесуться, як полова від гірського вітру, або трава перекоти-поле – від буревію. 
<p>14 Під вечір наводять вони жах, але перш ніж настане ранок, їх уже немає. Таке майбутнє всіх, котрі нас грабують, і доля тих, котрі нас оббирають. 

<h4>Ісаї 18 
<p>1 Горе, краю скрекочучих крил, що на другому боці ефіопських рік, 
<p>2 що посилає морем послів у папірусних човнах по поверхні води. Ідіть, швидкохідні посли, до високорослого народу, з гладкою шкірою; до народу, який віддавна наводить жах; до народу, відомого силою та загарбництвом, і землю якого перетинають ріки. 
<p>3 Усі, що населяєте світ, мешканці землі! Коли підніметься на горах стяг, будьте уважні! І коли звучить голос труби, прислухайтесь! 
<p>4 Адже так мені сказав ГОСПОДЬ : Я спокійно дивлюся зі Свого місцеперебування, як непомітне тепл? при сонячнім світлі і як хмара роси в спеку жнив. 
<p>5 Бо ще перед жнивами, коли закінчиться цвітіння, і зелені грона ставатимуть виноградом, Він обріже галузки ножем, а ті, що стеляться, повідтинає. 
<p>6 Усе це залишиться гірським птахам і диким звірам. На них проводитимуть літо птахи, а зимою там житимуть усі звірі краю. 
<p>7 Тоді буде принесений ГОСПОДУ Саваотові дар від високорослого народу, з гладкою шкірою; від народу, який віддавна наводить жах; від народу, відомого силою та загарбництвом, і землю якого перетинають ріки, до місця, де перебуває Ім’я ГОСПОДА Саваота, на гору Сіон. 

<h4>Ісаї 19 
<p>1 Пророцтво про Єгипет. Ось ГОСПОДЬ несеться на легкій хмарині, прямуючи в Єгипет. І затремтять перед Ним рукотворні ідоли Єгипту й здригнеться в грудях у єгиптян їхнє серце. 
<p>2 Підніму єгиптян проти єгиптян, так що воюватиме брат зі своїм братом, – кожен виступить проти свого ближнього, місто – проти міста й царство – проти царства. 
<p>3 І підупаде дух Єгипту в ньому. Я розладнаю його задуми, і вони кинуться за порадами до ідолів, до духів померлих, ворожбитів і чарівників. 
<p>4 Я видам Єгипет у руку жорстокого володаря, і лютий цар пануватиме над ними! – це Слово Владики, ГОСПОДА Саваота. 
<p>5 І зникне вода моря, ріка пересохне, – вся висохне. 
<p>6 Ріка засмердиться, обміліють і висохнуть притоки та канали Єгипту, очерет і папірус зігниють. 
<p>7 Рослинність, що при гирлі ріки, і все посіяне біля ріки, посохне, буде розвіяне і загине. 
<p>8 Засмутяться рибалки, і плакатимуть усі, хто ловить рибу вудкою; а ті, котрі закидають у воду невід, ридатимуть. 
<p>9 Впадуть у відчай ті, котрі вирощують добірний льон, як і ті, котрі виготовляють полотно. 
<p>10 Його ( ткацтва ) основи будуть зруйновані, а всі найняті робітники втратять заробітки. 
<p>11 Тож немудрими виявляться правителі Цоану, і наймудріші радники фараона даватимуть безглузді поради. Як же вони скажуть фараонові: Я з покоління мудреців, – потомок давнього царського роду?! 
<p>12 Та де ж оті твої мудреці? Нехай вони скажуть, – повідомлять тобі і всім, що ГОСПОДЬ Саваот задумав відносно Єгипту! 
<p>13 Безглуздими стали князі Цоану, обманулись правителі Нофа, на манівці спровадили Єгипет начальники їхніх племен. 
<p>14 ГОСПОДЬ затьмарив їхній розум оманою, і, що б не робив Єгипет, у всьому йому не щаститиме; хитається він, як п’яний, сковзаючи на своєму блювотинні. 
<p>15 І не зможуть у Єгипті нічого зробити, – ні голова, ні хвіст, ні пальмова галузка, ні очерет. 
<p>16 Того дня єгиптяни будуть уподібнюватися до жінок, у страсі тремтітимуть від піднятої руки ГОСПОДА Саваота, яку Він на них підійме. 
<p>17 Страшною для єгиптян стане і юдейська земля. Кожен, кому лише згадають про неї, тремтітиме з приводу задуму ГОСПОДА Саваота, який Він має стосовно них (єгиптян). 
<p>18 У той день п’ять міст у Єгипетському краю почнуть говорити ханаанською мовою і присягатись на вірність ГОСПОДУ Саваоту. Ім’я одного з них – Місто Руїн. 
<p>19 У той день буде посеред Єгипетського краю жертовник ГОСПОДУ і пам’ятний стовп ГОСПОДУ на його кордоні. 
<p>20 Він буде знаком і свідченням ГОСПОДА Саваота в країні Єгипту: коли заволають вони (юдеї) до ГОСПОДА через пригнічення їх гнобителями. Він пошле їм того, хто прийде на допомогу – Спасителя, Який їх врятує. 
<p>21 ГОСПОДЬ явить Себе єгиптянам, і Єгипет пізнає того дня ГОСПОДА. Вони вшанують ГОСПОДА жертвами і приношеннями, складуть обітниці, і виконають їх. 
<p>22 ГОСПОДЬ уразить єгиптян; уразить – і вилікує. Вони обернуться до ГОСПОДА, Він їх вислухає і дасть їм зцілення. 
<p>23 Того дня відкриється дорога з Єгипту в Ассирію, і будуть ассирійці приходити в Єгипет, а єгиптяни ходитимуть у Ассирію; єгиптяни разом з ассирійцями служитимуть Господу. 
<p>24 Тоді Ізраїль стане благословенням посеред землі – третім нарівні з Єгиптом і Ассирією. 
<p>25 ГОСПОДЬ Саваот поблагословить землю, проголосивши: Благословенний Мій народ: Єгипет, та діло моїх рук – Ассирія, і Мій спадок – Ізраїль. 

<h4>Ісаї 20 
<p>1 Того року, коли Тартан, за наказом ассирійського царя Сарґона, виступив проти Ашдода, воював з Ашдодом і захопив його, – 
<p>2 тоді промовив ГОСПОДЬ до Ісаї, сина Амоса, такі слова: Іди й зніми волосяницю ( веретище ) з твоїх крижів, і скинь з твоїх ніг твоє взуття. Зробивши так, Ісая ходив нагим і босим. 
<p>3 Тоді ГОСПОДЬ сказав: Те, що Мій слуга Ісая ходить три роки нагим і босим, є ознакою і провіщенням щодо Єгипту і Куша ( Ефіопії ). 
<p>4 Адже так поведе ассирійський цар полонених Єгипту і вигнанців Ефіопії, – молодих і старих, – нагими і босими, з непокритими спинами на сором Єгиптові. 
<p>5 Тоді налякаються і засоромляться ті, котрі покладали надію на Ефіопію, та вихвалялись Єгиптом. 
<p>6 І скажуть у той день мешканці того узбережжя: Так ось на кого ми надіялись, у кого шукали допомоги, рятуючись від царя ассирійського! То як же нам врятуватися? 

<h4>Ісаї 21 
<p>1 Пророцтво щодо приморської пустелі. Як налітає південний буревій, так насувається з пустелі ворог, рухаючись зі страшної землі. 
<p>2 Мені показано грізне видіння: Зрадник чинить віроломно, руйнівник руйнує! Вирушай Еламе, бери в облогу, Мідіє! Я покладу кінець усякому їхньому (пригноблених) зітханню. 
<p>3 Тому мої крижі сповнені болісним тремтінням, мене охопили нестерпні страждання, як муки породіллі. Я приголомшений від того, що почув, мені страшно від того, що побачив. 
<p>4 Моє серце переживає стрес: зі страху тремчу! Такі бажані мені сутінки наганяють на мене жах. 
<p>5 Ось розставляють столи, накривають їх килимами – їдять і п’ють… І тут клич : Піднімайтеся, князі, намащуйте щити ! 
<p>6 Бо так сказав мені мій Владика: Іди й постав вартового, аби він сповіщав те, що побачить. 
<p>7 І коли він побачить кіннотників, що їдуть верхи попарно, вершників на ослах та вершників на верблюдах, то нехай він уважно прислухається, дуже уважно! 
<p>8 І вартовий закричав, як лев: Володарю мій, я постійно стою на сторожовій вежі вдень, і стою на моїй варті всю ніч! 
<p>9 Бачу кіннотників, що їдуть верхи попарно, і той у відповідь проголосив: Упав, упав Вавилон! Потрощені й лежать на землі всі його ідоли! 
<p>10 О, Мій народе, молочений і битий як на току! Що я почув від ГОСПОДА Саваота, Бога Ізраїлю, те сповіщаю я вам! 
<p>11 Пророче слово про Думу. До мене кличуть із Сеіру: Вартовий, яка пора ночі? Вартовий, яка пора ночі? 
<p>12 А вартовий відповів: Надходить ранок, але ніч ще триватиме. Якщо захочете ще спитати, питайте, – поверніться й приходьте знову. 
<p>13 Пророцтво про Аравію. В аравійському лісі ночуватимете, каравани деданців! 
<p>14 Мешканці теманського краю, винесіть води назустріч спраглим! Хлібом зустріньте тих, котрі втікають. 
<p>15 Адже від меча вони втекли, від меча оголеного, від натягнутого лука, і від жорстокої битви. 
<p>16 Тому так сказав мені мій Владика: Ще за рік, відповідно до року наймита, і щезне вся слава Кедара; 
<p>17 залишиться небагато відважних лучників зі синів Кедара, тому що так сказав ГОСПОДЬ, Бог Ізраїлю! 

<h4>Ісаї 22 
<p>1 Пророцтво про Долину Видіння. Що з тобою, що всі твої люди піднялись на дахи? 
<p>2 Місто сповнене галасом і метушнею, місто веселощів... Твої полеглі – не від меча полягли, і не в бою загинули. 
<p>3 Усі твої можновладці разом повтікали, покидавши луки. Всіх твоїх найхоробріших пов’язали; поневолили всіх разом, хоч і далеко втекли. 
<p>4 Через те я кажу: Не дивіться, як я гірко ридаю з приводу спустошення дочки мого народу, і не намагайтесь мене потішити! 
<p>5 Адже це день тривоги, руйнування і замішання від мого Владики, ГОСПОДА Саваота. В Долині Видіння руйнують мури і лунають крики на горі! 
<p>6 Елам взяв сагайдак, готує колісниці й мужів-вершників, Кір витяг щита. 
<p>7 І станеться таке, що твої найпрекрасніші долини будуть наповнені колісницями, а верхівці пильнуватимуть перед брамою. 
<p>8 І буде знята заслона з Юди. А ти в той день оглядав свою зброю в Домі Лісу. 
<p>9 Ти бачив численні проломи в стінах Давидового міста, ви взялися збирати воду в Нижньому Ставу. 
<p>10 Ви порахували доми в Єрусалимі й руйнуєте деякі з них для укріплення муру. 
<p>11 Між двома стінами ви зробили водоймище для води Старого Ставу… Проте на Того, Хто все це вчинив, ви не звернули уваги; не понадіялись на Того, Хто наперед усе визначив. 
<p>12 Закликав вас мій Владика, ГОСПОДЬ Саваот, у той день призначити плач і ридання, поголити голови і одягнутися в лахміття веретища. 
<p>13 Натомість у вас радість і веселощі, ріжуть телят, вбивають овець, аби їсти м’ясо і пити вино. Будемо їсти і пити, адже завтра помремо! 
<p>14 Але ГОСПОДЬ Саваот оголосив у мої вуха, що цей гріх не буде вам прощений, аж доки не помрете. Це слова мого Владики, ГОСПОДА Саваота. 
<p>15 І сказав мені мій Владика, ГОСПОДЬ Саваот: Іди і, увійшовши до того урядовця – начальника над царським домом – Шевни, і запитай : 
<p>16 Чого ти тут, хто тобі сприяє, що робиш собі пам’ятник, висікаючи собі гробницю на горі, – склеп у скелі? 
<p>17 Оце ГОСПОДЬ Саваот схопить тебе, чоловіче, і жбурне подалі, підкине тебе й упіймає. 
<p>18 Змотає в міцний клубок; наче м’яч, Він закине тебе до просторої країни. Там ти помреш, разом зі своїми славними колісницями, як ганьба дому твого ГОСПОДА ря! 
<p>19 Я усуну тебе з твого становища, і прожену з твоєї посади. 
<p>20 Станеться так, що в той же день Я покличу Мого слугу Еліякима, сина Хілкії, 
<p>21 одягну його у твої шати і підпережу його твоїм поясом. Твою владу передам у його руки, і буде він як батько для мешканців Єрусалима, і для нащадків Юди. 
<p>22 І покладу йому на плече ключ від Давидового Дому. Що він відкриє, того ніхто не закриє, і що він закриє, – не відкриє ніхто. 
<p>23 Я заб’ю його, наче цвях, у надійне місце, і стане він вінком слави для дому свого батька. 
<p>24 І на ньому триматиметься уся слава його роду: нащадки та їхні паростки; від найдрібнішого посуду і мисок, до найбільшого глека. 
<p>25 Але настане день, – каже ГОСПОДЬ Саваот, – похитнеться цвях, забитий у надійне місце; він зламається і впаде, а весь тягар, що висів на ньому, буде знищений, бо так сказав ГОСПОДЬ ! 

<h4>Ісаї 23 
<p>1 Пророче слово щодо Тира. Голосіть, кораблі Таршішу, бо знищені торговельні палати і нема до них входу! Їм сповістили про це при поверненні з кіттімського краю. 
<p>2 Замовкніть мешканці узбережжя, купці сидонські, які, подорожуючи морем, тебе збагачували. 
<p>3 По великих водах вони привозили зерно ( насіння ) шіхорське, – врожай Ріки ( Нілу ), що став товаром для торгівлі з народами. 
<p>4 Засоромся, Сидоне, бо заговорило море. Ця морська твердиня сказала: Я не мучилась від болю й не народжувала, не зрощувала юнаків і не виховувала до зрілого віку дівчат. 
<p>5 Коли ця звістка досягне Єгипту, то здригнуться від болю про те, що сталося з Тиром. 
<p>6 Тікайте до Таршішу! Голосіть усі мешканці узбережжя! 
<p>7 Хіба це не ваше веселе місто, початок якого сягає давніх-давен? До нього спішили ноги людей здалеку, щоб там оселитись. 
<p>8 Хто визначив таку долю Тиру, який колись коронував інших? Його купці були, як князі, а його торговці славились по всій землі. 
<p>9 Визначив це ГОСПОДЬ Саваот, аби кинути в сором гордість, зганьбити славозвісних на землі. 
<p>10 Йди в свою землю, як річка, дочко Таршішу, бо пристані тут вже немає. 
<p>11 ГОСПОДЬ простяг Свою руку над морем, захитав царствами, наказав знищити твердині Ханаану. 
<p>12 І сказав: Не будеш вже більше веселитися, зганьблена дівчино, дочко Сидона. Встань і біжи до Кіттіму, хоча й там не знайдеш для себе спокою. 
<p>13 Подивись на край халдеїв, – цей народ перестав існувати; Ассирійці визначили її для звірів пустелі. Вони спорудили тут облогові башти, знищили її фортеці, перетворивши їх у купи руїн. 
<p>14 Голосіть, кораблі таршіські, бо вашу твердиню зруйновано. 
<p>15 У ті часи станеться таке, що про Тир забудуть на сімдесят років, – період життя одного царя. А після сімдесяти років з Тиром відбудеться таке, як у пісні блудниці: 
<p>16 Візьми гусла, походи містом, усіма забута блуднице! Гарно заграй, багато співай, аби про тебе пригадали! 
<p>17 Отже, після закінчення сімдесяти років ГОСПОДЬ відвідає Тир. У той час він знову повернеться до торгівлі розпустою, і чинитиме блудство з усіма царствами світу, зваблюючи всіх на поверхні землі. 
<p>18 Однак його прибутки і винагороди будуть присвячені ГОСПОДУ. Не будуть їх згромаджувати в комарах, ані ховати, але вони будуть для тих, котрі живуть у присутності ГОСПОДА, щоб вони могли досита харчуватись і належно одягатись. 

<h4>Ісаї 24 
<p>1 Ось ГОСПОДЬ пустошить землю і нищить її. Він змінює її поверхню і розпорошує її мешканців. 
<p>2 І те, що буде з народом, те саме й зі священиком; що зі слугою, то і з його ГОСПОДА рем; що зі служницею, те і з її господинею; що з покупцем, те і з продавцем; що з боржником, те і з позикодавцем; що з лихварем, те і з його боржником. 
<p>3 Земля вщент буде знищена, і цілковито пограбована, бо це слово промовив ГОСПОДЬ ! 
<p>4 Голосить і в’яне земля, стогне і в’яне світ, никнуть можновладці над народами землі. 
<p>5 Земля осквернена своїми мешканцями, тому що вони порушили Закон і змінили Заповіді, зламали вічний Заповіт. 
<p>6 Через те прокляття пожирає землю, і за гріх свій несуть покарання її мешканці. Тому будуть спалені ті, котрі проживають на землі, і небагато залишиться людей. 
<p>7 Плачуть соком виногрона, зів’яла виноградна лоза, стогне кожний, хто недавно радів серцем. 
<p>8 Не чути радісних звуків бубна, затих святковий галас веселощів, не чути урочистого звучання гусел. 
<p>9 Вже не п’ють вина з піснями, – гірким став міцний напій для тих, котрі його п’ють. 
<p>10 Спустошене спорожніле місто, всі будинки замкнені, – ввійти в них неможливо. 
<p>11 На вулицях нарікання через брак вина, потьмяніли веселощі, – землю позбавлено радості. 
<p>12 Усе місто в руїнах, знищена й розбита брама. 
<p>13 Народи на землі спіткає таке, що буває з оливковим деревом, коли обтрусять і обіб’ють оливки; як з виноградником, коли зберуть його врожай. 
<p>14 Вони ( праведники ) піднесуть свій голос, вітаючи ГОСПОДНЮ велич й радісно вигукуючи зі сторони Західного моря. 
<p>15 Тому величайте ГОСПОДА у світлі, на узбережжях моря прославляйте Ім’я ГОСПОДА, Бога Ізраїлю. 
<p>16 Від кінців землі ми чули пісню: Слава Праведному! Я ж промовив: Я чахну, я гину! Горе мені! Віроломні зраджують! Підло зраджують зрадники! 
<p>17 Страх, яма і пастка на тебе, мешканцю землі. 
<p>18 Станеться таке: хто втікатиме від страшного крику, впаде в яму, а хто вилізе з ями, потрапить у пастку, тому що вікна небесні відкриються, і захитаються основи землі. 
<p>19 Земля цілком буде зруйнована, земля повністю буде розтрощена, земля труситиметься до основ. 
<p>20 Наче п’яниця, хитатиметься, заточуючись, земля, гойдатиметься, мов колиба; під тягарем гріха вона впаде, і вже не підійметься! 
<p>21 Того дня ГОСПОДЬ навідається до надземного війська вгорі й до земних царів на землі. 
<p>22 І будуть зібрані разом, як в’язні у льосі; замкнуть їх у в’язницю, а після багатьох днів їх очікуватиме відплата. 
<p>23 Місяць почервоніє від сорому, а сонце застидається, коли ГОСПОДЬ Саваот зацарює на горі Сіон та в Єрусалимі, а перед старійшинами засяє Його слава. 

<h4>Ісаї 25 
<p>1 Господи, Ти – мій Бог! Прославлятиму Тебе, оспівуватиму Твоє Ім’я, бо Ти звершив дивовижні речі, прадавні задуми, – певні й правдиві! 
<p>2 Адже Ти перетворив місто в купу каміння, місто-фортецю – в руїни. Твердиня ( оплот ) чужинців перестав бути містом, і воно повіки не буде відбудоване. 
<p>3 Тому прославлятимуть Тебе сильні народи, і міста насильницьких народів боятимуться Тебе. 
<p>4 Адже Ти був захистом для бідних, притулком для нещасних у скрутний для них час, сховищем від бурі, тінню від спеки, коли дихання гнобителя вирувало, наче ураган перед стіною. 
<p>5 Як згубну спеку в пустелі, Ти приборкуєш буйство чужинців. Як зникає спека від тіні густої хмари, так від Твого втручання змовкає пісня гнобителів. 
<p>6 І влаштує ГОСПОДЬ Саваот для всіх народів на цій горі бенкет із ситими стравами, бенкет із винами, із ситими стравами і добірними очищеними винами. 
<p>7 На цій же горі він знищить покривало, розпростерте над усіма народами, – покриття, яким накриті всі племена. 
<p>8 Мій Владика ГОСПОДЬ знищить смерть навіки, зітре сльозу з кожного обличчя. Він усуне ганьбу Свого народу з усієї землі. Це сказав ГОСПОДЬ ! 
<p>9 І скажуть у той день: Ось наш Бог! На Нього ми покладали надію, і Він нас спас! Це – ГОСПОДЬ, на Якого ми надіялись, тому будемо радіти і веселитися Його спасінням! 
<p>10 Оскільки ГОСПОДНЯ рука буде розпростерта над цією горою, то Моав буде потоптаний на своєму місці, як топчуть солому в гноївці. 
<p>11 А коли простягне в ній свої руки, як це робить плавець, коли плаває, то Він ( ГОСПОДЬ ) упокорить його гордість рухом Своїх рук. 
<p>12 Його ( Моава ) високі мури фортець Він понизить, зруйнує – і вони лежатимуть на землі у поросі. 

<h4>Ісаї 26 
<p>1 Того дня в Юдинім краю заспівають таку пісню: Наше місто могутнє! Він дає нам спасіння, наче мур з фортецею. 
<p>2 Відчиніть брами! Нехай увійде праведний народ, який зберігає вірність. 
<p>3 Незмінного в намірах Ти зберігаєш у повному спокої, бо він надію покладає на Тебе. 
<p>4 Надійтесь на ГОСПОДА завжди, адже ГОСПОДЬ є віковічною скелею! 
<p>5 Він упокорить тих, хто підноситься високо. Неприступне, високе місто Він понизить, понизить до землі, кине його в порох. 
<p>6 Його топтатиме нога – ноги вбогого, стопи бідних. 
<p>7 Дорога праведного пряма. Боже справедливий, Ти вирівнюєш стежку праведного. 
<p>8 Йдучи дорогою Твоїх присудів, ГОСПОДИ, ми покладаємось на Тебе. До Твого Імені й роздумів про Тебе прагне наша душа. 
<p>9 Моя душа тужить за Тобою вночі, і мій дух шукає Тебе до ранку, бо коли Твої присуди звершуються на землі, тоді мешканці світу навчаються справедливості. 
<p>10 Якщо до нечестивого виявити милість, він не навчиться справедливості. Такий і в країні праведних чинитиме беззаконня, не звертаючи уваги на ГОСПОДНЮ велич. 
<p>11 ГОСПОДИ, хоч Твоя рука вже піднята, але вони її не бачать. Нехай же вони побачать Твою ревність щодо Свого народу та засоромляться, і нехай пожере їх вогонь, призначений для Твоїх ворогів. 
<p>12 ГОСПОДИ, подаруй нам мир, адже всі наші справи Ти учинив для нас. 
<p>13 Господи, Боже наш, інші можновладці, а не Ти, оволодівали нами! Але ми шануємо лише Тебе і Твоє Ім’я! 
<p>14 Вони мертві й уже не оживуть, духи не встануть, бо Ти навідав їх і знищив, Ти стер навіть усю пам’ять про них. 
<p>15 Але Свій народ, ГОСПОДИ, Ти намножив; народ Ти розмножив і прославився, розширивши кордони краю! 
<p>16 ГОСПОДИ, у нещасті вони Тебе шукали; коли Твоє покарання падало на них, вони пошепки виливали свій біль перед Тобою. 
<p>17 І як породілля при наближенні родів стогне і кричить від свого болю, такими й ми були перед Тобою, ГОСПОДИ. 
<p>18 Ми були вагітними, мучились від переймів, але породили лише вітер. Ми не принесли землі спасіння, і мешканці світу не відродилися. 
<p>19 Але Твої померлі оживуть, мертві тіла знову житимуть. Тож пробудіться і співайте всі ті, що перебуваєте в землі! Бо роса Твоя – роса живодайна для творіння, і земля викине померлих. 
<p>20 Отже, йди мій народе, увійдіть у свої покої, замкніть за собою свої двері, сховайтеся на якусь мить, поки не мине гнів. 
<p>21 Бо вже ГОСПОДЬ виходить зі Свого місцеперебування, аби покарати мешканців землі за їхні беззаконня. Земля тоді відкриє пролиту на ній кров, і більше не ховатиме своїх убитих. 

<h4>Ісаї 27 
<p>1 У той день ГОСПОДЬ покарає Своїм грізним, великим і потужним мечем Левіятана – змія спритного ( прудкого ) Левіятана – звивистого змія, вб’є дракона – оте морське чудовисько. 
<p>2 Того дня скажуть : заспівайте про любий серцю виноградник. 
<p>3 Я ГОСПОДЬ, стережу його, постійно його поливаю і, щоб ніхто не завдав йому шкоди, вночі і вдень охороняю. 
<p>4 Я не маю гніву, але, якби всупереч Моїй волі виросли терен і колючий чагарник, Я війною виступлю проти нього, і дотла спалю! 
<p>5 Хіба що шукатимуть у Мене захисту та укладуть зі Мною мир. Так, нехай укладуть зі Мною мир! 
<p>6 Надійде час, коли пустить коріння Яків, зазеленіє та зацвіте Ізраїль, і своїми плодами наповнить цілий світ. 
<p>7 Хіба Бог його ( Ізраїль ) бив, так як Він бив тих, котрі били його ( Ізраїль )? Хіба так вбивали 
<p>8 ізраїльтян, як вбивали тих, які їх ( ізраїльтян ) вбивали? Своїм сильним подувом, під час східного вітру Ти по справедливості покарав його вигнанням, викинув його. 
<p>9 Бо лише так може бути спокутуване беззаконня Якова; тільки тоді буде видно результат усунення його гріха, коли він ( Ізраїль ) розтрощить усе каміння жертовників, розітре на порох, як грудки крейди. Уже не залишиться ашер, ні кадильних вівтарів. 
<p>10 Адже, колись укріплене, місто опустіло, домівки покинуті й запущені, немов пустеля. Там будуть пастися телята і, лежачи на землі, об’їдатимуть його зелені галузки. 
<p>11 Коли ж його галуззя посохне, і буде поламане, прийдуть жінки і спалять його. Оскільки це нерозумний народ, то Його Творець не змилується над ним; Той, Хто його створив, не зглянеться на нього. 
<p>12 І прийде такий день, що ГОСПОДЬ обмолотить колоски від ріки Євфрату і аж до Єгипетського Потоку. Тоді ви, діти Ізраїля, будете зібрані один за одним. 
<p>13 У той день засурмить велика труба, і зберуться ті, котрі загубились в ассирійському краї та вигнанці до Єгипетського краю, і поклоняться ГОСПОДУ на Святій горі в Єрусалимі. 

<h4>Ісаї 28 
<p>1 Горе короні гордості оп’янілих єфремовців, одурманених вином, зів’ялій квітці його пишної оздоби, що на верхів’ї плодючої долини! 
<p>2 Ось приходить від мого Владики хтось сильний і могутній, подібний до бурі з градом, до нищівного урагану; як, ревучий після зливи, потужний потік води, що заливає і з силою падає на землю. 
<p>3 Буде потоптана ногами корона гордості Єфрема, яким пишались його п’яні сини. 
<p>4 А зів’яла квітка його пишної оздоби, що на верхів’ї плодючої долини, буде, як рання фіґа, що передчасно дозріла, – хто її побачить, то з’їсть щойно візьме в руку свою. 
<p>5 Сам ГОСПОДЬ Саваот у той день буде прекрасним вінцем і короною слави для тих, котрі залишаться з Його народу. 
<p>6 Він стане духом правосуддя для всіх, котрі засідають у судах, і мужністю тих, котрі відбивають ворога аж до самої брами. 
<p>7 Проте і ці, одурманені вином, заточуються від міцних напоїв. Священик і пророк хитаються від міцного напою, просочені вином, задурманені міцним напоєм, запаморочені, коли бачать неправдиві видіння, помиляються, виносячи рішення. 
<p>8 Бо всі столи, до останнього місця, наповнені брудом блювотиння. 
<p>9 Говорять : Кого він хоче навчати знанню? Кому відкриватиме об’явлення? Хіба що тим, котрі щойно відвикли від молока, – малюків, відлучених від грудей? 
<p>10 У нього все : наказ за наказом, і за наказом знову наказ; правило за правилом, правило за правилом, трохи тут, а трохи там… 
<p>11 Тому незрозумілими устами й чужою мовою промовлятимуть до цього народу, 
<p>12 як ГОСПОДЬ колись сказав: Ось ваш відпочинок! Дозвольте відпочити втомленому, бо саме це відпочинок! Але вони не захотіли чути. 
<p>13 Тому й для них слово ГОСПОДА було: наказ за наказом, і за наказом знову наказ; правило за правилом, правило за правилом, трохи тут, а трохи там, – аби, йдучи, вони впали горілиць і розбились, попались у пастку й були спіймані. 
<p>14 Через те послухайте слово ГОСПОДА, ви, уїдливі мужі, котрі правите цим народом в Єрусалимі: 
<p>15 Оскільки ви хвалитесь: Ми уклали Заповіт зі самою смертю і зі шеолом у нас угода! Якщо і проноситиметься всепоглинаюче лихо, воно пройде мимо, і нас не знайде, бо ми з обману влаштували собі схованку і фальшем прикрились! 
<p>16 Тому так говорить мій Владика ГОСПОДЬ : Ось Я кладу в основу на Сіоні Камінь – Камінь випробуваний, наріжний, дорогоцінний, міцно закладений, і віруючий у Нього не похитнеться. 
<p>17 Покладу також правосуддя мірилом, і справедливість – виском; сховище брехні знищить град, а потаємні місця фальші затопить вода. 
<p>18 Розірваний буде ваш заповіт зі смертю, і ваша угода зі шеолом скасована. А коли проноситиметься всепоглинаюче лихо, воно вас знищить. 
<p>19 Коли тільки воно проходитиме, то торкатиметься і вас. Щоранку, вдень і вночі напиратимуть його хвилі. Жах пройматиме вас щоразу, коли почуєте про це! 
<p>20 Ліжко буде закоротке, щоб простягнутись, а покривало – надто вузьке, щоб обгорнутись. 
<p>21 Тому що ГОСПОДЬ підніметься, як на горі Перацім, виявить Своє обурення, як в ґівеонській долині, аби звершити Свою справу, – Свою дивовижну справу; щоб здійснити Своє діло, – Своє надзвичайне діло. 
<p>22 Ви ж перестаньте глузувати, аби не стали тугішими ваші кайдани. Тому що я почув від мого Владики ГОСПОДА Саваота про знищення, призначене для всієї землі. 
<p>23 Прислухайтеся і до мого голосу, зверніть увагу на мої слова! 
<p>24 Хіба щодня рільник оратиме для посіву, постійно розпушуючи і боронуючи свою ріллю? 
<p>25 Хіба, після того як виоре і вирівняє її поверхню, він не сіє чорнушку, не засіває кмином, не сіє рядочками пшеницю, а в іншому місці ячмінь, а поряд – просо? 
<p>26 Такого порядку навчає його Бог, наділивши його розумом. 
<p>27 Адже не молотять чорнушки зубчатим валком, і не кладуть кмин під молотильні колеса, але чорнушку вибивають грубою палицею, а кмин – києм. 
<p>28 Зерно ж для хліба обмолочують молотильними колесами, які тягнуть коні, але в міру, щоб копита коней його не розтерли. 
<p>29 І це також походить від ГОСПОДА Саваота; Він – чудовий Порадник, неосяжний у мудрості! 

<h4>Ісаї 29 
<p>1 Горе, Аріїлу, – тому місту, де отаборювався Давид! Додай же рік до року, – нехай празникування йдуть за своєю почерговістю. 
<p>2 Адже Я наведу утиск на Аріїл, і він сповниться смутком та риданням; він залишиться Моїм Аріїлем. 
<p>3 Я отаборюся довкола тебе, оточу тебе військом, і зведу проти тебе вали. 
<p>4 Цілковито принижений, ти говоритимеш з-під землі, з пороху приглушено звучатиме твоя мова; а твій шепіт буде пробиватись, наче від померлого, і твоя мова підноситиметься з пороху. 
<p>5 Однак зграя твоїх ворогів стане дрібним порохом, і юрба гнобителів перетвориться на полову, що відлітає від подуву вітру. Це станеться раптово, в одну мить. 
<p>6 ГОСПОДЬ Саваот відвідає тебе з громом, землетрусом і великим гулом бурі, вихору і полум’я пожираючого вогню. 
<p>7 Таким чином уся зграя різних народів, що воюють проти Аріїла, і всі його вояки, що тримають в осаді твердині та всі його гнобителі щезнуть як сон. 
<p>8 І, як буває з голодним, якому сниться, що він їсть, а коли прокидається, його шлунок порожній, і як спраглому сниться, що п’є, але коли прокидається, відчуває себе ослабленим і спраглим, так буде з полчищами всіх народів, котрі воюють проти гори Сіон. 
<p>9 Оторопійте і дивуйтеся! Осліпніть і залишайтесь осліпленими! Ви, наче п’яні, але не від вина, хитаєтесь, але не від міцних напоїв! 
<p>10 Адже ГОСПОДЬ навів на вас глибокий сон. Він зімкнув ваші очі, пророки, покрив ваші голови, князі-провидці. 
<p>11 Тому розуміння усього цього буде для вас, як слова запечатаного сувою, який дають тому, хто вміє читати, кажучи: Прочитай це, будь ласка! А той відповість: Не можу, тому що він запечатаний! 
<p>12 Або дають книгу тому, хто не вміє читати, кажучи: Прочитай це, будь ласка! А він відповість: Я не вмію читати! 
<p>13 І сказав мій Владика: Цей народ наближається до Мене своїми устами, і своїм язиком вшановує Мене, тоді як своїм серцем далекий від Мене. Їхній страх переді Мною – це завчений людський припис. 
<p>14 Тому Я й надалі чинитиму з цим народом дивовижні й незбагненні речі; втратять свою мудрість їхні мудреці й потьмяніє розум найрозумніших! 
<p>15 Горе тим, котрі глибоко втаюють свої задуми, ховаючи їх від ГОСПОДА. Їхня діяльність відбувається в темряві, і вони говорять: Хто нас побачить, і хто дізнається? 
<p>16 Які ж ви дволикі! Хіба ж можна гончаря зрівнювати з глиною? Хіба виріб скаже про того, хто його створив: Не він мене зробив? Чи скаже творіння про свого творця: Та що він розуміє!? 
<p>17 Протягом короткого часу Ліван перетвориться на сад, а сад стане великим, як ліс! 
<p>18 Того дня глухі почують слова з Книги, а очі сліпих, котрі перебувають у темряві і мороці, побачать! 
<p>19 Пригнічені щораз більше відчуватимуть радість у ГОСПОДІ, знедолені веселитимуться в Святому Ізраїлевому. 
<p>20 Тому що не стало гнобителя, і глузливий загине; щезнуть усі зловмисники, 
<p>21 котрі намагались упіймати людину на слові; ставили пастку в брамах для судді, обманом позбавляючи невинного правосуддя. 
<p>22 Тому так говорить про дім Якова ГОСПОДЬ, – Той, Хто викупив Авраама: Яків більше не засоромиться, і не зблідне його обличчя! 
<p>23 Бо, коли вони ( нащадки Якова ) посеред себе побачать своїх дітей, – діло Моїх рук, – вони свято шануватимуть Моє Ім’я, прославлятимуть Святого Якового і боятимуться Бога Ізраїлевого. 
<p>24 Нестійкі духом наберуться розуму, а ті, хто нарікає, навчаться послуху. 

<h4>Ісаї 30 
<p>1 Горе непокірним дітям, каже ГОСПОДЬ, котрі проводять наради, але без Мене, і укладають угоди, та не в Моєму Дусі, а щоб долучати гріх до гріха. 
<p>2 Вирушають аж у Єгипет, не радячись зі Мною, аби шукати захисту в силі фараона та сховатись у тіні Єгипту. 
<p>3 Адже заступництво фараона обернеться для вас соромом, і укриття в тіні Єгипту – ганьбою. 
<p>4 Бо хоч його князі дійшли до Цоану, його посли прибули в Ханес, 
<p>5 вкриється ганьбою кожен, хто покладатиметься на народ, який не принесе їм ні користі, ні допомоги, а лише ганьбу і сором. 
<p>6 Провіщення про тварин півдня. Через край смутку і недолі, який населяють леви й левиці, а також гадюки та літаючі змії, везуть на хребтах ослів своє багатство, на верблюжих горбах свої скарби народові, який не принесе жодної користі. 
<p>7 Адже допомога Єгипту – річ марна і даремна, тому Я й назвав його: Зухвала, ні на що нездатна потвора Рагав. 
<p>8 Отже, тепер йди ( Ісая ) й напиши це на таблиці і закріпи це в книзі, аби воно зберігалось для майбутнього, як свідчення навіки. 
<p>9 Тому що цей народ непокірливий, віроломні діти; це діти, які не бажають дотримуватись ГОСПОДНЬОГО Закону. 
<p>10 Провидцям вони кажуть: Не смійте нам провіщати! А пророкам наказують: Не пророкуйте нам правди, а говоріть нам щось приємне, передбачайте оманливе! 
<p>11 Зійдіть з дороги, відверніться від стежки, і не говоріть нам про Святого Ізраїлевого! 
<p>12 Тому так говорить Святий Ізраїлів: Оскільки ви відкинули Моє Слово і покладаєтесь на обман та насильство, і на це спираєтесь, 
<p>13 то цей гріх стане для вас, як загрозлива тріщина, що пішла по всій укріпленій стіні, падіння якої стається миттєво й несподівано! 
<p>14 Вона буде зруйнована, як глиняна посудина, яку безпощадно вдарили, так що в її уламках не знайдеться і черепка, в який можна було б узяти вогонь з вогнища, або зачерпнути зі ставка води. 
<p>15 Тому так говорить мій Владика ГОСПОДЬ, Святий Ізраїлів: Якщо навернетесь і збережете спокій, то спасетесь. Ваша сила в спокої та довір’ї! Але ви не захотіли, 
<p>16 говорячи: Ні! Втечемо на конях! Тому й будете втікати. А ще казали: Полетимо на конях галопом! Проте мчатимуться галопом і ті, котрі вас переслідуватимуть!? 
<p>17 Від погрози одного побіжить тисяча; якщо ж загрожуватиме п’ятеро, ви розпорошитесь так, що ваш залишок буде, як щогла на верхів’ї гори, або прапор на пагорбі. 
<p>18 Проте ГОСПОДЬ почекає, виявляючи до вас милосердя; Він піднімається, щоб вам допомогти, оскільки ГОСПОДЬ є справедливим Богом. Щасливі всі, котрі покладаються на Нього! 
<p>19 Отже, сіонський народе, що мешкаєш в Єрусалимі, ти не будеш постійно плакати. Він ( ГОСПОДЬ ) напевно відповість на голос твого волання і помилує тебе. Щойно почує, відповість тобі. 
<p>20 Бо хоч Владика дасть вам хліб смутку і воду утиску, однак твої вчителі не будуть більше ховатись від тебе. Твої очі бачитимуть твоїх учителів. 
<p>21 І якби ти ухилився вправо, чи вліво, то твої вуха почують позаду себе голос, який говоритиме: Ось дорога, йди нею! 
<p>22 Але ти визнаєш нечистим срібне покриття ваших ідолів, і золоту поволоку ваших статуй. Ви викинете їх, як ганчірку після жіночого очищення, говорячи: Геть звідси, гидото! 
<p>23 Тоді Він ( ГОСПОДЬ ) дасть дощ на твоє насіння, яким ти засієш поле, і врожаї землі будуть багаті та щедрі. Того часу твоя худоба буде пастися на розлогих пасовиськах, 
<p>24 а воли й осли, якими обробляєш землю, їстимуть підсолений корм, прочищений і провіяний лопатою. 
<p>25 А з кожної високої гори і з вершини кожного пагорбу потечуть потоки і струмки води. Це станеться після великої битви, коли впадуть вежі. 
<p>26 Тоді світло місяця буде, як світло сонця, а світло сонця буде всемеро ясніше, як світло сімох днів. Так буде того дня, коли ГОСПОДЬ перев’яже рани Свого народу і загоїть рани від побоїв! 
<p>27 Ось наближається ГОСПОДНЄ Ім’я здалеку, палає Його гнів, наче важкий тягар. Його уста сповнені обурення, а Його язик, як пожираючий вогонь. 
<p>28 Його подих, як вируючий потік, води якого сягають аж до шиї. Він пересіватиме народи решетом виснаження, бо в щелепи народів буде вкладена вуздечка, вводити в оману. 
<p>29 У вас же звучатиме спів, як у ніч урочистого свята; ви радітимете серцем, як той, хто під звуки сопілки підіймається на ГОСПОДНЮ гору до Скелі Ізраїлю. 
<p>30 ГОСПОДЬ виявить Себе у величі потужного голосу і покаже важку Свою руку в шаленому гніві та пожираючому полум’ї, в супроводі бурі, зливи і кам’яного граду. 
<p>31 Від цього ГОСПОДНЬОГО голосу здригнеться Ассирія, відчувши на собі важкі удари палиці. 
<p>32 Кожний караючий удар палиці, який направить на неї ГОСПОДЬ, супроводжуватиметься звуками бубнів та гусел. Він зруйнує її ударами власної руки. 
<p>33 Бо вже давно приготований Тофет, призначений також і для царя; його зробили глибоким та широким, і на купі вогнища багато дров. ГОСПОДНІЙ подих запалить його, наче сірчаний потік. 

<h4>Ісаї 31 
<p>1 Горе тим, котрі йдуть в Єгипет за допомогою, що покладаються на коней і надіються на військові колісниці, мовляв, їх у них багато, і на кіннотників, вважаючи їх сильними, тоді як на Святого Ізраїлевого не звертають уваги і не шукають ГОСПОДА. 
<p>2 Адже Він, у Своїй мудрості, наводить лихо, і Своїх слів не відміняє; Він повстане проти осель нечестивих, а також проти тих, котрі сприяють злочинності. 
<p>3 Адже єгиптяни – люди, а не Бог, а їхні коні – тілесні тварини, а не духи. Варто ГОСПОДУ простягнути Свою руку, як спотикнеться той, котрий допомагає, і впаде той, кому помагає, – загинуть всі разом. 
<p>4 Ось що сказав мені ГОСПОДЬ : Як лев і левеня ричать над своєю здобиччю, і хоч би проти них зібралось багато пастухів, від їхнього крику вони не здригнуться і не злякаються натовпу. Так і ГОСПОДЬ Саваот зійде воювати за гору Сіон і його узгір’я. 
<p>5 ГОСПОДЬ Саваот захищатиме Єрусалим так, як ширяючі птахи над гніздом, визволяючи, оберігаючи, заслоняючи і спасаючи! 
<p>6 Наверніться, діти Ізраїля, до Того, від Котрого ви так далеко віддалились! 
<p>7 Того дня кожен відкине своїх срібних і золотих ідолів, яких власними руками зробили собі на гріх. 
<p>8 І впаде Ассирія від меча, але не від меча людини! Не меч людини уразить її! Хоча й втече хтось від меча, все одно її юнаки стануть працювати на примусовій роботі. 
<p>9 Впадуть твердині її від страху, а її можновладці в розгубленості і страсі опустять прапор, бо так сказав ГОСПОДЬ, вогонь Якого на Сіоні, й горнило Якого в Єрусалимі. 

<h4>Ісаї 32 
<p>1 Настане час, коли цар правитиме в праведності, і можновладці судитимуть справедливо. 
<p>2 І кожен з них буде, наче укриття від вітру, як захист від негоди, як джерела води в пустелі, та як тінь високої скелі на спраглій землі. 
<p>3 Очі видющих не закриватимуться, а вуха тих, що слухають, будуть уважні. 
<p>4 Серце нерозважливих стане обачливим, а мова заїкуватих буде виразною і вправною. 
<p>5 Більше ніхто не називатиме нерозумного шляхетним, а про негідника не скажуть, що він благородний. 
<p>6 Адже нерозумний говорить нісенітниці; його серце замислює лихе, аби чинити беззаконня, та щоб говорити про ГОСПОДА неправдиво, позбавляючи голодного їжі й спраглого пиття. 
<p>7 Що ж до негідника, то його вчинки згубні, а задуми злочинні, аби погубити смиренних оманливими словами, навіть якщо ті говорять справедливо. 
<p>8 Благородна ж людина мислить шляхетно, і відстоює усе благородне. 
<p>9 Ви, безтурботні жінки, схаменіться й прислухайтеся до мого голосу! Впевнені у собі дочки, зверніть увагу на мої слова! 
<p>10 Можливо, трохи більше ніж за рік, ви, безтурботні, злякаєтесь, бо вже не буде збирання винограду, і жнив також не буде. 
<p>11 Тремтіть, самовпевнені, дрижіть, безпечні, роздягніться та оголіться, лахміттям прикрийте ваші крижі, 
<p>12 і, ридаючи, бийте себе в груди, голосіть за родючими полями та врожайними виноградниками; 
<p>13 за землею мого народу, яка поросла терниною і колючим чагарником, за домами радості в раніше веселому місті. 
<p>14 Залишені будуть палаци, замовкне гамір міста, замки і сторожеві башти стануть надовго печерними гротами, втіхою для диких ослів, пасовиськом для стад, 
<p>15 аж доки не зіллється на нас Дух з висоти, і пустеля знову стане садом, а сад уподібниться до лісу. 
<p>16 Тоді замешкає в колишній пустелі правда, і справедливість оселиться в саду. 
<p>17 Ділом справедливості буде мир, а плодом праведності – спокій і довічна безпека. 
<p>18 Мій народ житиме в оселях миру, в безпечних помешканнях, і в місцях спокою... 
<p>19 Навіть якщо впаде град і повалить ліс, а місто опуститься в долину, 
<p>20 блаженні ви, якщо сяятимете на всякому місці, де є вода і випускатимете вільно на пасовище вола і осла. 

<h4>Ісаї 33 
<p>1 Горе тобі, спустошувачу, якого ще не спустошено, і зраднику, з яким ще не повелися віроломно. Щойно закінчиш спустошувати інших, ти будеш спустошений сам; як тільки перестанеш зраджувати, з тобою вчинять віроломно. 
<p>2 ГОСПОДИ, помилуй нас! Ми на Тебе покладаємось! Будь нашою силою зі самого ранку, нашим спасінням у час недолі. 
<p>3 Від Твого потужного голосу втікають народи; коли Ти піднімаєшся, розпорошуються племена. 
<p>4 А вашу здобич збиратимуть, як збирає, поїдаючи, гусінь, накинуться на неї, як накидається сарана. 
<p>5 Величний ГОСПОДЬ, Котрий перебуває на висотах! Він сповнив Сіон правосуддям і праведністю. 
<p>6 Тоді настануть для тебе безпечні часи – багатство спасіння, мудрості й пізнання, а ГОСПОДНІЙ страх стане Його скарбом для тебе. 
<p>7 Ось їхні ( Аріїла ) хоробрі ридають на вулицях, посли миру гірко плачуть. 
<p>8 Адже їхні дороги опустіли, немає тих, котрі ними подорожували б. Заповіт зламаний, міста зневажені, а людина нічого не значить. 
<p>9 Сумує і в’яне земля, осоромлений Ліван, Саронська долина стала пустелею, опадає листя Башану і Кармелю... 
<p>10 Тепер повстану, – говорить ГОСПОДЬ, – нині прославлюся, тепер звеличуся! 
<p>11 Ви завагітніли сіном, а народите солому; ваше дихання – вогонь, який вас і пожере. 
<p>12 Народи уподібняться до гашеного вапна, до вирваної тернини, яка чекає на спалення у вогні. 
<p>13 Послухайте, всі далекі, що Я зробив, визнайте, близькі, силу Мою! 
<p>14 Злякалися грішники на Сіоні, жах охопив нечестивих. Хто з нас може перебувати поряд з пожираючим вогнем? Хто з нас спроможний встояти біля вічного полум’я? 
<p>15 Той, хто живе праведно, і щирий у своїх словах, хто цурається неправедного прибутку ( здирства ), стримує руки, щоб не брати хабара, хто закриває свої вуха, щоб не чути про кровопролиття, хто заплющує свої очі, щоб не дивитися на зло. 
<p>16 Такий житиме на висотах, – неприступні скелі будуть його захистом. Його хліб буде даний йому, і води в нього не забракне. 
<p>17 Твої очі побачать царя в усій його красі, дивитимуться на простори землі. 
<p>18 Твоє серце буде лише згадувати про минулі страхіття. Де ті, що рахували? Де ті, що важили? Де той, що перераховував вежі? 
<p>19 Не побачиш більше зухвалого народу, людей з глухим голосом, мову яких годі й зрозуміти, оскільки бурмочуть дивною, важкою для сприйняття мовою. 
<p>20 Подивись на Сіон, місто наших урочистих зібрань! Твої очі побачать Єрусалим, – мирну оселю, непорушний намет, кілки якого ніколи не вирвуть, а його шнури ніколи не порвуться. 
<p>21 Адже там з нами наш величний ГОСПОДЬ ; там – місце рік та широких водних каналів. Ними не пройдуть жодні веслові човни, не пропливуть і великі кораблі. 
<p>22 ГОСПОДЬ – наш Суддя, ГОСПОДЬ – наш Законодавець, ГОСПОДЬ – наш Цар, Котрий і врятує нас! 
<p>23 Хоча й обвисли ваші шнури й не можуть міцно утримувати в її основі своєї щогли; не натягуються вітрила, але ви розділите велику здобич, і навіть каліки братимуть здобич. 
<p>24 І ніхто з мешканців не скаже: Я хворий. Людям, котрі живуть там, будуть, прощені гріхи. 

<h4>Ісаї 34 
<p>1 Наблизьтесь, народи, і слухайте, вважайте племена! Нехай чує земля, і все, що на ній! Все населення і його нащадки! 
<p>2 Тому що ГОСПОДНІЙ гнів на всі народи й обурення на всі їхні війська. Він прирік їх закляттю, видавши їх на знищення. 
<p>3 Тіла їхніх убитих не будуть поховані, і від них здійматиметься сморід; гори будуть просякнуті їхньою кров’ю. 
<p>4 Щезнуть усі небесні сили, а небеса звинуться, як сувій, і всі його сили попадають, як обсипається листя з винограду і як падають зі смоківниці її плоди. 
<p>5 Мій меч на небі, немовби оп’янів. Він впаде на Едом і на людей, приречених Мною на закляття. 
<p>6 ГОСПОДНІЙ меч сповнився крові, насичений жиром та кров’ю ягнят і козенят, лоєм нирок козлів, бо жертви ГОСПОДУ в Боцрі, й велике кровопролиття в краю Едома. 
<p>7 Разом із ними впадуть буйволи, і телята з биками, і напоїться кров’ю їхня земля, а їхній порох насититься їхнім жиром. 
<p>8 Це буде день ГОСПОДНЬОЇ помсти і рік відплати за протидію Сіонові! 
<p>9 Його ріки перетворяться на смолу, а його земля – на сірку. Його край стане палаючою смолою; 
<p>10 не вгасатиме ні вдень, ні вночі – вічно клубитиметься над ним дим. З покоління в покоління він залишатиметься спустошеним і повік-віків на цю землю не ступить нога людини. 
<p>11 Заволодіють нею пелікан та їжак, житимуть на ній сови і ворони. Він ( ГОСПОДЬ ) простягне по ній шнур спустошення, встановить висок знищення. 
<p>12 Там не буде знаменитостей, щоб проголосити царство, а всі його можновладці обернуться в ніщо. 
<p>13 Їхні палаци позаростають терниною, а їхні фортеці – колючим чагарником. Вони стануть поселенням шакалів і оселею для страусів. 
<p>14 Бродитимуть там борсуки та гієни, перекликатимуться дикі козли. Там відпочиватимуть привиди, облюбувавши собі зручне місце. 
<p>15 Там гніздитиметься гадюка, відкладатиме яйця й висиджуватиме собі подібних. Там влаштовуватимуть свої гнізда пари яструбів. 
<p>16 Пошукайте в ГОСПОДНЬОМУ сувої й прочитайте! Нічого з того, що сказане, не забракне, ніщо одне без другого не збудеться, оскільки мої уста це сказали, і Його Дух збере їх ( звірів, птахів і плазунів ). 
<p>17 Він кинув щодо них жереб, і Своєю рукою відміряв їм землю. Вони володітимуть нею вічно, з покоління в покоління житимуть на ній. 

<h4>Ісаї 35 
<p>1 Нехай радіє пустеля і суха земля, хай веселиться степ, і зацвіте, як лілея! 
<p>2 Нехай вони все більше розцвітають, і веселяться, радісно вигукуючи! Слава Лівану повернеться до неї ( землі ), як і роскіш Кармела та Сарона. Вони побачать славу ГОСПОДА і величність нашого Бога. 
<p>3 Тож зміцніть опущені руки, укріпіть тремтячі коліна! 
<p>4 Скажіть полохливим душею: Будьте мужніми і не бійтеся! Ось ваш Бог! Надходить помста, – йде відплата від Бога. Він прийде і спасе вас! 
<p>5 Тоді прозріють очі сліпих і відкриються вуха глухих. 
<p>6 У той час кульгавий підскочить, як олень, і язик німого піснею озветься, бо проб’ються води навіть в пустелі, і в степах – потоки! 
<p>7 Розпечені землі будуть зрошені водами, а безводні місцевості ( міражі пустель ) перетворяться на озера. На місці леговищ шакалів буде рости очерет і папірус. 
<p>8 Там буде битий шлях, – дорога, яка називатиметься Святою. І не ходитиме нею нечистий. Вона лише їм ( святим ) буде служити. На ній не заблукає навіть недосвідчений. 
<p>9 Не буде там лева; жоден хижий звір не ходитиме нею, бо таких там не буде. Підуть нею лише викуплені. 
<p>10 Повернуться викуплені ГОСПОДОМ, прийдуть на Сіон з радісним співом, і вічна радість вінчатиме їхні голови. Радість і веселощі залишаться з ними, а журба і зітхання щезнуть! 

<h4>Ісаї 36 
<p>1 Чотирнадцятого року царювання царя Єзекії ассирійський цар Сеннахерів напав на всі укріплені міста Юдеї і захопив їх. 
<p>2 І цар ассирійський послав Рабшака з Лахіша в Єрусалим, до царя Єзекії, з потужною армією. Той зупинився біля водогону горішнього ставу на шляху через Поля Білильників ( Валяльників ). 
<p>3 Назустріч йому вийшли Еліяким, син Хілкії, урядник над палацом, писар Шевна та Йоах, син Асафа – літописець. 
<p>4 І сказав їм Рабшак: Перекажіть Єзекії слова великого царя – царя ассирійського: На що ти надієшся? 
<p>5 Невже вважаєш, що у війні порожні слова можуть замінити радників і силу? На кого ти надієшся, збунтувавшись проти мене? 
<p>6 Адже ти покладаєшся на Єгипет – оту надломлену палицю з тростини, яка проколює долоню кожного, хто лише обіпреться на неї. Таким є фараон, єгипетський цар, для кожного, хто на нього розраховує. 
<p>7 А якщо мені скажеш: Ми покладаємось на ГОСПОДА, нашого Бога, то хіба Він не Той, Якого узвишшя та жертовники Єзекія позносив, звелівши Юді та Єрусалимові: Перед цим одним жертовником будете вклонятися?! 
<p>8 Тому краще домовся з моїм володарем, царем Ассирії. Я дав би тобі дві тисячі коней, але хіба ти знайдеш для них вершників? 
<p>9 Як же ти збираєшся прогнати хоча б одного з найменших намісників мого володаря? Може надієшся на Єгипет, на його колісниці й вершників?! 
<p>10 До того ж, хіба не без волі ГОСПОДА я вирушив проти цієї країни, щоб її знищити? Це ж ГОСПОДЬ сказав мені: Іди в цю країну і спустош її! 
<p>11 Тоді Еліяким, Шевна та Йоах сказали Рабшаку: Будь ласка, розмовляй з твоїми рабами арамійською, оскільки цю мову ми розуміємо, і не говори до нас юдейською, щоб чули люди, котрі на стінах міста. 
<p>12 Але Рабшак заперечив: Хіба лише до вашого володаря і до вас послав мене мій владика сказати ці слова, а не до всіх людей, які знаходяться на стіні, та яким доведеться разом з вами їсти свій кал і пити свою сечу? 
<p>13 Рабшак підвівся, і почав голосно кричати юдейською мовою гукаючи: Послухайте слів великого царя, – царя ассирійського: 
<p>14 Так говорить цар: Нехай не обманює вас Єзекія, адже він неспроможний вас врятувати! 
<p>15 І нехай Єзекія не обнадіює вас ГОСПОДОМ, запевняючи: ГОСПОДЬ обов’язково врятує, і це місто не буде віддане в руки царя ассирійського! 
<p>16 Не слухайте Єзекії! Адже так говорить ассирійський цар: Зробіть мені ласку та вийдіть назустріч, і кожен з вас споживатиме плоди зі свого виноградника і свого фігового дерева та питиме воду зі своєї криниці, 
<p>17 аж поки не прийду і не заберу вас у таку країну, як ваша, в землю пшениці та вина, хліба і виноградників. 
<p>18 Нехай Єзекія вас не обманює, запевняючи: ГОСПОДЬ нас врятує! Хіба врятували боги інших народів свої країни від царя ассирійського? 
<p>19 Де боги Хамата та Арфада? Де бог Сефарваїма? Хіба змогли вони врятувати Самарію з моєї руки? 
<p>20 Котрий з усіх богів тих народів захистив свою країну від моєї руки? Тож хіба врятує ГОСПОДЬ Єрусалим від моєї руки? 
<p>21 Але вони всі мовчали, не відповідаючи йому жодного слова, бо таким був наказ царя: Не відповідайте йому! 
<p>22 І прийшли Еліяким, син Хілкії, урядник над палацом, і писар Шевна та Йоах, син Асафів, літописець, до Єзекії в роздертих шатах і розповіли йому слова Рабшака. 

<h4>Ісаї 37 
<p>1 Вислухавши все, цар Єзекія роздер свої шати, і, зодягнувшись у веретище, пішов до ГОСПОДНЬОГО Дому. 
<p>2 Урядника ж над палацом Еліякима та писаря Шевну, разом зі старійшинами від священиків, – усіх, одягнутих у веретища, – він послав до Ісаї, сина Амоса. 
<p>3 Прибувши, вони сказали йому: Так говорить Єзекія: Цей день став днем смутку, ганьби і зневаги, оскільки прийшов час народжувати, але немає сили породити. 
<p>4 Може, ГОСПОДЬ, твій Бог, зверне увагу на мову Рабшака, якого послав ассирійський цар, його володар, щоб ганьбити живого Бога, і покарає за слова, які чув ГОСПОДЬ, твій Бог! А ти помолися за тих, котрі ще залишилися живими. 
<p>5 Коли ж прийшли слуги царя Єзекії до Ісаї, 
<p>6 він їм сказав: Передайте вашому володареві те, що говорить ГОСПОДЬ : Не бійся слів, які ти почув, і якими Мене ганьбили слуги ассирійського царя. 
<p>7 Ось Я зішлю на нього такого духа, що, почувши вістку, він повернеться в свою країну і поляже від меча в своїй землі. 
<p>8 Коли Рабшак повернувся, то застав ассирійського царя, який воював проти Лівни, і вже знав, що цар залишив Лахіш. 
<p>9 Царю повідомили про Тіргаку, ефіопського царя, таке: Він вирушив воювати з тобою. Почувши про це, він знову послав вісників до Єзекії з певним посланням. 
<p>10 Передайте юдейському цареві Єзекії мої слова: Нехай не обманює тебе твій Бог, на Якого ти покладаєшся, мовляв: Єрусалим не буде виданий у руки царя Ассирії! 
<p>11 Ти, напевно, чув, що зробили ассирійські царі з усіма країнами, яких знищили, як приречених на закляття. Невже ти врятуєшся? 
<p>12 Хіба вберегли боги ті народи, яких знищили мої предки, а саме: Ґозана, Харана, Рецефа, або синів Едена, котрі жили в Телассарі? 
<p>13 Де цар Хамата та цар Арфада, а також царі міст Сефарваїма, Гени, Ївви? 
<p>14 Взявши лист з рук посланців, Єзекія прочитав його і пішов з ним до ГОСПОДНЬОГО Дому. Там Єзекія розгорнув сувій перед ГОСПОДОМ. 
<p>15 Молився Єзекія до ГОСПОДА, говорячи: 
<p>16 ГОСПОДИ Саваоте, Боже Ізраїлю, Який сидиш на херувимах, Ти єдиний є Богом усіх царств світу, адже Ти створив небо і землю. 
<p>17 Нахили, ГОСПОДИ, Своє вухо й вислухай! Відкрий, ГОСПОДИ, Свої очі й подивися! Почуй всі слова Сеннахеріва, який через послів зневажав живого Бога! 
<p>18 Бо й насправді, ГОСПОДИ, ассирійські царі вигубили всі народи та їхні землі, 
<p>19 і повкидали їхніх божків у вогонь, оскільки вони не були богами, а просто творивом людських рук – дерево і камінь, тому й знищили їх. 
<p>20 Тепер же, ГОСПОДИ, Боже наш, визволь нас з його руки, аби всі царства землі дізнались, що Ти єдиний є ГОСПОДОМ ! 
<p>21 Ісая, син Амоса, звелів сказати Єзекії: Так говорить ГОСПОДЬ, Бог Ізраїлю: Оскільки ти молився до Мене відносно Сеннахеріва, царя Ассирії, 
<p>22 то ось слово, яке щодо нього каже ГОСПОДЬ : Зневажає тебе і глузує над тобою діва, дочка Сіона, хитає вслід тобі головою дочка Єрусалима! 
<p>23 Кого ти зневажав і ображав? На кого ти підвищував голос і в зарозумілості піднімав догори свої очі? Проти Святого Ізраїлевого! 
<p>24 Адже через своїх послів ти ганьбив Владику, вихваляючись: Безліччю моїх колісниць я покорив високі гори, досяг узгір’я Лівану, зрубував найвищі кедри та його добірні кипариси; я піднявся на найвищу вершину, до його саду-лісу. 
<p>25 Я викопував джерела і пив з них воду, осушував стопами моїх ніг усі ріки Єгипту! 
<p>26 Хіба ти не чув, що віддавна створив Я все? Від прадавніх часів замислив те, що тепер здійснив. Тому ти й спустошуєш укріплені міста, перетворюючи їх на купи румовищ. 
<p>27 Їхні мешканці безсилі в своїй розгубленості й збентеженні і уподібнились до зілля на полі, до зеленої трави; як трава на дахах і як спалене сонцем збіжжя, що пожовкли раніше, ніж доспіли. 
<p>28 Я знаю, коли ти сідаєш, коли виходиш і входиш; знаю і шалену твою лють на Мене. 
<p>29 Оскільки ти оскаженів на Мене, і твоє зухвальство дійшло до Мого слуху, то Я вправлю Моє кільце у твої ніздрі, – Мою вуздечку у твій рот та поверну тебе назад дорогою, якою ти прийшов. 
<p>30 Для тебе ж, Єзекія, така ознака: Їж цього року те, що саме посіялося, а наступного року – те, що саме виросло, а вже на третій рік будете сіяти й збирати врожай, насаджувати виноградники та споживати їхні плоди! 
<p>31 А врятоване з Юдиного дому, що залишилось, глибоко пустить коріння і принесе для Неба плоди. 
<p>32 Адже з Єрусалима вийде залишок, і з гори Сіон – спасіння. Ревністю ГОСПОДА Саваота це буде зроблене! 
<p>33 Стосовно ж ассирійського царя, то так говорить ГОСПОДЬ : Він не вступить у це місто, і не пустить туди стрілу; Він не стане проти нього зі щитом, і не насипле навколо нього валу, 
<p>34 Дорогою, якою прийшов, – нею він і повернеться, а до цього міста не вступить! – так каже ГОСПОДЬ ! 
<p>35 Я захищу це місто, збережу його заради Себе і задля Мого раба Давида! 
<p>36 Після цього вийшов ГОСПОДНІЙ ангел, і знищив у таборі ассирійців сто вісімдесят п’ять тисяч мужів. Вранці наступного дня декотрі піднялися, аж ось – усі були мертві. 
<p>37 Тож Сеннахерів, цар Ассирії, рушив і пішов, повернувся й осів у Ніневії. 
<p>38 Але так сталося, що коли він поклонявся в храмі свого бога Нісроха, його сини, Адраммелех і Сарецер, убили його мечем, після чого втекли в Араратський край. Замість нього зацарював його син Есархаддон. 

<h4>Ісаї 38 
<p>1 У той час Єзекія смертельно захворів. До нього прийшов пророк Ісая, син Амоса, і сказав йому: Так говорить ГОСПОДЬ : Віддай розпорядження своїм домашнім, бо ти не виздоровієш, а помреш. 
<p>2 Єзекія повернувся обличчям до стіни, і став молитися до ГОСПОДА, 
<p>3 говорячи: О, ГОСПОДИ, згадай, благаю, як я ходив перед Тобою в правді та вірності серця і робив те, що Тобі до вподоби! Після цих слів Єзекія почав гірко ридати. 
<p>4 І було ГОСПОДНЄ слово до Ісаї такого змісту: 
<p>5 Іди і повідом Єзекію: Ось що говорить ГОСПОДЬ, Бог твого батька Давида: Почув Я твою молитву, і побачив твої сльози. Я додаю до твого віку ще п’ятнадцять років. 
<p>6 Я захищу тебе і це місто від ассирійського царя; Я берегтиму це місто. 
<p>7 І ось тобі ознака від ГОСПОДА, що ГОСПОДЬ здійснює обіцяне слово: 
<p>8 Я заверну назад на десять ступенів тінь від сонця, що вже пройшла, по ступенях Ахазових. І повернулась тінь від сонця назад на десять ступенів, по ступенях, по яких вона вже пройшла. 
<p>9 Запис юдейського царя Єзекії, після того як він був хворий і виздоровів від своєї хвороби. 
<p>10 Я говорив: У половині мого віку я позбавлений решти моїх літ, я повинен йти до брам Шеолу, 
<p>11 Тому й казав: Більше не побачу я ГОСПОДА, – мого ГОСПОДА на землі живих; більше не бачитиму й людей – мешканців краю. 
<p>12 Домівка моя розібрана, й забрана від мене, як намет пастуха. Я згортаю, як ткач, своє життя: Він мене відтинає від основи. Як удень, так і вночі я чекаю свого кінця. 
<p>13 Аж до ранку волаю я про допомогу, тоді як Він, наче лев, торощить мої кості, вдень і вночі наближаючи мою кончину. 
<p>14 Я скиглю, наче ластівка чи журавель, туркочу, як голуб; я змучився, дивлячись угору. Владико мій, я пригнічений, – заступись за мене! 
<p>15 Що мені ще казати? Адже, що Він мені пообіцяв, те зробить. У гіркоті своєї душі доживатиму свій вік. 
<p>16 Мій Владико! Чим живуть усі люди, у тому і життя мого Духа. Але Ти оздоровиш мене, дасиш мені життя! 
<p>17 Дійсно, добром і миром обернулась моя велика гіркота. Любов Твоя спасла мою душу від зіпсуття, – Ти позад Себе викинув усі мої гріхи. 
<p>18 Адже не шеол Тебе прославлятиме, й не мертві хвалитимуть Тебе, – не ті, котрі сходять у могилу, покладатимуться на Твоє милосердя. 
<p>19 Живий, лише живий Тебе прославлятиме, як оце я сьогодні, – батько дітям сповіщатиме про Твоє милосердя! 
<p>20 ГОСПОДЬ – спасіння моє, тому в усі дні нашого життя співатимемо в ГОСПОДНЬОМУ Домі. 
<p>21 І сказав Ісая: Нехай зроблять пластир зі смокв (інжиру), прикладуть його до пухлини, і він виздоровіє. 
<p>22 А Єзекія запитав: Яка ознака, що я знову піду в ГОСПОДНІЙ дім ! 

<h4>Ісаї 39 
<p>1 У той час вавилонський цар Меродах-Баладан, Баладанів син, дізнавшись про хворобу Єзекії і його одужання, послав йому лист і подарунки. 
<p>2 Єзекія з радістю прийняв їх, і показав їм свою скарбницю: срібло та золото, пахощі й дорогі мазі, а також увесь арсенал зброї, та все, що було в його сховищах. Не було нічого в його палаці та в усьому володінні, чого Єзекія їм не показав би. 
<p>3 Тоді прийшов до царя Єзекії пророк Ісая, і запитав його: Що говорили ці люди, і звідкіля вони приходили до тебе? Єзекія відповів: Із далекої країни, з Вавилону приходили вони. 
<p>4 Ісая запитав: А що вони побачили в твоєму палаці? Єзекія ж відповів: Вони побачили все, що є в моєму палаці. Не було речі в моїх сховищах, якої не показав би я їм! 
<p>5 Тоді Ісая сказав Єзекії: Послухай слово ГОСПОДА Саваота: 
<p>6 Надходять дні, коли усе, що є у твоїх палацах, і що набули твої батьки аж до цього дня, буде забране до Вавилону. Нічого не залишиться, – так сказав ГОСПОДЬ … 
<p>7 А з твоїх синів, котрі народяться від тебе і вийдуть від тебе, заберуть, – і вони стануть скопцями в палаці вавилонського царя! 
<p>8 На це Єзекія відповів Ісаї: Добре ГОСПОДНЄ слово, яке ти мені сказав, – адже подумав: Принаймні, поки я житиму, буде мир і безпека. 

<h4>Ісаї 40 
<p>1 Потішайте, потішайте Мій народ! – каже ваш Бог. 
<p>2 Промовляйте до серця Єрусалима і проголосіть йому, що його боротьба завершилась і його провина прощена. Адже за всі свої гріхи він одержав з ГОСПОДНІХ рук удвічі більше. 
<p>3 Чути голос волаючого в пустелі: Приготуйте ГОСПОДЕВІ дорогу, рівняйте в степу стежку нашому Богові! 
<p>4 Кожна долина нехай підніметься, а кожна гора та пагорб понизяться; кривизна нехай вирівняється, а вибоїстий шлях стане рівниною. 
<p>5 І з’явиться слава ГОСПОДНЯ. Кожне творіння побачить її, бо так провістили ГОСПОДНІ уста. 
<p>6 А ще голос сказав: Сповіщай! І я запитав: Що сповіщати? Усяке тіло – трава, і вся його чарівність, як квітка польова. 
<p>7 Засихає трава, і квітка в’яне від одного лише ГОСПОДНЬОГО подиху. І справді, люди, як трава. 
<p>8 Трава засихає, квітка в’яне, але слово нашого Бога залишається незмінним повіки! 
<p>9 Вийди на високу гору, благовіснику Сіона! Заволай щосили благовіснику Єрусалима! Волай, і не бійся! Говори містам Юдеї: Ось Бог ваш! 
<p>10 Мій Владика ГОСПОДЬ, гряде в могутності. В Його руках влада; Його винагорода з Ним, а Його відплата перед Ним. 
<p>11 Як пастир, Він пастиме Свою отару, братиме на руки ягнят, і на Своїх грудях носитиме їх; а дійних бережно водитиме. 
<p>12 Хто пригорщею вичерпав з моря воду, або виміряв п’яддю небеса, чи зібрав би в якусь мірку земний порох? Хто на своїй вазі зважив гори і пагорби – на терезах? 
<p>13 Хто збагнув ГОСПОДНЬОГО духа, і яка людина давала Йому свої поради? 
<p>14 З ким Він радився, аби набратися розуму? Хто Його навчає правосуддю, знань і доріг премудрості? 
<p>15 Адже народи перед Ним, як краплі з відра, як пилинки на вагових терезах. У Нього острови важать не більше, ніж порошинка. 
<p>16 Навіть Лівану не вистачило б для жертовного вогню, а всієї його звірини – на всепалення. 
<p>17 Усі народи супроти Нього, як ніщо, вони вважаються У Нього марнотою і порожнечею. 
<p>18 З ким ви порівняєте Бога, і яку подобу ви Йому зіставите? 
<p>19 Може ідола, образ якого вилив митець, а золотар покрив його золотом і обвішав срібними ланцюжками? 
<p>20 А хто бідніший і неспроможний на такий дар, вибирає собі дерево, що не гниє, шукає вправного майстра, щоб витесав божка, який стояв би непорушно. 
<p>21 Хіба ви не знаєте? Хіба ви не чули? Хіба вам не сповіщено від початку, і ви не знаєте, як створена земля? 
<p>22 Він ( ГОСПОДЬ ) урядує над кругом землі, а її мешканці, – як сарана. Він розпростер небо, як покров, встановив, наче намет для проживання. 
<p>23 Він у ніщо перетворює володарів, а суддів землі у марноту. 
<p>24 Адже, ледве їх посадили, щойно їх посіяли, і їхній стовбур ще не укоренився в землі, як Він дихне на них, і вони сохнуть, буря їх розносить, як полову. 
<p>25 Тож з ким Мене порівняєте, щоб мені був як рівня? – питає Святий. 
<p>26 Підніміть свої очі угору і подивіться. Хто все це створив? Хто виводить зорі за числом і всіх їх кличе по імені? Настільки велика Його могутність і сила, що ні одної не забракне. 
<p>27 Чому ж ти, Якове, говориш і чому, Ізраїлю, повторюєш: Дорога моя закрита від ГОСПОДА, і мої судові справи не доходять до Бога? 
<p>28 Хіба ти не знаєш, чи не чув, що наш ГОСПОДЬ – Бог вічний?! Він, Творець землі і Всесвіту, не знемагає і не втомлюється! Його розум і задуми незбагненні! 
<p>29 Він дає втомленому силу і підтримує знеможеного. 
<p>30 Адже втомлюються і знемагають молоді люди, спотикаються і падають юнаки, 
<p>31 але хто покладається на ГОСПОДА, відновлятимуться силами! Вони розправлять крила, як орли, побіжать і не втомляться, підуть і не знесиляться. 

<h4>Ісаї 41 
<p>1 Замовкніть і слухайте Мене, острови! Нехай відновляться в силі народи! Хай наблизяться і скажуть: Станьмо разом перед судом. 
<p>2 Хто підняв зі сходу мужа правди, і закликав його прямувати за Собою, поневолюючи перед ним народи і підкорюючи під його владу царів? Його меч обертає їх на порох, а його лук розвіює їх, наче вітер полову. 
<p>3 Він переслідує їх, залишаючись неушкодженим, на дорогах, по яких раніше не ступали його ноги. 
<p>4 Хто це зробив і вдосконалив? Той, Хто від початку викликає до життя людські покоління. Я, ГОСПОДЬ, перший, і буду останнім. 
<p>5 Побачили це острови і налякалися, краї землі затремтіли і, наближуючись, зійшлись. 
<p>6 Кожен допомагає своєму товаришеві, і своєму братові каже: Тримайся! 
<p>7 Ремісник підбадьорює митця-золотаря, а той, хто розгладжує молотком залізо, – коваля, примовляючи: З’єднання міцне, та ще й цвяхами його закріплює, щоб не хиталось. 
<p>8 Ти ж, Ізраїлю, Мій слуго, Якове, якого Я обрав, – нащадки Авраама, Мого приятеля, – 
<p>9 ти, кого Я взяв від країв землі, покликав з найдальших куточків, запевнивши тебе: Ти – Мій слуга! Я тебе вибрав і Я тебе не відкину! 
<p>10 Не бійся, бо Я з тобою! Не лякайся, бо Я – твій Бог! Я додам тобі сили і допоможу тобі! Я підтримаю тебе правицею правди Своєї! 
<p>11 Отже, застидяться і засоромляться всі твої супротивники. Обернуться в ніщо, і загинуть усі, що протидіють тобі. 
<p>12 Шукатимеш, але не знайдеш тих, котрі ворогують з тобою. Вони стануть, як не існуючі, щезнуть усі, котрі воюють проти тебе. 
<p>13 Адже Я – ГОСПОДЬ, твій Бог, Який тримає тебе за праву руку, і каже тобі: Не бійся, Я тобі допомагаю. 
<p>14 Не бійся, Мій черв’ячку, Якове, горсточко Ізраїлю! Я тобі допоможу, – каже ГОСПОДЬ, твій Визволитель, Святий Ізраїлів! 
<p>15 Ось Я учиню тебе новим молотильним валом з двома рядами гострих зубців, аби ти дробив горби, перетворюючи їх на порох. 
<p>16 Ти віятимеш їх, а вітер їх розноситиме, розпорошить їх буря. Ти ж будеш тішитись у ГОСПОДІ, хвалитимешся Святим Ізраїлевим. 
<p>17 Коли бідні та вбогі шукатимуть воду, і її не буде, коли їхній язик сохнутиме від спраги, Я, ГОСПОДЬ, почую їх; Я, Бог Ізраїлю, не залишу їх. 
<p>18 Я відкрию на хребтах гір ріки і посеред рівнин – джерела; Я перетворю пустелю на озерний край, а суху землю на джерела вод. 
<p>19 Я посаджу в пустелі кедр та акацію, мирт і дерево оливи; в степу разом роститимуть кипарис, в’яз і бук, 
<p>20 аби побачили й пізнали, усвідомили й зрозуміли всі, що все те ГОСПОДНЯ рука учинила, і Святий Ізраїлів створив це. 
<p>21 Подайте вашу справу, – говорить ГОСПОДЬ ; наведіть ваші аргументи, – каже цар Якова. 
<p>22 Нехай наблизяться і повідомлять нам те, що має статись. Розкажіть нам про давні часи, що було спочатку, аби ми усвідомили серцем, а також їхній кінець; або сповістіть нам те, що має відбутись! 
<p>23 Провістіть нам майбутнє, тоді ми пізнаємо, що ви є богами. Зробіть щось добре чи зле, аби ми разом побачили і здивувались. 
<p>24 Але ви – ніщо, і ваша діяльність – нічого не варта; гидкий той, хто вас обирає. 
<p>25 Я розбудив мужа з півночі, й він прийшов зі сходу сонця – того, хто прикликає Моє Ім’я. Він топтатиме володарів, як болото, – як гончар місить глину. 
<p>26 Хто ще провістив таке від початку, щоб воно стало відоме далеко наперед і потім ми могли сказати: це правда? Але не було нікого, хто провіщав би, як і нікого, хто чув такі слова. 
<p>27 Я перший сповістив про це Сіону, направив у Єрусалим благовісника. 
<p>28 Але, коли Я подивився, то не було нікого, – не було серед них радника, який міг би дати відповідь на Моє запитання. 
<p>29 Адже всі вони – омана, а їхні вчинки марнота, як і їхні боввани, – порожній вітер. 

<h4>Ісаї 42 
<p>1 Ось Мій Слуга, Якого Я підтримую. Мій Обранець, Якого вподобала Моя душа. Я зіллю на Нього Свого Духа, і Він встановить серед народів правосуддя. 
<p>2 Він не кричатиме й не підвищуватиме голосу, і на вулицях не буде чути Його волання. 
<p>3 Тростини надломленої Він не доламає і тліючого ґнота не погасить, але справедливо звершуватиме суд. 
<p>4 Не ослабне духом і не зламається, аж доки не встановить на землі правосуддя, і на його Закон покладатимуться острови. 
<p>5 Так говорить ГОСПОДЬ Бог, Котрий створив небеса і розпростер їх; Котрий встановив простори землі, й все, що на ній, та дає дихання людям, котрі на ній живуть, і дух життя усьому, що рухається по ній: 
<p>6 Я, ГОСПОДЬ, покликав Тебе у праведності, триматиму Тебе за руку і охоронятиму Тебе. Я учиню Тебе Заповітом для народів, Світочем племен, 
<p>7 аби відкрити очі сліпим, вивести в’язнів із в’язниці, а з темниці тих, котрі живуть у темряві. 
<p>8 Я – ГОСПОДЬ ! Таке Моє Ім’я! Не поступлюсь Своєю славою іншому! Своєї хвали не віддам різьбленим ідолам. 
<p>9 Те, що віддавна було провіщено, відбулось, і тепер Я сповіщаю нове; перш ніж воно почне звершуватись, Я вам сповіщу. 
<p>10 Заспівайте ГОСПОДУ нову пісню! Прославте Його в усіх краях землі! Всі, котрі плавають у морі, і що наповняє його! Острови та їхні мешканці! 
<p>11 Нехай озветься пустеля та її міста поселення; також ті, котрі проживають у Кедарі ! Хай веселяться всі мешканці скелястих гір, нехай голосно вигукують на вершинах гір! 
<p>12 Нехай прославляють ГОСПОДА, проголошуючи Йому хвалу на островах! 
<p>13 ГОСПОДЬ вирушить, як лицар, як муж війни сповниться завзяттям, кричатиме і гукатиме. Він переможе Своїх ворогів. 
<p>14 Я довго мовчав, і стримуючись, не відповідав. Тепер же кричатиму, як породілля, тяжко дихаючи, зітхаючи та хапаючи повітря! 
<p>15 Я спустошу гори і пагорби, висушу всю їхню траву, ріки оберну в острови і повисушую озера! 
<p>16 Я попроваджу сліпих дорогою, якої вони не знали, невідомими стежками вестиму їх. Я оберну перед ними темряву на світло, а криві шляхи зроблю прямими. Ось що Я учиню для них і не залишу їх. 
<p>17 Стосовно ж тих, котрі покладаються на ідолів; котрі до різьблених кумирів кажуть: Ви – наші боги, то вони обернуться назад і покриються соромом. 
<p>18 Тож почуйте глухі, і ви, сліпі, прозрійте, аби побачити! 
<p>19 Хто сліпий, як не Мій слуга, і хто глухий, як не Мій вісник, якого посилаю? Хто ще такий сліпий, як Мій довірений, сліпий, як ГОСПОДНІЙ слуга? 
<p>20 Ви бачили багато речей, але не зауважували, вуха були відкритими, але не почули. 
<p>21 ГОСПОДЬ захотів, заради Своєї праведності, звеличити і прославити Закон. 
<p>22 Але цей народ спустошений і пограбований. Всіх їх кинуто у свої ями, заховано у в’язницях. Вони стали здобиччю, і нема кому їх врятувати; їх грабують, і нікому сказати: Віддай! 
<p>23 Хто з вас може це зрозуміти? Хто звертає на це увагу, прислухається і думає про майбутнє? 
<p>24 Хто віддав Якова на спустошення, Ізраїля – грабіжникам? Хіба не ГОСПОДЬ, проти Якого ми згрішили, не бажаючи ходити Його дорогами, дотримуючись Його Закону? 
<p>25 Тому Він і вилив на нього обурення Свого гніву і страхіття війни. Вона палала довкола нього, – та йому було байдуже, її полум’я його припікало, – але він не брав того до серця. 

<h4>Ісаї 43 
<p>1 Але тепер так говорить ГОСПОДЬ, Який створив тебе, Якове, Який тебе сформував, Ізраїлю: Не бійся, бо Я тебе викупив, назвавши тебе на ім’я, – ти Мій! 
<p>2 Коли переходитимеш через води, – Я буду з тобою, чи через ріки – вони тебе не затоплять. Якщо будеш йти крізь вогонь, – не попечешся, і полум’я тебе не обпалить. 
<p>3 Адже Я, ГОСПОДЬ, твій Бог, Святий Ізраїлів, – твій Спаситель! Я віддав, як викуп за тебе, Єгипет, Ефіопію і Севу. 
<p>4 Відтоді ти дорогий для Мене і улюблений. Я так тебе люблю, що віддаю інших людей за тебе і племена – за твоє життя. 
<p>5 Тож не бійся, бо Я з тобою! Зі сходу приведу твоїх нащадків і зберу їх зі заходу. 
<p>6 Накажу півночі: Віддай! Так само півдню: Не затримуй! Приведи Моїх синів здалека і Моїх дочок – зі всіх країв землі, – 
<p>7 всіх, котрі носять Моє Ім’я, і кого Я створив для Своєї слави; кого сформував і облаштував. 
<p>8 Виведи народ сліпий, хоч і є в нього очі, та глухий, хоч і є в нього вуха. 
<p>9 Нехай всі народи зберуться разом, і зустрінуться племена. Хто з-поміж них це провістив? Хто передбачив наперед те, що відбулося? Хай поставлять своїх свідків і доведуть, аби, вислухавши їх, можна було сказати: Це правда! 
<p>10 Ви є Моїми свідками, – каже ГОСПОДЬ, – і Мій Слуга, якого Я обрав, аби ви дізналися, і повірили Мені, та зрозуміли, що це Я! Переді Мною не було бога, й опісля не буде. 
<p>11 Я, лише Я – ГОСПОДЬ, і крім Мене немає Спасителя! 
<p>12 Я провістив, спас і оголосив. Не було у вас іншого, а ви є Моїми свідками, – каже ГОСПОДЬ, – а Я – Бог. 
<p>13 Від віку й повіки Я Той Самий, і немає нікого, хто міг би вирвати з Моєї руки. Коли Я щось роблю, хто може відмінити? 
<p>14 Так говорить ГОСПОДЬ, ваш Спаситель, Святий Ізраїлів: Заради вас Я відправлю у Вавилон визволителя і виведу всіх бранців, а халдеї ридатимуть за кораблями. 
<p>15 Я – ГОСПОДЬ, Святий ваш; Я створив Ізраїль, і є вашим Царем. 
<p>16 Так говорить ГОСПОДЬ, Котрий проклав дорогу в морі, стежку – в глибоких водах, 
<p>17 Котрий направляє колісниці, коней і потужне військо: всі вони полягли і вже не встануть, згасли, як тліючий льон. 
<p>18 Так що можете не згадувати минулого і не думати про давно минуле. 
<p>19 Але ж Я роблю нове, і воно вже настає. Невже ви цього не розумієте? Я прокладу в пустелі дороги, а в степах з’являться ріки. 
<p>20 Мене прославлятимуть навіть дикі звірі, шакали та пташенята страуса, оскільки Я дам воду в пустелі, а в степу – ріки, щоб напоїти обраний Мною народ, – 
<p>21 той народ, якого Я для Себе сформував; вони сповіщатимуть про Мою славу. 
<p>22 Але ти, Якове, не кликав до Мене, ти знехтував Мною, Ізраїлю. 
<p>23 Ти не приводив для Мене своїх овець на всепалення. Ти не прославляв Мене своїми жертвами, хоч Я не силував тебе приносити хлібні дари і не перевтомлював тебе вимогами щодо ладану. 
<p>24 Ти не купував Мені за срібло пахучої тростини, і не насичував Мене жиром твоїх жертв. Проте ти Мене обтяжував своїми гріхами, втомлював Мене своїми злочинами! 
<p>25 Я, і тільки Я є Тим, Хто задля Себе Самого стираю твої провини, і гріхів твоїх не згадаю. 
<p>26 Пригадай Мені, і порозсуджуймо разом, хіба скажеш щось у своє виправдання? 
<p>27 Твій батько згрішив першим, і твої посередники відступили від Мене. 
<p>28 Тому Я зганьблю керівників Святині; Я дозволю прокляттю тяжіти над Яковом і зневажати Ізраїль. 

<h4>Ісаї 44 
<p>1 А тепер послухай, Мій слуго, Якове, – Ізраїлю, якого Я обрав. 
<p>2 Так говорить ГОСПОДЬ, Котрий тебе створив і формував тебе від материнського лона, і Який тобі допомагає: Не бійся, Мій слуго, Якове, – Єшуруне, якого Я обрав! 
<p>3 Адже Я виллю воду на спраглу пустелю, потоки води на – суходіл, зіллю Мого Духа на твоє потомство і Моє благословення – на твоїх дітей, 
<p>4 аби вони зростали, наче трава, і як тополі – біля водних потоків. 
<p>5 Один скаже: Я ГОСПОДНІЙ, а інший назветься іменем Якова, а ще інший напише на своїй руці: власність ГОСПОДА, і почне називатись іменем Ізраїлю. 
<p>6 Так говорить ГОСПОДЬ, Цар Ізраїлів, і його Спаситель, ГОСПОДЬ Саваот: Я є перший, Я і останній, і, крім Мене, немає Бога! 
<p>7 Хто рівний Мені? Нехай відізветься, заявить про це і пояснить Мені, як Я створив у давнину людей, і нехай провістить їм майбутнє – те, що має статись. 
<p>8 Ви ж не тривожтесь і не лякайтесь. Хіба Я не провістив вам цього від початку і не розповів вам? Ви – Мої свідки! Хіба є ще Бог, крім Мене? Ні, немає іншої Скелі – не знаю жодної. 
<p>9 Ті, котрі виготовляють різьблених ідолів – усі нікчемні, бо навіть від найулюбленіших з них немає жодної користі, і вони ( майстри ) є свідками цього, але не хочуть ні бачити, ні знати, тому й чекає їх ганьба. 
<p>10 Хто робить бога і виливає ідола, від якого не буде жодної користі? 
<p>11 Той, як і всі його приятелі будуть засоромлені; адже всі ремісники – лише люди. Нехай би всі разом зібралися і стали разом; та вони б усі жахнулись і застидалися б зробленого. 
<p>12 Коваль виготовляє зі заліза сокиру, працюючи при жаріючому вугіллі; ударами молота надає йому певної форми, докладаючи всіх зусиль своїх рук. Буває що зголоднілий, втомлюється, знемагає від спраги й втрачає сили. 
<p>13 Столяр, натягнувши шнур, позначає крейдою обриси, обточує його різцем, заокруглює його циркулем, роблячи з нього подобу людини, гарну на вигляд, аби потім поставити у домі ( капищі ). 
<p>14 Перед тим зрубує собі кедри, або бере кипарис чи дуб, дочекавшись, поки виросте найкраще посеред дерев лісу; або він вибирає сосну, яку сам посадив, і яка, завдяки дощам, виросла, 
<p>15 аби послужити людям для опалювання; гріється, або пече хліб. З цього ж матеріалу він витесує бога й поклоняється йому, робить ідола, й стає перед ним навколішки. 
<p>16 Частину дерева він палить у вогні, щоб зігрітись, іншою пече м’ясо, їсть печеню і насичується, а зігрівшись і наситившись, він каже: Мені тепло, і приємно дивитись на вогонь. 
<p>17 З решти дерева він робить собі різьбленого ідола, щоб падати перед ним у поклоні долілиць; стоячи навколішки, молиться до нього, волаючи: Спаси мене, бо ти є моїм богом! 
<p>18 Вони ( ці люди ) не знають, вони не усвідомлюють, адже їхні очі засліплені, й не бачать, а їхні серця далекі від розуміння. 
<p>19 Така людина ніяк не візьме до свого серця, в неї не вистачає ні знання, ні розуму, щоб собі сказати: Частину дерева я спалив у вогні і на його жаріючому вугіллі напік хліба, насмажив м’яса і наївся, тож невже з решти дерева маю зробити гидоту, і уклякати перед куском дерева? 
<p>20 Але такий годується попелом, його обмануте серце провадить його манівцями, так що він не здатний спасти власну душу, аби опам’ятатись і сказати: Хіба ж не омана в Моїй правиці? 
<p>21 Тож пам’ятай про це, Якове, – Ізраїлю, адже ти Мій слуга! Я створив тебе, щоб ти був Моїм слугою, і ти, Ізраїлю, Мене не забувай! 
<p>22 Я розвіяв, наче хмару, твої провини і, як туман, – твої гріхи. Повернися ж до Мене, адже Я викупив тебе. 
<p>23 Веселіться, небеса, через те, що зробив це ГОСПОДЬ ! Радісно вигукуйте земні глибини! Зі захопленням веселіться гори, ліси і кожне посеред них дерево, тому що ГОСПОДЬ викупив Якова, і прославився в Ізраїлі! 
<p>24 Так говорить ГОСПОДЬ, твій Викупитель, – Той, Хто тебе сформував від материнського лона: Я – ГОСПОДЬ, Котрий все створив; Сам розпростер Небеса і непорушно закріпив землю. Хто був зі Мною? 
<p>25 Хто перетворює в ніщо видумані провіщення, викриває безумство ворожбитів відправляє мудреців ні з чим, а їхню мудрість перетворює на безумство? 
<p>26 Я виконую те, що сказав Мій раб і підтверджую сказане Моїми вісниками. Я кажу про Єрусалим: Він знову буде заселеним, а про міста Юдеї: Вони будуть відбудовані, а їхні руїни відновлені! 
<p>27 Я звелю безодні: Стань сухою! Я також осушу твої ріки. 
<p>28 Я кажу про Кіра: Він – посланий Мною пастир, і він виконає Мою волю – скаже про Єрусалим: Він буде відбудований! І про Храм: Закладіть його основи! 

<h4>Ісаї 45 
<p>1 Так говорить ГОСПОДЬ до Свого помазаника Кіра, правицю якого Я міцно тримаю, щоб підкорювати йому народи, і познімати пояси в царів: щоб відчинити перед ним двері, і щоб не зачинялись брами. 
<p>2 Я піду поперед тебе, зрівнюючи високе; Я розіб’ю мідні брами і зламаю залізні засуви. 
<p>3 Віддам тобі потаємні скарби і заховані багатства, аби ти зрозумів, що Я – ГОСПОДЬ, Бог Ізраїлів, Котрий називає тебе на ім’я 
<p>4 Заради Мого слуги Якова, заради обраного Мною Ізраїля, Я звертаюсь до тебе на ім’я, – тому, хто Мене не знає, Я дав ім’я. 
<p>5 Адже Я – ГОСПОДЬ, і іншого Бога, крім Мене, немає; Я тебе підперізую, хоча ти не знаєш Мене. 
<p>6 Нехай же знають люди від сходу сонця, і до заходу, що немає нікого, крім Мене. Я – ГОСПОДЬ, і іншого немає! 
<p>7 Я творю світло і наводжу темряву, Я даю мир і насилаю лихо. Я – ГОСПОДЬ, Який усе це чинить! 
<p>8 Спускайте, небеса, росу згори, а з хмар нехай сочиться справедливість, нехай відкриється земля, і хай з’явиться плід спасіння, а разом з ним нехай розцвітає праведність! Я – ГОСПОДЬ творю це! 
<p>9 Горе тому, хто сперечається зі своїм Творцем, – черепок зі земних черепків. Хіба глина може сказати гончареві: Що ти робиш? Або витвір – про свого майстра: Він не має рук! 
<p>10 Горе тому, хто каже батькові: Навіщо ти мене породив? – Або матері: Для чого ти мене народила? 
<p>11 Так говорить ГОСПОДЬ, Святий Ізраїлів, і Творець: Як смієте вимагати від Мене пояснень щодо Моїх дітей, або давати Мені вказівки відносно чину Моїх рук?! 
<p>12 Я учинив землю, і створив на ній людину, Мої руки розпростерли небеса, Я наказую всім небесним воїнствам ! 
<p>13 Я викликав його ( Кіра ) заради справедливості й рівнятиму всі його дороги. Він відбудує Моє місто і випустить на волю Моїх бранців без жодного викупу і не за дари, – каже ГОСПОДЬ Саваот. 
<p>14 Так говорить ГОСПОДЬ : Здобутки Єгипту й торгівля Ефіопії, а також високорослі севаїмці, – всі вони перейдуть до тебе і стануть твоїми; підуть за тобою –побредуть закованими в кайдани; всі поклоняться тобі й молитовно казатимуть тобі, що лише посеред тебе є Бог й іншого Бога не існує! 
<p>15 І справді, Ти таємничий Бог, – Бог Ізраїлю, Спаситель! 
<p>16 Усі ж виробники ідолів будуть присоромлені й вкриються ганьбою. 
<p>17 Спасіння Ізраїлю в ГОСПОДІ – спасіння вічне. Вони не зазнають ні сорому, ні ганьби на віки вічні. 
<p>18 Адже так говорить ГОСПОДЬ, Творець небес. Він є Богом, Котрий створив землю, сформував її та утвердив. Не пустелею учинив її, але створив її для проживання: Я – ГОСПОДЬ, і немає іншого ! 
<p>19 Я не говорив таємно, ані в якомусь темному закутку землі. Я не казав нащадкам Якова: Марно шукаєте Мене! Я – ГОСПОДЬ, Котрий сповіщає справедливе і говорить правду. 
<p>20 Зберіться і прийдіть, зійдіться разом, – всі, котрі врятувались з різних народів! Нерозумні ті, котрі носять своїх дерев’яних ідолів, і моляться, до бога, який не може спасти. 
<p>21 Оповістіть, порадьтеся разом, й дайте відповідь. Хто провістив це від початку, оголосив з давніх-давен? Хіба не Я – ГОСПОДЬ ? Окрім Мене, немає іншого Бога. Крім Мене, немає жодного Праведного Бога і Спасителя! 
<p>22 Поверніться до Мене з усіх країв землі й будете спасенні! Адже Я – Бог, і немає іншого! 
<p>23 Присягаюсь Собою: З Моїх уст виходить правда – незмінне Слово: переді Мною схилиться кожне коліно, і присягнеться кожний язик. 
<p>24 А про Мене скажуть: Тільки в ГОСПОДА справедливість і сила! Всі, котрі ненавиділи Його, прийдуть до Нього зі соромом і жалем. 
<p>25 У ГОСПОДІ будуть виправдані й прославлені всі нащадки Ізраїля. 

<h4>Ісаї 46 
<p>1 Похитнувся Бел, нахилився Нево, адже їхні різьблені ідоли покладені на хребти в’ючних тварин. Тих, яких раніше ви самі носили, тепер несуть утомлені тварини. 
<p>2 Вони хиляться, падають разом на коліна, оскільки не спромоглись врятувати тих, що їх носили, бо самі потрапили в полон. 
<p>3 Послухайте Мене, нащадки Якова, і весь залишок роду Ізраїля, – ті, кого Я носив від народження і кого Я виховував від утроби! 
<p>4 Я залишаюсь Тим Самим до вашої старості, й до сивини носитиму вас. Я створив і носитиму далі, буду підтримувати і рятувати. 
<p>5 До кого ви Мене уподібните і хто Мені рівня? З ким зрівняєте, щоб ми й, справді, були схожі? 
<p>6 Висипають золото з мішечка і важать срібло на вазі, наймають майстра-золотаря, аби він зробив їм бога, після чого вони падають перед ідолом долілиць, поклоняючись йому. 
<p>7 Беруть його на плечі, носять його, або ставлять його, і він стоїть й не зрушиться зі свого місця. Як би до нього не кричали, він не відповість і не врятує нікого від жодного лиха. 
<p>8 Пам’ятайте про це і визнайте провину, прийміть це до серця, відступники! 
<p>9 Згадайте минуле, від давніх-давен, що Я є Богом, і немає іншого Бога, рівного Мені. 
<p>10 Я від початку провіщав те, що мало статись, наперед те, чого ще не відбулося. Я кажу: Мій задум здійсниться, і все, що Мені до вподоби, Я виконаю. 
<p>11 Я кличу хижого птаха зі сходу, з далекої країни мужа – виконавця Моїх задумів. Що Я сказав, те здійсню, що задумав, виконаю. 
<p>12 Послухайте Мене, ви, затяті серцем, далекі від праведності! 
<p>13 Я наблизив Мою справедливість, – і вона зовсім недалеко, Моє спасіння не забариться. Я дам Сіонові спасіння, поверну Ізраїлеві Мою славу. 

<h4>Ісаї 47 
<p>1 Зійди і сядь у порох, дівице, дочко Вавилону! Сядь на землю, а не на престол, дочко халдеїв, адже більше тебе не називатимуть тендітною і привабливою. 
<p>2 Берись за жорна і мели борошно. Відкрий своє покривало, підніми поділ спідниці, оголи ноги, і переходь убрід ріки. 
<p>3 Нехай відкриється твоя голизна, і нехай твій сором стане явним. Я відомщу, і не буде пощади нікому. 
<p>4 Наш Спаситель, на Ім’я ГОСПОДЬ Саваот, Святий Ізраїлів каже : 
<p>5 Сиди мовчки, дочко халдеїв, зійди в тінь, бо тебе більше не називатимуть володаркою над царствами. 
<p>6 Коли Я прогнівався на Мій народ, дозволивши опоганити Мій спадок, Я віддав їх у твої руки. Але ти не виявила до них милосердя, і навіть на старих людей поклала дуже тяжке ярмо. 
<p>7 Ти говорила: Повіки буду володаркою! Ти не допускала того до свого серця й не задумувалась, яким може бути кінець. 
<p>8 Тепер же послухай, розпещена, що безтурботно живеш, гадаючи у своєму серці: Я, і такої більше нема! Не залишусь вдовою, і бездітності не зазнаю. 
<p>9 Проте, нагряне на тебе раптово в один день, і одне, і інше. Бездітність і вдівство впадуть на тебе несподівано, незважаючи на твої великі чаклунства та особливу силу твоїх заклинань. 
<p>10 Ти покладалась на своє злочинство, говорячи: Ніхто мене не бачить! Твоя мудрість і твоє знання тебе підвели, хоч ти говорила у своєму серці: Я і такої, як я, більше немає! 
<p>11 Тому прийде на тебе лихо, від якого тебе не захистить чародійство. На тебе впаде нещастя, якого не зможеш відвернути; несподівано тебе спіткає знищення, якого ти навіть не уявляєш. 
<p>12 Ти залишився тоді зі своїм чарівництвом та великим своїм ворожбитством, якими ти захоплювалась від своєї юності! Хтозна, може й матимеш з них якусь користь, може когось налякаєш? 
<p>13 Ти вже втомилася від своїх багатьох радників; тож тепер хай виступлять і врятують тебе астрологи неба, котрі спостерігають за зірками і щомісяця провіщають про те, що має з тобою статись! 
<p>14 Ти побачиш, що вони, як сміття, згорять у вогні й не врятують від полум’я навіть самих себе, так що не залишиться від них ні жаринки, щоб зігрітись, ні вогню, аби біля нього посидіти. 
<p>15 Такими виявляться для тебе ті, з ким ти співпрацювала і з ким торгувала від своєї молодості, – кожен побреде своєю дорогою і нікому буде тебе врятувати. 

<h4>Ісаї 48 
<p>1 Послухайте це, нащадки Якова, – ви, котрі названі ім’ям Ізраїля, і походите з Юдиного джерела ; ви, котрі присягаєтесь Іменем ГОСПОДА, і прикликаєте Бога Ізраїлевого, але не вірні й не щирі. 
<p>2 Адже ви себе іменуєте за святим містом і покладаєтесь на Бога Ізраїлевого, Ім’я Якого ГОСПОДЬ Саваот! 
<p>3 Про минуле Я провіщав наперед, і це виходило з Моїх уст; Я його сповіщав і воно негайно здійснювалось, воно ставало подією ( явищем )! 
<p>4 Адже Я знав, що ти впертий, і твоя шия, як зі залізних м’язів, а твоє чоло – з міді. 
<p>5 Тому Я і провіщав тобі наперед – раніше ніж це станеться, Я повідомляв тобі, аби ти потім не сказав: Це зробив мій ідол, так наказали мої різьблені і мої литі божки. 
<p>6 Подивіться ж тепер на те, що ви раніше чули. Невже не хочете визнати? Тепер Я оголошую тобі нове, що було таємницею, і чого ти досі не знав, 
<p>7 що здійснюється тепер, а не колись, про що до сьогодні ти не чув і не можеш сказати: Я про це знав! 
<p>8 Так, ти про це не чув, і не знаєш, твоє вухо раніше не було відкрите, адже Я знаю, що ти дуже зрадливий і вже від лона матері тебе звуть відступником. 
<p>9 Заради Свого Імені Я стримував свій гнів, і задля Своєї слави Я зволікав відносно тебе, щоб не знищити тебе. 
<p>10 Ось Я перетопив тебе, але не як срібло, – Я випробував тебе в горнилі страждань. 
<p>11 Лише заради Себе, задля Самого Себе з тобою Я це роблю, адже Моє Ім’я було б зневажене. Я не поступлюсь Своєю славою нікому іншому! 
<p>12 Послухай мене, Якове, покликаний Мною Ізраїлю! Я є перший, і також Я – останній! 
<p>13 Адже це Моя рука заклала основи землі, і Моя правиця розпростерла небеса, – Я їх покличу, – і вони стануть разом, 
<p>14 Зберіться ви всі й послухайте! Хто з них це провістив? ГОСПОДЬ полюбив його ( Кіра ), і він виконає Його волю щодо Вавилону, явить Його силу над халдеями. 
<p>15 Це Я провістив, – каже ГОСПОДЬ , – Я його покликав і Я його припровадив і учинив, щоб йому щастило в дорозі. 
<p>16 Наблизьтесь до Мене і послухайте ось що: Від самого початку Я ні з чого не робив таємниці. Ще поки щось відбувалось, Я там був. І тепер мій Владика ГОСПОДЬ посилає мене і Свого Духа. 
<p>17 Ось що говорить ГОСПОДЬ, твій Викупитель, Святий Ізраїлів: Я – ГОСПОДЬ, твій Бог, Котрий навчає тебе корисному, Котрий провадить тебе дорогою, якою потрібно ходити. 
<p>18 О, якби ти вважав на Мої Заповіді, тоді твій мир був би, як ріка, а твоя справедливість, – як морські хвилі. 
<p>19 Твоє потомство було б численним, як пісок, твої нащадки – як його пісчинки. Твоє ім’я не було би знищене, і не щезло би переді Мною. 
<p>20 Виходьте з Вавилону, втікайте від халдеїв! Голосно й радісно проголосіть, сповіщайте про це! Проголосіть про це по всіх краях землі! Говоріть: ГОСПОДЬ викупив Свого слугу Якова! 
<p>21 Вони не відчували спраги, коли Він провадив їх пустелею. Він учинив так, що вода потекла з каменя. Розколов скелю, – і ринули води. 
<p>22 А нечестиві не матимуть спокою, – каже ГОСПОДЬ. 

<h4>Ісаї 49 
<p>1 Слухайте Мене, острови, і вважайте, далекі народи! ГОСПОДЬ покликав Мене від народження, – ще в лоні Моєї матері Він назвав Моє ім’я. 
<p>2 Він учинив Мої уста, наче гострий меч, і заховав Мене у тіні Своєї руки; зробив Мене гострою стрілою, поклавши Мене у Свій сагайдак. 
<p>3 Він сказав Мені: Ізраїлю, Ти Мій слуга, і в Тобі Я прославлюся! 
<p>4 А Я говорив: Даремно я трудився, намарно витрачаючи свої сили. Насправді ж, Моя справа перед ГОСПОДОМ, і Бог винагородить Мене. 
<p>5 А тепер говорить ГОСПОДЬ, Котрий Мене сформував від материнського лона Своїм рабом, аби навернути до Нього Якова, й знову зібрати до Нього Ізраїль. Я шанований в очах ГОСПОДА, і Мій Бог є Моєю силою! 
<p>6 Він сказав: Мало того, що Ти будеш Моїм Слугою, аби відродити племена Якова і навернути залишок Ізраїлю. Ось Я Тебе ставлю Світочем інших народів, і щоб через Тебе Моє спасіння поширилось аж до країв землі! 
<p>7 Так говорить ГОСПОДЬ, Викупитель Ізраїлю, Святий його, до Того, Котрий зневажений людьми і до Якого ставляться з презирством народи, як до слуги можновладців: Побачивши Тебе, вставатимуть царі, й можновладці будуть кланятись тобі задля ГОСПОДА, Котрий залишається вірним, заради Святого Ізраїлевого, Котрий Тебе обрав. 
<p>8 Так говорить ГОСПОДЬ : У сприятливий час Я Тебе вислухаю і в день спасіння допоможу Тобі; Я Тебе збережу, і поставлю Тебе Заповітом народів, щоб відновити край і розділити в ньому спустошену спадщину, 
<p>9 аби сказати тим, котрі в кайданах: Виходьте! – А тим, хто перебуває в темряві: З’явіться! Вони будуть пастися при дорогах; на всіх узгір’ях будуть їхні пасовища. 
<p>10 Вони не будуть голодувати, і не зазнають спраги, їх не вразить сонячна спека, бо Той, Хто милостивий до них, водитиме їх і попровадить до водних джерел. 
<p>11 Усі Мої гори перетворю в дороги; Мої стежки пролягатимуть високо. 
<p>12 Сюди прийдуть здалеку ( зі сходу ), інші – з півночі, ще інші – від моря ( зі заходу ), а також від Сінімського краю. 
<p>13 Радійте, небеса! Нехай веселиться земля, і радісно вигукують гори, бо Сам ГОСПОДЬ потішив Свій народ і змилосердився над Своїми страждальцями! 
<p>14 А Сіон говорив: ГОСПОДЬ залишив мене, мій Владика забув про мене! 
<p>15 Хіба ж забуде матір своє немовля? Хіба не пожаліє дитини свого лона? Та як би й вона забула, то Я тебе не забуду! 
<p>16 Подивись, Я записав тебе на долонях, твої мури постійно переді Мною. 
<p>17 Твої діти поспішають до тебе, а ті, котрі тебе нищили і спустошували, залишають тебе. 
<p>18 Підійми свої очі та подивись довкола. Всі вони ( діти ) зібралися і йдуть до тебе. Як живий Я, – говорить ГОСПОДЬ, – усіма ними ти прикрасиш себе, як одягом і вони стануть твоєю оздобою, як у нареченої. 
<p>19 Адже коли твої поневолювачі тебе залишать, то твої румовища, пустирі і весь твій знищений край, стануть тісними для своїх мешканців. 
<p>20 І ти почуєш, як твої діти, яких ти вважав втраченими, говоритимуть між собою: Тісно мені, посунься трохи, аби мені оселитись! 
<p>21 І тоді ти здивовано скажеш: Хто мені їх породив? Я втратила дітей, була неплідною і жила вигнанницею на чужині. Звідкіля вони взялись? Адже я залишалась одна, – хто їх вигодував? 
<p>22 Так говорить мій Владика ГОСПОДЬ : Ось Я підношу Свою руку ( подаю знак ) до народів і підіймаю Свій стяг над племенами, – і вони нестимуть твоїх синів на руках, а твоїх дочок – на плечах. 
<p>23 Царі будуть у тебе вихователями, а їхні дружини-цариці – твоїми няньками. Долілиць вклонятимуться тобі й злизуватимуть порох з твоїх ніг. І тоді зрозумієш, що Я – ГОСПОДЬ, і хто надіється на Мене, не засоромиться! 
<p>24 Хіба можна відібрати здобич у сильного, або полоненому втекти від переможця? 
<p>25 Так говорить ГОСПОДЬ : Полонені будуть відібрані у сильного, й здобич насильника буде врятована! Я виступлю проти твоїх супротивників, і дітей твоїх Я визволю! 
<p>26 А гнобителів твоїх змушу їсти власне тіло; вони впиватимуться своєю кров’ю і сп’яніють, як від молодого вина. Тоді кожна людина визнає, що Я – ГОСПОДЬ, твій Спаситель і Викупитель, Всемогутній Яковів! 

<h4>Ісаї 50 
<p>1 Так говорить ГОСПОДЬ : Де той розлучний лист, з яким Я відпустив вашу матір? Або, котрому з Моїх боржників Я вас продав? Ні, ви були продані за ваші гріхи, і через ваше беззаконня була відіслана ваша матір! 
<p>2 Чому, коли Я приходив, то нікого не заставав? Коли Я кликав, ніхто не відповідав? Хіба справді Моя рука стала коротшою, щоб спасати, або нема в Мене сили рятувати? Адже Своїм грізним словом Я осушую море і перетворюю ріки в пустелі, так що їхня риба без води починає гнити й гине від спраги. 
<p>3 Я одягаю небеса в темряву і покриваю його мішковиною, ніби одягом. 
<p>4 Мій Владика, ГОСПОДЬ, дає Мені язик учителя, аби Я знав, як вчасно підтримати словом втомленого. Щоранку Він будить Мене, вдосвіта відкриває Мій слух, аби Я був уважним до настанов як учень. 
<p>5 Мій Владика, ГОСПОДЬ, відкриває Мої вуха, і Я не чиню жодного опору й не відвертаюсь. 
<p>6 Я підставляв Свою спину для биття, не ухиляв Своїх щік від ударів, і Свого обличчя не відвертав від образ й опльовування. 
<p>7 Мій Владика, ГОСПОДЬ, допомагає Мені, тому Я не буду знеславлений; адже Я тримаю Своє обличчя твердим, як кремінь, і знаю, що осоромленим не буду. 
<p>8 Поруч зі Мною Той, Хто Мене виправдає; тому, хто насмілиться змагатися зі Мною? Станьмо разом! Хто Мій супротивник, нехай наблизиться до Мене! 
<p>9 Сам Мій Владика, ГОСПОДЬ, допомагає Мені, – хто Мене звинуватить? Усі вони зітліють, наче старий одяг, який поїла міль. 
<p>10 Хто з-поміж вас боїться ГОСПОДА, нехай прислухається до голосу Його Слуги! Хто ходить у темряві, й позбавлений світла, нехай покладається на ГОСПОДНЄ Ім’я і довіриться своєму Богові. 
<p>11 А ви всі, що розпалюєте вогонь і озброюєтесь палаючими стрілами, самі потрапите під ці стріли і в жар власного вогню, який ви розпалили. Це походитиме від Моїх рук, і ви знемагатимете в муках. 

<h4>Ісаї 51 
<p>1 Послухайте Мене, ви, що прагнете праведності й шукаєте ГОСПОДА ! Подивіться на скелю, з якої ви висічені, і на яму каменоломні, з якої вас видобуто. 
<p>2 Зверніть увагу на вашого батька Авраама і на Сарру, яка вас народила! Адже лише його одного Я покликав, поблагословив його і розмножив. 
<p>3 А ГОСПОДЬ неодмінно потішить Сіон, Він потішить і всі його румовища; Він перетворить його пустелі на Еден, а степи – на ГОСПОДНІЙ сад! Радість і веселощі запанують у ньому ( в Сіоні ), звучатимуть хваління й мелодії пісень. 
<p>4 Тож послухай Мене, Мій народе; плем’я Моє, нахили до Мене своє вухо! Адже від Мене вийде Закон, і Моє правосуддя стане світлом народів. 
<p>5 Вже близько Моя справедливість, і Моє спасіння не забариться; Мої руки вершитимуть правосуддя серед народів. Мене очікують острови, сподіваючись на Мою силу. 
<p>6 Підійміть ваші очі до неба і подивіться на землю внизу! Адже небеса зникнуть, як дим, а земля зітліє, як старий одяг, а її мешканці загинуть, як комарі, але Моє спасіння триватиме вічно, і Моя справедливість не зникне ніколи. 
<p>7 Послухайте Мене, ті, котрі знають, що таке справедливість, народе, в серці якого Мій Закон! Не бійтеся наруги з боку людей, і їхнього лихослів’я не жахайтеся. 
<p>8 Поточить їх міль як одяг, і, як вовну, їх буде гризти черва. Моя ж праведність перебуватиме повіки, і Моє спасіння – з покоління в покоління! 
<p>9 Пробудись і підіймись, зодягнися в силу, ГОСПОДНЯ правице! Встань, як у давні дні, як за колишніх поколінь. Хіба не Ти ( Господня рука ) розбила Регава ( Єгипет ), пронизала морську потвору? 
<p>10 Хіба не Ти, Господи, Той, Котрий висушив море, – води великої безодні? Котрий проклав дорогу через морські глибини, по якій пройшли визволені? 
<p>11 Викуплені ГОСПОДОМ повернуться, прийдуть на Сіон з радістю і веселими вигуками. Вічна радість, як корона, буде на їхніх головах. Вони успадкують радість і веселий настрій, а біль і зітхання зникнуть. 
<p>12 Я, Я – Той, Котрий тебе потішає! Чому ж ти боїшся смертної людини, – людського сина, який в’яне, трава? 
<p>13 Ти забуваєш ГОСПОДА, Свого Творця, Котрий розпростер небеса та улаштував землю, а постійно, день у день, тремтиш перед жорстокістю гнобителя, котрий має намір тебе знищити. Але де тепер той лютий гнобитель? 
<p>14 Незабаром невільник буде звільнений, він не загине в могилі, й хліба йому не забракне. 
<p>15 Адже Я – ГОСПОДЬ, твій Бог, Котрий збурює море, так що його хвилі ревуть, ГОСПОДЬ Саваот – Моє Ім’я! 
<p>16 Я вклав Свої слова в твої уста і тінню Своєї руки вкриваю тебе, – Я Той, що розпростер небеса і встановив землю, сказав Сіонові: Ти – Мій народ! 
<p>17 Пробудись і підіймися, повстань, Єрусалиме, – ти, котрий з ГОСПОДНЬОЇ руки випив чашу Його гніву! Вихилив сповна запаморочливий напій, випорожнивши до дна гіркий келих. 
<p>18 З усіх народжених тобою дітей не було на кого покластись; зі всіх, кого ти виховав і зростив, нікому було взяти тебе за руку, і попровадити. 
<p>19 Подвійне лихо спіткало тебе – хто тобі поспівчуває? Спустошення і розруха, голод і меч, – хто тебе потішить? 
<p>20 Твої знесилені діти лежали на кожному розі вулиць, як олені в тенетах; вони зазнали ГОСПОДНЬОГО гніву, – докору твого Бога. 
<p>21 Тому-то послухай, нещасний і сп’янілий, хоч не від вина! 
<p>22 Так говорить твій Владика, ГОСПОДЬ і твій Бог, Котрий вступається за Свій народ: Ось Я беру з твоєї руки чашу запаморочливого напою. Тобі вже не доведеться пити з чаші Мого гніву. 
<p>23 Я вкладу її ( чашу гніву ) в руки твоїх гнобителів, котрі казали тобі: Лягай на землю, аби ми по тобі пройшли. Ти підставляв свою спину на рівні зі землею, робив її ( спину ) вулицею для перехожих. 

<h4>Ісаї 52 
<p>1 Тож пробудися, підіймись, Сіоне, зодягнися у свою силу! Зодягнися в шати своєї величі, Єрусалиме, святе місто! Більше ніколи вже не ходитиме по твоїх вулицях необрізаний і нечистий. 
<p>2 Обтруси зі себе порох і встань, поневолений Єрусалиме! Скинь ланцюги зі своєї шиї, поневолена дочко Сіона! 
<p>3 Бо так говорить ГОСПОДЬ : Ви були віддані ні за що, і не за гроші ви будете викуплені! 
<p>4 Адже так говорить мій Владика, ГОСПОДЬ : Мій народ спочатку пішов до Єгипту, щоб там мешкати чужинцем; потім Ассирія безневинно пригнічувала його. 
<p>5 Але тепер, що Мені робити, – питає ГОСПОДЬ : Адже народ Мій ні за що забрано, і над його правителями знущаються, – каже ГОСПОДЬ, – постійно день у день зневажається Моє Ім’я. 
<p>6 Тому Мій народ дізнається про Моє Ім’я, певного дня зрозуміє, що це Я – Той, Хто говорить. Це Я! 
<p>7 Які ж гарні на горах ноги благовісника, що проголошує мир; котрий звіщає Добру Новину, котрий проголошує спасіння, сповіщаючи Сіонові: Твій Бог царює! 
<p>8 Ось голос твоїх сторожів, які, підіймаючи голос, всі разом з радістю закричали, оскільки бачать власними очима, що повертається ГОСПОДЬ до Сіону. 
<p>9 Вигукуйте з радості! Веселіться всі разом, румовища Єрусалима, тому що ГОСПОДЬ потішив Свій народ; Він викупив Єрусалим! 
<p>10 ГОСПОДЬ відкрив силу Своєї святої руки перед очима всіх народів, – усі краї землі побачили спасіння нашого Бога. 
<p>11 Виходьте! Швидше виходьте! Виходьте звідти ( з полону ) й не доторкайтеся до нечистого! Виходьте геть з-посеред нього, очистіть себе всі, котрі несуть ГОСПОДНІЙ посуд! 
<p>12 Але ви не будете виходити з поспіхом; ви не побіжите, як втікачі, бо перед вами йтиме ГОСПОДЬ ; Він же, Бог Ізраїлю, буде захищати вас позаду! 
<p>13 Що ж до Мого Слуги, то Він діятиме мудро. Він звеличиться, підійметься високо і дуже прославиться. 
<p>14 Як же багато було тих, котрі були вражені, дивлячись на Нього, тому що над усяку людину був знівечений його вигляд, так що було важко розпізнати в Ньому одного з людських синів. 
<p>15 Але Він здивує численні народи; перед Ним замовкнуть царі, бо побачать таке, про що їм ніхто не говорив, і зрозуміють те, про що не чули. 

<h4>Ісаї 53 
<p>1 Хто повірив тому, що почув від нас? І кому відкрилася сила ГОСПОДНЬОЇ руки? 
<p>2 Адже Він піднявся перед Ним, як паросток від кореня зі сухої землі. Не було в Ньому ні вигляду, ні величі; ми Його бачили, але не було нічого, що можна було б собі побажати. 
<p>3 Він був зневажений і відкинутий людьми, – Страждалець, Котрий зазнав болю, від Якого люди відвертали свої обличчя; Ним гидували, і ми за ніщо вважали Його. 
<p>4 Але ж Він поніс на Собі наші недуги, взяв на Себе наші страждання, тоді як ми вважали, що Він покараний, побитий і принижений Богом. 
<p>5 Він же був зранений за наші гріхи, був катований за наші провини. Завдяки перенесеному Ним стражданню, нам подаровано мир, Його ранами ми оздоровлені! 
<p>6 Всі ми заблукали й розбрелися, як вівці; кожний з нас пішов власною дорогою, та ГОСПОДЬ поклав на Нього гріхи всіх нас. 
<p>7 Над Ним знущались, принижуючи Його, але Він не відкривав Своїх уст. Його вели, як ягня, на заколення; Він мовчав, як вівця, перед тими, котрі її стрижуть, так і Він не відкривав Своїх уст. 
<p>8 Після катувань і суду Його забрали... Хто з Його покоління міг усвідомити, що Він забирається зі землі живих, і що за беззаконня Мого народу Його приречено на смерть? 
<p>9 Йому могилу визначили зі злочинцями, але Він був похований в багатого, бо він не вчинив жодного злочину, і Його уста не знали неправди. 
<p>10 На те була Господня воля, щоб завдали Йому ран і смерті. Якщо віддасть Своє життя, як викупну жертву, то Він побачить Своє потомство, продовжаться Його дні, й ГОСПОДНІ наміри щодо Нього будуть успішними. 
<p>11 Після Своїх страждань Він побачить хороші плоди, і буде задоволений. Пізнавши Мого праведного Слугу, багато людей будуть виправдані, адже їхні гріхи Він понесе на Собі. 
<p>12 Тому дам Йому уділ серед великих, і Він ділитиме здобич з найсильнішими за те, що віддав Себе на смерть, і був зарахований до злочинців. Отже, Він поніс на Собі гріхи багатьох і за злочинців заступатиметься. 

<h4>Ісаї 54 
<p>1 Веселися, неплідна, – ти, котра не народжувала! Радісно вигукуй і співай – ти, котра не зазнала мук породіллі, адже у відпущеної чоловіком дітей більше, ніж у заміжньої, – каже ГОСПОДЬ. 
<p>2 Пошир розміри свого намету, розсунь завіси своїх помешкань і не соромся! Попусти довше свої шнури і глибше вбий свої кілки! 
<p>3 Бо твої володіння поширяться вправо і вліво, а твої нащадки володітимуть народами, заселяючи спустошені міста. 
<p>4 Не бійся, бо ти не будеш знеславлена, і не занепадай духом, бо ти засоромлена не будеш. Адже ти забудеш ганьбу своєї юності, й зневаги свого вдівства більше не згадаєш, 
<p>5 бо твій Чоловік – твій Творець; Його Ім’я – ГОСПОДЬ Саваот! Він є і твоїм Спасителем, Святим Ізраїлевим – Богом всієї землі Він називається. 
<p>6 Немов залишену й засмучену духом жінку, як колись відпущену жінку юнацтва ГОСПОДЬ покличе тебе знову, – говорить твій Бог. 
<p>7 На короткий час Я тебе залишив, але з великою любов’ю прийму тебе; 
<p>8 у пориві гніву на короткий час Я сховав від тебе Своє обличчя, але вічною любов’ю помилую тебе, – каже твій Спаситель, ГОСПОДЬ. 
<p>9 Адже в Мене так, як за днів потопу Ноя : Як тоді Я присягнувся, що води Ноя більше не затоплять землі, так Я присягаюсь, що не буду гніватись на тебе, і не докорятиму тобі. 
<p>10 Гори зрушаться, й узгір’я захитаються, але ніколи не забракне щодо тебе Мого милосердя, і не буде порушений Заповіт Мого миру, – каже милостивий до тебе ГОСПОДЬ. 
<p>11 О, нещасна, кидана бурею, безутішна! Ось Я кладу твої основи на міцному камені, підвалини твоїх стін будуть зі сапфіру; 
<p>12 зроблю зубці твоїх стін з рубінів, а твої брами – з дорогоцінного каміння ( карбункулу ); вся твоя огорожа буде з відбірного дорогого каміння. 
<p>13 Всіх твоїх дітей навчатиме ГОСПОДЬ, і великий мир пануватиме серед твоїх нащадків. 
<p>14 Ти міцно утвердишся в праведності, будеш далекою від утиску, і не боятимешся, оскільки страх навіть не наблизиться до тебе! 
<p>15 Якщо хтось і нападе на тебе, то це буде не від Мене, і хто виступить проти тебе, впаде перед тобою. 
<p>16 Адже це Я, – Я створив коваля, який роздмухує жаріюче вугілля та виковує знаряддя свого ремесла. Я ж створив і руйнівника для знищення. 
<p>17 Жодна зброя, викувана проти тебе, не буде успішною, і будь-якого язика, що виступатиме проти тебе на суді, ти засудиш. Така спадщина ГОСПОДНІХ слуг, і їхнє виправдання від Мене, – говорить ГОСПОДЬ. 

<h4>Ісаї 55 
<p>1 О ви, спраглі, йдіть до води; навіть ті, котрі не мають грошей, ідіть, купуйте і їжте! Ідіть, купуйте без грошей і без оплати вино і молоко. 
<p>2 Навіщо витрачати гроші на те, що не є хлібом, і вашу працю на те, що не насичує? Послухайте Мене і споживайте лише те, що для добра, насолоджуйтесь ситими стравами! 
<p>3 Нахиліть ваше вухо, підійдіть до Мене. Послухайте, і ваша душа оживе! Я укладу з вами вічний Заповіт, заради незмінної вірності, виявленої до Давида. 
<p>4 Я поставив його за свідка народам, володарем і наставником багатьох людей. 
<p>5 Ось ти покличеш людей, яких ти не знаєш; народи, які тебе не знають, вирушать до тебе заради ГОСПОДА, твого Бога, Святого Ізраїлевого, оскільки Він тебе прославив. 
<p>6 Шукайте ГОСПОДА, поки можна Його знайти, волайте до Нього, поки Він близько! 
<p>7 Нехай нечестивий залишить свою дорогу, а злочинець – свої задуми, і нехай навернуться до ГОСПОДА, аби Він змилувався над ними, – до нашого Бога, бо Він щедрий на прощення! 
<p>8 Адже Мої задуми не такі, як ваші задуми, і ваші дороги не такі, як Мої дороги, – каже ГОСПОДЬ, – 
<p>9 але як небо високо над землею, так Мої дороги далекі від ваших доріг, а Мої думки вищі від ваших думок. 
<p>10 Як дощ і сніг падають з неба і вже назад не повертаються, а зволожують землю, роблячи її родючою, і зрощують рослинність, даючи сівачеві насіння і хліб тому, хто їсть, – 
<p>11 саме так буває з Моїм словом, яке виходить з Моїх уст, – воно до Мене не повертається порожнім, але виконує Мою волю, звершуючи те, заради чого Я його послав. 
<p>12 Отже, ви вийдете з радістю і вас провадитимуть у мирі; гори і пагорби весело вигукуватимуть перед вами, а всі дерева в полі аплодуватимуть вам. 
<p>13 Замість колючого чагарника ростиме кипарис, а замість кропиви з’явиться мирт. Усе це буде на славу ГОСПОДА як пам’ять і вічна ознака, яка ніколи не забудеться. 

<h4>Ісаї 56 
<p>1 Так говорить ГОСПОДЬ : Дотримуйтесь правосуддя і дійте за справедливістю, тому що наблизилося Моє спасіння, коли буде об’явлена Моя справедливість. 
<p>2 Щаслива людина, котра так чинить, і син людський, котрий цього дотримується, зберігаючи суботу від опоганення, та стримує свою руку, аби не чинити жодного зла. 
<p>3 Отже, нехай чужинець, котрий прилучився до ГОСПОДА, не говорить таких слів: Напевно, відлучить мене ГОСПОДЬ від Свого народу! І євнух хай також не говорить: Я – лише сухе дерево! 
<p>4 Бо так говорить ГОСПОДЬ : Євнухам, котрі дотримуються Моїх субот і обирають те, що Мені до вподоби, залишаючись вірними Моєму Заповіту, 
<p>5 Я дам їм у Моєму домі та в Моїх стінах місце та ім’я, краще, ніж мають сини і дочки, – Я дам їм вічне ім’я, яке не забудеться. 
<p>6 І дітей чужинців, котрі приєднались до ГОСПОДА, щоб Йому служити, полюбили ГОСПОДНЄ Ім’я, аби бути Його слугами, – всіх, котрі дотримуються суботи, не опоганюючи її, і вірних Моєму Заповіту, – 
<p>7 Я приведу на Мою святу гору і порадую їх у Моєму Домі молитви. Їхні всепалення та їхні жертви будуть приємними на Моєму жертовнику. Адже Мій Дім буде названий Домом молитви для всіх народів. 
<p>8 Так говорить мій Владика ГОСПОДЬ, Котрий збирає вигнанців Ізраїлю: До тих, котрі вже зібрані, Я покличу ще інших. 
<p>9 Усі польові звірі та усі звірі лісові, приходьте та їжте! 
<p>10 Його вартові – всі сліпі й нерозумні; усі, як німі пси, що не можуть гавкати; вони мрійники і ледарі, що полюбляють спати. 
<p>11 Ці пси ненажерливі й ненаситні. Саме такими є злі й нерозумні пастирі, кожен з них йде власною дорогою, всі без винятку, дбають лише про свою користь. 
<p>12 Приходьте, – каже такий, – я дістану вина й нап’ємося міцного напою; завтра буде так, як сьогодні, хіба що розкішніше! 

<h4>Ісаї 57 
<p>1 Праведний гине, і ніхто не бере того близько до серця; побожні люди відходять зі світу, і мало хто задумується, що таким чином праведний забирається, щоб не бачити зла, 
<p>2 і знайти спокій. Ті, котрі ходили дорогами правди, відпочиватимуть на своїх смертних ложах. 
<p>3 Ви ж, діти чаклунки, нащадки розпусників і перелюбників, підійдіть сюди. 
<p>4 З кого ви глузуєте? Проти кого ви відкриваєте рота і висолоплюєте язика? Хіба то не ви є дітьми відступництва, потомство обману? 
<p>5 Ви, котрі розпалюєтеся розпусництвом під кожним розлогим деревом, приносите в жертву своїх дітей у долинах та в ущелинах скель. 
<p>6 Гладке каміння біля потоку – ваша доля, вони – ваш спадок. Їм ви приносите жертви возливань, і для них ви звершуєте жертвоприношення. Хіба Я можу з цим миритись? 
<p>7 На високій і стрімкій горі ти влаштувала своє ложе, і туди ти виходиш, щоби приносити свої жертви. 
<p>8 За дверима та одвірками ти ставиш свої пам’ятні ідоли. Зраджуючи Мене, ти відкрила своє ложе, поширивши його; змовилась з тими, кому залюбки віддаєшся на облюбованому місці. 
<p>9 Ти навіть ходила до царів з пахучою олією, примножуючи свої пахощі, посилала своїх послів у далекі краї, принижуючись аж до шеолу. 
<p>10 Хоча ти втомлювалася від своїх далеких подорожей, проте не казала: Даремна праця! Ти знаходила в собі достатньо живодайних сил і не знемагала. 
<p>11 За ким ти побивалась, кого боялась, що говорила неправду, забувши про Мене, і викинувши зі свого серця та розуму? Хіба не тому, що Я протягом віків мовчав, і через те ти перестала Мене боятися? 
<p>12 Тому Я виявлю твою справжню праведність і твої вчинки, які не принесуть тобі жодної користі. 
<p>13 Коли волатимеш, тебе не врятують зібрані тобою ідоли. Адже усіх їх розвіє вітер, підхопить його подув. Але, хто покладається на Мене, успадкує землю та володітиме Моєю святою горою, 
<p>14 і скаже: Торуйте, прокладайте, рівняйте дорогу, усуньте перешкоди з дороги Мого народу! 
<p>15 Адже так говорить Всевишній, Величний, вічно Живий, Святий на ім’я: Я живу на Високому і святому місці, а також зі смиренними і скрушними духом, щоб оживляти дух смиренних і давати життя упокореним серцем! 
<p>16 Не вічно сперечатимусь і не завжди гніватимусь, бо інакше знемігся би переді Мною кожен дух і душа, які Я створив! 
<p>17 Так, Я гнівався через його ( народу ) користолюбство, і Я його покарав, скривши Своє обличчя, а він, відвернувшись, пішов дорогою власного серця. 
<p>18 Я бачив його дороги, проте Я його зцілю, і далі Я попроваджу його; Я потішу його і тих, котрі разом з ним сумують. 
<p>19 Я дотримаюсь Свого слова: Мир, мир далеким і близьким, – сказав ГОСПОДЬ, – Я зцілю його! 
<p>20 А нечестиві, немов розбурхане море, що не може заспокоїтись і води якого викидають намул і бруд. 
<p>21 Для нечестивих миру немає, – каже мій Бог. 

<h4>Ісаї 58 
<p>1 Волай на все горло, не стримуйся; піднеси свій голос, як труба, вказуючи Моєму народові на його провини, і нащадкам Якова на їхні беззаконня! 
<p>2 Вони мене шукають день у день, бажаючи пізнати Мої дороги, наче народ, який живе праведно, і який не забуває закону свого Бога; домагаються від Мене справедливого правосуддя, бажаючи наблизитися до Бога, 
<p>3 говорячи: Чому, коли ми постимось, Ти не бачиш; ми упокорюємо наші душі, а Ти не знаєш? Так ви ж у дні вашого посту залагоджуєте власні бажання і пригноблюєте ваших працівників! 
<p>4 Ви поститесь, аби довести свою правоту, сваритесь і у злості навіть б’єте інших. Ви не поститесь, щоб того дня ваш голос було чути на небесах угорі. 
<p>5 Хіба Мені до вподоби такий піст, – день, коли людина себе упокорює, схиляючи, як очеретина, свою голову, і стелячи веретище на попіл? Невже ви це називаєте постом, – приємним для ГОСПОДА днем? 
<p>6 Ось який піст Я визнаю: розбий кайдани несправедливості, розв’яжи мотуззя ярма, відпусти пригноблених на свободу; розірви кожне ярмо! 
<p>7 Поділись своїм хлібом з голодним, а нещасних безпритульних поклич у дім. Коли ж побачиш нагого, зодягни його, і від свого рідного не відвертайся! 
<p>8 Тоді твоє світло засяє, як порання зоря, і твоє виздоровлення не забариться; попереду тебе йтиме твоя праведність, і ГОСПОДНЯ слава огортатиме тебе. 
<p>9 Ось тоді волатимеш до ГОСПОДА, і Він відповість, кликатимеш про допомогу, і Він скаже: Ось Я! Але маєш усунути з-посеред себе ярмо, перестати погрожувати пальцем і лихословити. 
<p>10 Коли будеш готовий віддати своє серце голодуючому і підтримаєш знедоленого, тоді засяє в темряві твоє світло, а твоя темрява перетвориться в полудень. 
<p>11 Твій Бог постійно провадитиме тебе, і навіть під час посухи насичуватиме тебе, зміцнить твої кості, і ти будеш, як зрошений водою сад, і як джерело, в якому не висихає вода. 
<p>12 Твої нащадки відбудують віковічні руїни, ти відновиш основи минулих поколінь. Тебе називатимуть відбудовником проломів, і відновником доріг для поселення. 
<p>13 Якщо стримаєш свою ногу від зневажання суботи, не потакаючи своїм забаганкам у Мій святий день; якщо будеш називати суботу відрадою, вважаючи її славною святинею ГОСПОДА ; вшануєш її тим, що не підеш своїми дорогами, не догоджуватимеш своїм примхам, і не провадитимеш порожніх розмов, 
<p>14 тоді матимеш задоволення в ГОСПОДІ, і Я піднесу тебе понад висоти землі й дам тобі споживати спадщину твого батька Якова. Це сказав ГОСПОДЬ Своїми устами! 

<h4>Ісаї 59 
<p>1 Господня рука не стала неспроможною, аби спасати, а Його вухо не притупилось, щоб слухати. 
<p>2 Ні! Це ваші провини відділили вас від вашого Бога, і ваші гріхи закрили від вас Його обличчя так, що не чує. 
<p>3 Адже ваші руки заплямовані кров’ю, а ваші пальці – беззаконням; ваші уста говорять неправду, і ваш язик лихословить. 
<p>4 Ніхто не закликає до правди, і не дбає про справедливе правосуддя. Кожен надію покладає на порожні слова, і говорить неправду, бо вагітні пороком і породжують злочин. 
<p>5 Висиджують гадючі яйця й плетуть сіті павука; хто споживає їхні яйця, вмирає, а коли ж розіб’є, виповзе звідти гадюка. 
<p>6 Їхнє павутиння непридатне для одягу, в їхнє рукоділля неможливо зодягнутися. Адже всі їхні вчинки злочинні, а на їхніх руках сліди насильства. 
<p>7 Їхні ноги спрямовані до зла і поспішають на пролиття невинної крові; їхні думки – це думки беззаконня; спустошенням і знущанням позначені їхні дороги. 
<p>8 Шляхи миролюбства їм невідомі, й немає правосуддя на їхніх дорогах; адже вони самі обрали собі криві стежки, тому кожен, хто ними ходить, не знатиме спокою. 
<p>9 Ось чому таке далеке від нас правосуддя і не доходить до нас справедливість. Ми очікуємо на світло, але навкруги лише темрява, жадаємо сяйва, а ходимо в темряві. 
<p>10 Йдемо, наче сліпі, обмацуючи стіну, як незрячі ходимо навпомацки; спотикаємося в полудень, наче в сутінках, живемо в темряві, як померлі. 
<p>11 Всі ревемо, як ведмеді, або туркочемо, як голуби. Ми очікували правосуддя, але його немає, спасіння, – але воно далеко від нас. 
<p>12 Адже великі наші провини перед Тобою, і наші гріхи свідчать проти нас; ми усвідомлюємо наше беззаконня, і знаємо наші злочини. 
<p>13 Ми зраджували і були невірними ГОСПОДУ, відвернувшись від нашого Бога. Ми розмовляли лише про насильство й відступництво, вагітніли й народжували зі серця фальшиві слова. 
<p>14 Тому правосуддя відступило, і справедливість відійшла далеко; адже правда спотикається на рівній площі, й чесність не може ввійти. 
<p>15 Правди не стало взагалі, а хто уникає зла, того грабують. ГОСПОДЬ побачив, що нема правосуддя, і засмутився. 
<p>16 Він також бачив, що немає нікого, і був вражений, що немає захисника. Тоді Він застосував Свою руку, а Його справедливість підтримала Його. 
<p>17 Він одягнув праведність, як панцир, і поклав на Свою голову шолом спасіння; Він зодягнувся в шати помсти і огорнувся запалом ревності, як плащем. 
<p>18 Він усім відплатить за їхніми вчинками: Своїм супротивникам – жорстокістю, а Своїм ворогам – помстою. Віддасть заслужене й островам. 
<p>19 Тремтітимуть перед ГОСПОДНІМ Іменем на заході; злякаються Його слави і на сході, адже гнів ГОСПОДА нагряне на ворогів, як гірський потік, – ГОСПОДНІЙ подув їх прожене. 
<p>20 Тоді прийде до Сіону їхній Викупитель, – до нащадків Якова, котрі відвернулись від гріха, – каже ГОСПОДЬ. 
<p>21 Що ж до Мене, то Мій Заповіт з ними такий: – говорить ГОСПОДЬ, – Дух Мій, Який є на тобі, та Мої слова, які Я вклав у твої уста, не відійдуть від твоїх уст та від уст твоїх нащадків, як і від уст їхніх нащадків, відтепер і повіки, бо так заповів ГОСПОДЬ ! 

<h4>Ісаї 60 
<p>1 Устань і засяй Єрусалиме, бо зійшло твоє світло, і слава ГОСПОДНЯ осяяла тебе! 
<p>2 Бо темрява покриває землю, й морок – народи, а над тобою засяяв ГОСПОДЬ, і Його слава осяяла тебе! 
<p>3 І підуть народи до твого світла, й царі – до твого яскравого сяйва. 
<p>4 Підведи твої очі й подивися довкола! Всі вони збираються, і йдуть до тебе. Сини твої йдуть здалека, і дочок твоїх на руках несуть. 
<p>5 Дивлячись на це, ти засяєш від радості, частіше заб’ється і розшириться твоє серце, адже до тебе повернеться багатство моря, скарби народів принесуть тобі. 
<p>6 Каравани верблюдів вкриють твою землю, молоді верблюди від Мідіяна і Ефи; прийдуть і всі торговці зі Шеви, везучи золото й ладан, і сповіщаючи ГОСПОДНЮ славу. 
<p>7 Всі кидарські вівці зберуться біля тебе, невайотські барани послужать твоїм потребам, і стануть приємними пахощами на Моєму жертовнику. Так прославиться Мій Дім молитви! 
<p>8 Хто ж вони, ті, котрі пливуть, як хмари, і злітаються, мов голуби, до своїх голуб’ятників? 
<p>9 Це Мене очікують острови й таршіські кораблі, щоб першими привезти твоїх дітей здалека, разом з їхнім сріблом і їхнім золотом заради Імені ГОСПОДА, твого Бога; заради Святого Ізраїлевого, Котрий прославив тебе. 
<p>10 Сини чужинців відбудують твої стіни, а їхні царі служитимуть тобі. Бо хоч у Моїм гніві Я тебе вразив, але з любові до тебе Я змилувався над тобою. 
<p>11 Твої брами будуть постійно відкриті, – не замикатимуться ні вдень, ні вночі, щоб можна було приносити до тебе скарби народів у супроводі їхніх царів. 
<p>12 Адже народ і царство, які тобі не служитимуть, загинуть, – ті народи будуть цілковито знищені. 
<p>13 Все, чим славиться Ліван, прибуде до тебе: кипарис і сосна разом із кедром, аби прикрасити Моє Святилище; Я прославлю місце, де стояли Мої ноги. 
<p>14 В покорі прийдуть до тебе і поклоняться діти твоїх гнобителів; всі, котрі тебе зневажали, впадуть до твоїх ніг, називаючи тебе Містом ГОСПОДНІМ, Сіоном Святого Ізраїлевого. 
<p>15 Через те що ти був залишеним та зненавидженим, і тебе всі обминали, Я учиню тебе славою на віки, радістю з покоління в покоління! 
<p>16 Ти будеш харчуватися молоком народів, висмоктуючи скарби царів. Тоді пізнаєш, що я – ГОСПОДЬ, твій Спаситель і Визволитель, Сильний Ізраїлів! 
<p>17 Замість міді даватиму тобі золото, а замість заліза – срібло; дерево заміню міддю, а каміння – залізом. І встановлю в твоїх володіннях мир, – праведність владарюватиме тобою! 
<p>18 Ти більше не будеш чути про насильство у твоїй країні, ані про спустошення чи руйнування в межах твоїх кордонів, але назвеш свої стіни Спасінням, а свої брами – Хвалінням. 
<p>19 Вже не сонце буде в тебе денним світлом, і не місяць світитиме тобі вночі, але Сам ГОСПОДЬ буде тобі вічним світлом, твій Бог – славою твоєю. 
<p>20 Адже твоє сонце більше не заходитиме, і не ховатиметься місяць, бо ГОСПОДЬ стане твоїм вічним світлом, і дні твого смутку закінчаться. 
<p>21 Усі твої люди будуть праведними; вони – Мої саджанці, – діло Моїх рук на славу Мою, – успадкують землю у вічне володіння. 
<p>22 Найменший з народів стане тисячею, і найслабший – сильним народом! Я, ГОСПОДЬ, у визначений Мною час, і без затримки, зроблю це! 

<h4>Ісаї 61 
<p>1 Дух Мого Владики ГОСПОДА на Мені, тому що ГОСПОДЬ Мене помазав, аби благовістити убогим; послав Мене лікувати розбитих серцем, звіщати полоненим визволення і в’язням – відчинення темниць. 
<p>2 Проголосити рік ГОСПОДНЬОГО благовоління і день відплати нашого Бога, потішати всіх засмучених, 
<p>3 дати тим, котрі плачуть на Сіоні, замість попелу, вінець слави, оливу ( пахощі ) радості, замість плачу, і одяг слави, замість пригніченого духу. І зватимуть їх дубами праведності, ГОСПОДНІМИ саджанцями слави. 
<p>4 І забудують віковічні пустелі, відбудують давні румовища, відновлять спустошені міста, зруйновані протягом багатьох поколінь. 
<p>5 Ви призначите чужинців, аби вони пасли ваші отари, – сини чужинців будуть також вашими рільниками і вашими виноградарями. 
<p>6 А вас називатимуть ГОСПОДНІМИ священиками, величатимуть слугами нашого Бога. Багатствами інших народів ви будете користуватись, і будете пишатись їхньою славою. 
<p>7 Оскільки ваша ганьба була подвійною і вашою долею були сором і приниження, то й ваша спадщина у власній країні буде подвійною. Вічна радість стане вашим уділом. 
<p>8 Адже Я, ГОСПОДЬ, люблю правосуддя і ненавиджу грабіж та кровопролиття! Тому Я дам вам належну нагороду і укладу з вами вічний Заповіт. 
<p>9 Ваш рід буде відомий в народах, ваші нащадки – між племенами. Хто би вас не побачив серед людей, визнають вас родом, благословенним ГОСПОДОМ. 
<p>10 Я вельми радітиму в ГОСПОДІ, звеселиться моя душа в Бозі моєму! Адже Він зодягнув мене в шати спасіння, огорнув мене плащем праведності; як нареченому поклав на голову вінця, і, як наречену, оздобив прикрасами. 
<p>11 Бо як земля живить свою рослинність, і як сад зрощує свої плоди, так явить мій Владика ГОСПОДЬ Свою праведність і славу перед усіма народами. 

<h4>Ісаї 62 
<p>1 Заради Сіону я не мовчатиму, заради Єрусалима не заспокоюсь, аж поки не з’явиться, як світло, його праведність, і не запалає його спасіння, як факел. 
<p>2 Тоді побачать народи твою справедливість, й усі царі – твою славу. Називатимуть тебе твоїм новим ім’ям, яке визначать ГОСПОДНІ уста. 
<p>3 Ти будеш чудовим вінцем у руках ГОСПОДА, царською короною в руці твого Бога. 
<p>4 Про тебе більше не скажуть: Залишена! А про твій край не будуть говорити: Спустошений! Адже тебе називатимуть: Моя втіха, а твою країну: Заміжня, тому що ГОСПОДЬ уподобав тебе, і твоя земля стане одруженою. 
<p>5 І як юнак одружується з дівчиною, так твої сини стануть єдиними з тобою; і як наречений тішиться нареченою, так твій Бог радітиме тобою. 
<p>6 На твоїх стінах, Єрусалиме, я поставив вартових. Протягом усього дня і всієї ночі вони не замовкатимуть. О, ви, котрі звіщаєте про ГОСПОДА, – не вмовкайте. 
<p>7 Не замовкайте перед Ним, доки Він не відбудує Єрусалима, і доки не зробить його славним на землі. 
<p>8 ГОСПОДЬ присягнувся Своєю правицею, – силою Своєї руки: Вже ніколи не дам твоєї пшениці на їжу твоїм ворогам, і не питимуть чужинці твого вина, задля якого ти важко працював! 
<p>9 Але ті, котрі збирають зерно, самі споживатимуть його, прославляючи ГОСПОДА, і ті, хто працюватиме над вином, питимуть його в Моїх святих дворах. 
<p>10 Проходьте, проходьте крізь брами і готуйте дорогу для народу! Торуйте, будуйте дорогу, викидаючи каміння! Підійміть стяг над народами! 
<p>11 Ось ГОСПОДЬ проголосив по всіх краях землі, звелівши сказати дочці Сіону: Наближається твоє Спасіння! Його нагорода з Ним, і відплата Його перед Ним! 
<p>12 І назвуть їх святим народом, викупленими ГОСПОДОМ, а тебе називатимуть бажаним, і не залишеним містом. 

<h4>Ісаї 63 
<p>1 Хто це йде від Едому з Боцри, в червоних шатах? Він такий величний у Своєму одязі, поважно ступає у Своїй величі та владі? Я Той, Котрий судить справедливо і спроможний спасати! 
<p>2 А чому Твої шати червоні? Чому Твій одяг такий, як у того, хто топче в чавилі виноград? 
<p>3 Я топтав чавило Сам один і нікого з людей не було зі Мною; Я топтав їх у Своєму гніві. Я топтав їх у Своєму обуренні, так що їхній сік бризкав на Мої шати. Так весь Мій одяг Я заплямував. 
<p>4 Адже день відплати був запланований Мною, і настав рік Мого викуплення. 
<p>5 Я дивився, але помічника не було. Я був здивований, але підтримки не знайшлось. Тоді Моя рука Мене врятувала, і Моє обурення підтримало Мене. 
<p>6 Я топтав народи в Моєму гніві, нищив їх у Своєму обуренні. Я учинив так, щоб їхня кров увійшла в землю! 
<p>7 Я згадую ГОСПОДНІ милості, похвальні ГОСПОДНІ вчинки в усьому, що ГОСПОДЬ для нас звершив; ту велику доброту для Ізраїлевого роду, яку Він виявив до них у Своєму милосерді та безлічі Своїх щедрот. 
<p>8 Адже Він сказав: Вони справді є Моїм народом – дітьми, котрі не підведуть! Так Він став їхнім Спасителем. 
<p>9 Усяке їхнє горе викликало у Нього тривогу, і Його ангел їх рятував. У Своїй любові й Своєму милосерді Він їх визволяв; з давніх-давен Він брав їх на руки і носив. 
<p>10 Вони ж бунтувалися й засмучували Його Святого Духа. Тоді Він став їхнім ворогом, і Сам воював з ними. 
<p>11 В той час Його народ згадував прадавні часи Мойсея: Де Той, Котрий вивів їх із моря з пастирем Його отари? Де є Той, Котрий вклав у нього Свого Святого Духа? 
<p>12 Хто вів за правицю Мойсея, підтримуючи його величною силою Своєю і змусив розступитися перед ними воду, увіковічнивши цим Своє Ім’я? 
<p>13 Хто провів їх через безодню, наче коня степом розлогим, так що вони навіть не спотикнулися? 
<p>14 Наче череда, що спускається в долину, так ГОСПОДНІЙ Дух провадив їх до спокою. Так, це Ти вів Свій народ, прославивши цим Своє Ім’я! 
<p>15 Поглянь же з небес і подивися з Твого святого і славного місцеперебування! Де Твоя ревність і сила Твоя? Не стримуй від мене Твого великого милосердя і Твого співчуття! 
<p>16 Адже лише Ти – наш Отець, бо Авраам нас не знає, та й Ізраїль нас не визнає. Але Ти, ГОСПОДИ, наш Отець і Твоє відвічне Ім’я – Спаситель! 
<p>17 Чому Ти, ГОСПОДИ, дозволив нам зійти з Твоїх доріг, аби закам’яніли наші серця, і ми перестали Тебе боятися? Повернися ж заради Твоїх рабів, заради племен Твоєї спадщини. 
<p>18 Недовго володів спадщиною Твій народ, оскільки наші вороги потоптали Твою Святиню. 
<p>19 Ми стали такими, немовби Ти ніколи не владарював над нами, наче ми ніколи не були названі Твоїм Іменем. О, як би Ти прорвав небеса і зійшов, то від Твоєї появи розтопилися б гори! 

<h4>Ісаї 64 
<p>1 Як полум’я спалює хмиз, і від вогню кипить вода, так нехай Твоє Ім’я стане відомим Твоїм ворогам, щоб від Твоєї присутності тремтіли народи. 
<p>2 Коли Ти, сходивши на землю, звершував дивовижні речі, яких ми не чекали, то від Твоєї появи тряслися гори! 
<p>3 З давніх-давен не було чути й не доходило до наших вух, і жодне око не бачило іншого Бога, крім Тебе, Котрий стільки учинив би для тих, які на Нього покладаються. 
<p>4 Ти виходиш на зустріч з тими, котрі з радістю чинять праведне, і котрі пам’ятають про Твої дороги. Так, Ти гнівався на нас, бо ми віддавна грішили, але як же нам спастися? 
<p>5 Ми всі були, як щось нечисте, і вся наша праведність, наче поплямована ( місячним ) одежа. Всі ми зів’яли, наче листя, і наші пороки нас несуть, немов вітер. 
<p>6 І немає жодного, хто прикликав би Твоє Ім’я, і хто піднявся би, щоб вхопитися за Тебе; Ти заховав від нас Своє обличчя і залишив нас животіти в наших гріхах. 
<p>7 Але ж Ти, ГОСПОДИ, – наш Отець! Ми лише глина, а Ти – наш Творець, й усі ми – твориво Твоїх рук! 
<p>8 Не гнівайся на нас, ГОСПОДИ, понад міру, і не пам’ятай наших гріхів. Будь ласка, зглянься над нами, адже всі ми – Твій народ! 
<p>9 Твої святі міста перетворились на пустелю, – Сіон спустошений, Єрусалим зруйнований. 
<p>10 Наш святий і прославлений Дім ( Храм ), де Тобі поклонялись наші батьки, згорів у пожежі, – знищене все, що було для нас миле. 
<p>11 Невже й після цього всього, ГОСПОДИ, Ти будеш зволікати; зберігатимеш мовчання і надалі суворо нас каратимеш? 

<h4>Ісаї 65 
<p>1 Я відкрився тим, котрі про Мене не питали; Мене знайшли ті, котрі не шукали Мене. Я говорив народові, який не прикликав Мого Імені: Ось Я! Ось Я! 
<p>2 Я день у день простягав Свої руки до бунтівного народу, який, керуючись власними задумами, ходив поганими дорогами. 
<p>3 Цей народ постійно викликає Мій гнів, як нібито вони переді Мною приносять жертви у священних садах і спалюють ладан на цеглинах! 
<p>4 Вони збираються в гробницях і ночують у криївках, їдять свиняче м’ясо, і гидка юшка в їхній посудинах. 
<p>5 Вони кажуть: Зупинись подалі, не наближайся до мене, бо я святий для тебе! Вони – їдкий дим у Моїх ніздрях, – вогонь, що постійно палає. 
<p>6 Ось що написано переді Мною: Не мовчатиму, поки не відплачу! Віддам належне за заслугами, – 
<p>7 за гріхи ваші та гріхи ваших батьків, – говорить ГОСПОДЬ, – котрі кадили ладаном на горах і зневажали Мене на пагорбах; Я спочатку відміряю їхню відплату, а потім віддам до їхнього лона. 
<p>8 Так говорить ГОСПОДЬ : Коли виногроно наливається соком, то кажуть: Не знищуй його, бо в ньому благословення! Так і Я зроблю з тими, хто Мені служить, – не знищу всіх! 
<p>9 Я виведу від Якова потомство, – від Юди – спадкоємця Моїх гір, аби Мої вибрані отримали це, як спадщину, і Мої раби там проживали. 
<p>10 Сарон буде пасовиськом для отар, а долина Ахор – відпочинком для великої худоби Мого народу, котрий шукає Мене. 
<p>11 А вас, котрі залишили ГОСПОДА й забули Мою святу гору, котрі готують частування Ґадові, та наливають вино для Мені, – 
<p>12 Я визначив під меч! Усі ви впадете на коліна і схилите голови під його ( меча ) ударом, бо Я вас кликав, але ви не відповідали, Я говорив, та ви не слухали! Ви чинили зло перед Моїми очами, обрали те, чим Я гидую. 
<p>13 Тому так говорить мій Владика ГОСПОДЬ : Оце Мої слуги їстимуть, а ви будете голодувати; Мої слуги питимуть, а ви будете страждати від спраги; Мої слуги радітимуть, а вас чекає ганьба. 
<p>14 Таким чином, Мої слуги веселитимуться від сердечної радості, а ви будете голосити від сердечного болю, волатимете від душевної розпачі. 
<p>15 Ваші імена залишаться як прокляття Моїх вибраних; мій Владика ГОСПОДЬ знищить таких, а Своїх слуг назве новим ім’ям. 
<p>16 З того часу, хто в краю проситиме благословення, він буде благословенний істинним Богом, і хто буде присягатись, присягатиметься істинним Богом! Попередні страждання забудуться і щезнуть з Моїх очей, 
<p>17 тому що Я створю нове небо і нову землю, а все колишнє не згадуватиметься, і не спаде на думку. 
<p>18 Ви ж постійно будете радіти й веселитися тим, що Я творю. Адже Я зроблю Єрусалим на радість, його народ – на втіху. 
<p>19 Я радітиму Єрусалимом, і втішатимусь Моїм народом. Вже ніколи в ньому не буде чути ні голосу ридання, ні звуків голосіння. 
<p>20 Там більше не вмиратимуть передчасно немовлята, не буде й старого, який не дожив би свого віку, бо й столітній вмиратиме як юнак, а столітній грішник буде проклятий. 
<p>21 Вони будуватимуть доми, і мешкатимуть у них, і насаджуватимуть виноградники, і споживатимуть їхні врожаї. 
<p>22 Не будуватимуть, щоб хтось інший там мешкав, і не садитимуть, щоб інший споживав плоди. Вік Мого народу буде, як вік дерева, тому обранці Мої користуватимуться плодами своєї праці. 
<p>23 Вони не працюватимуть надаремно, і не народжуватимуть дітей на горе, а стануть поколінням, благословенним ГОСПОДОМ, як і їхні нащадки з ними. 
<p>24 І буде так: перш ніж вони заволають, Я відізвуся; вони ще говоритимуть, а Я вже почую! 
<p>25 Вовк та ягня пастимуться разом, а лев, як і віл, будуть їсти солому, а змій харчуватиметься землею. Ніхто на всій Моїй святій горі не чинитиме зла і не робитиме шкоди, – говорить ГОСПОДЬ. 

<h4>Ісаї 66 
<p>1 Так говорить ГОСПОДЬ : Небо – Мій престол, а земля – підніжок Моїм ногам. Який же дім Мені побудуєте, і де знайдете місце для Мого перебування? 
<p>2 Тож усе це створила Моя рука, і так воно все виникло! – говорить ГОСПОДЬ. Але ось на кого Я зверну увагу: на лагідного і скрушеного духом, – на того, хто тремтить перед Моїм Словом. 
<p>3 А нечестивий, котрий ріже на жертву вола, – те саме, що вбиває людину; хто приносить у жертву ягня, те саме, що душить пса; хто приносить хлібний дар, те саме, що свинячу кров; хто кадить ладаном, те саме, що молиться до ідолів. Тому такі ( нечестиві ) обирають власні дороги, і вони задовольняються своїми гидотами. 
<p>4 Через те і Я поверну їхні глузування на них, – чого вони бояться, те наведу на них. Адже, коли Я кликав їх, вони не відповідали, Я говорив, а вони не слухали, але чинили те, що є злом у Моїх очах, і обирали те, до чого Я відчуваю огиду! 
<p>5 Послухайте слово ГОСПОДНЄ, ті, котрі з тремтінням ставитесь до Його Слова! Якщо ваші брати, котрі вас ненавидять, і котрі вас проганяють заради Мого Імені, кажучи: Нехай ГОСПОДЬ явить Свою славу, щоб ми побачили вашу радість, то таких очікує ганьба. 
<p>6 Доноситься гомін з міста, чути голос із Храму. Це голос ГОСПОДА, Котрий відплачує Своїм ворогам. 
<p>7 Перш ніж з’явились перейми у породіллі, вона народила, – перш ніж почались болі, вона народила хлоп’ятко. 
<p>8 Хто чув про щось подібне, чи таке бачив? Хіба може без страждань і болі з’явитись країна в один день? Хіба може народитись народ відразу? Що ж до Сіону, то ледве відчув він муки, як народились його діти. 
<p>9 Хіба можу Я довести до переймів, – питає ГОСПОДЬ, – і не дам народити? Хіба можу затримати дитинку, яка з’являється на світ? – говорить твій Бог. 
<p>10 Тож радійте з Єрусалимом, і веселіться з ним усі, хто його любить! Тіштесь ним усі, хто його оплакував. 
<p>11 Ви отримали можливість годуватись і насичуватись від грудей потіхи ( дочки Сіону ), насолоджуватися молоком, яке наповнює її груди. 
<p>12 Адже так говорить ГОСПОДЬ : Ось Я до вас скеровую добробут, наче ріку і, як повноводний потік, надбання і славу народів! Вас годуватимуть і носитимуть немовби на руках, і бавитимуть, посадивши на коліна. 
<p>13 Як потішає матір свою дитину, так і Я вас потішу; ви будете тішитись Єрусалимом. 
<p>14 Ви усе це побачите, зрадіє ваше серце і, як свіжа зелень, розцвітуть ваші кості. Тоді стане явною рука ГОСПОДНЯ Його слугам, а обурення – Його ворогам. 
<p>15 Бо ось гряде ГОСПОДЬ у вогні, а Його колісниці, – наче вихор, щоб дати волю Своєму гніву і виконати Свою погрозу в полум’ї вогню. 
<p>16 Адже ГОСПОДЬ вогнем і Своїм мечем судитиме всяке тіло, – і буде багато уражених ГОСПОДОМ. 
<p>17 Ті, котрі освячуються й очищають себе в язичеських дібровах, наслідуючи тих, що всередині ( ідолослужителів ), їдять свинину, мишей та інші гидоти, всі разом з ними будуть знищені, – говорить ГОСПОДЬ. 
<p>18 Я знаю їхні вчинки та їхні думки! Я прийду, аби зібрати всі народи та язики; вони прийдуть і побачать Мою славу! 
<p>19 Я покладу на них знак, тому тих з них, котрі врятувалися, відішлю до народів: в Таршіш, Пул і Луд, – до тих, котрі натягують тятиву лука; в Тувал та Яван і до далеких островів, де ще не чули про Мене і не бачили Моєї слави, щоб вони сповіщали про Мою славу між народами. 
<p>20 І повернуть усіх ваших братів з-поміж усіх народів, як дар ГОСПОДУ, – на конях і колісницях, на возах, мулах та верблюдах – на Мою святу гору, в Єрусалим, – говорить ГОСПОДЬ, – як діти Ізраїля приносять хлібні дари в чистому посуді до ГОСПОДНЬОГО Храму. 
<p>21 А декого з них Я візьму за священиків і левітів, – говорить ГОСПОДЬ. 
<p>22 Адже, як нове небо і нова земля, які Я створю, залишатимуться переді Мною, – каже ГОСПОДЬ, – так само перебуватиме завжди ваше потомство і ваше ім’я. 
<p>23 І буде так, що з місяця в місяць, і зі суботи в суботу кожна людина приходитиме, щоб поклонитися переді Мною, – говорить ГОСПОДЬ. 
<p>24 А коли виходитимуть, то побачать трупи людей, котрі відступили від Мене, бо їхня черва не помре, і їхній вогонь не погасне. Вони будуть гидотою для всіх людей. 