<h2>

<h4>Пісня над Піснями 1 
<p>1 Пісня пісень, що складена Соломоном. 
<p>2 Нехай він мене цілує поцілунками своїх уст. Адже твоє кохання солодше за вино. 
<p>3 Добірний запах твоїх пахощів найприємніший, а твоє ім’я, неначе розлите миро, - через те й люблять тебе дівчата. 
<p>4 Потягни мене за собою, і ми разом побіжимо! Впровадь мене, о царю, у свої світлиці, аби ми могли радіти і веселитися тобою, захоплюючись твоїм коханням, більше ніж вином! Яка ж то насолода тебе любити! 
<p>5 Дочки єрусалимські, я смуглява, але вродлива, як намети кедарські, як Соломонові занавіси. 
<p>6 Не дивіться так на мене, що я смаглявка, адже це сонечко мене опалило. Брати мої на мене розсердились; вони мені наказали сторожувати у їхньому винограднику, а тому свого власного виноградника я не вберегла. 
<p>7 Скажи мені, мій коханий, де ти пасеш своє стадо, й де ти опівдні з ним відпочиваєш, щоб я безцільно не блукала між отарами твоїх друзів, покриваючись наміткою. 
<p>8 Якщо того не знаєш, найвродливіша серед жінок, то вирушай стежинками отари, і паси своїх козенят біля пастуших наметів. 
<p>9 Я порівнюю тебе, моя подруженько, з гарною лошицею в колісниці фараона. 
<p>10 Які ж гарненькі твої щічки між сережками, а твоя шия - з кораловим намистом! 
<p>11 Ми зробимо тобі золоті сережки з краплинками срібла. 
<p>12 Поки цар при своєму столі, мій нард видає свої пахощі. 
<p>13 Мій коханий для мене - наче китиця мирри, - відпочиває на моїх грудях. 
<p>14 Мій коханий для мене - мов пахуча кіперійська китиця в енгедських виноградниках. 
<p>15 О, яка ж ти гарна, моя подруженька, яка ти вродлива, зі своїми голубиними оченятами! 
<p>16 О, який ти прекрасний, мій коханий, який милий! А наше ложе - сама квітуча зелень. 
<p>17 Кедри - покрівля нашої домівки, а його стіни - кипариси. 

<h4>Пісня над Піснями 2 
<p>1 Я - саронська троянда, я лілія долин. 
<p>2 Справді, як лілія поміж терниною, так моя подруга серед дівчат. 
<p>3 Як яблуня поміж лісовими деревами, так мій коханий серед інших юнаків. У його тіні я бажала би перебувати, бо його плоди солодкі для мене. 
<p>4 Він впровадив мене у бенкетні покої, а його стяг наді мною - любов. 
<p>5 Підживіть мене виноградними тістечками, освіжіть мене яблуками, адже я знемагаю від кохання. 
<p>6 Його лівиця під моєю головою, а своєю правицею він мене обіймає. 
<p>7 Я благаю вас, дочки єрусалимські, сарнами і польовими ланями, аби ви не злякали і не розбудили любові, доки вона сама не забажає. 
<p>8 Прислухайтесь, - це кроки мого коханого... Ось він іде, стрибає по горах, перескакує пагорби. 
<p>9 Мій коханий подібний до газелі чи до молодого оленя. Ось він стоїть за нашою стіною, вдивляється у вікно, зазирає крізь віконні грати. 
<p>10 Мій коханий заговорив до мене й сказав: Встань, моя подруженько, вийди, моя красуне! 
<p>11 Подивись : зима минула, дощі скінчились, прошуміли; 
<p>12 квіти з’явилися на землі, настала пора пташиних пісень, почувся в наших краях голос горлиці; 
<p>13 дозрівають ранні плоди смоківниці; розцвітаючи, виноградна лоза розповсюджує пахощі. Встань, моя подруженько,- моя красуне, іди до мене! 
<p>14 Голубко моя в скелястих щілинах, у сховищах скелі! Дозволь мені глянути на твоє личко, дай мені почути твій голос! Адже твій голос солодкий, і личко твоє вродливе. 
<p>15 Половіть нам лисиць та маленьких лисенят, які нищать виноградники, адже наші виноградники у цвіті. 
<p>16 Мій коханий належить мені, а я належу йому - тому, котрий пасе поміж ліліями. 
<p>17 Поки день дихне холодочком і втечуть тіні, повернись, мій коханий, перетворись на газель або на молодого оленя в ущелинах поміж горами. 

<h4>Пісня над Піснями 3 
<p>1 На своєму ліжку посеред ночі я шукаю коханого мого серця, - я його шукаю, але не знаходжу. 
<p>2 Вирішила: Встану, оббіжу місто, - його майдани та вулиці, шукаючи того, кого покохало моє серце. Я шукала його скрізь, але не знайшла. 
<p>3 Мене зустріли вартові, які обходять місто, - спитала : Чи часом вони не бачили того, кого кохає моє серце? 
<p>4 Проте, ледве трошки відійшла від них, я, нарешті знайшла того, за ким тужить моє серце. Я вхопилась за нього і не відпускала його, аж доки не ввела його в дім своєї матері, - до покоїв своєї рідненької... 
<p>5 Я благаю вас, єрусалимські дочки, сернами і польовими ланями, аби ви не злякали і не розбудили любові, доки вона сама не забажає. 
<p>6 Хто вона - та, що рухається з боку пустелі неначе окурювана стовпами диму з пахучої мирри і ладану, та усякими іншими купецькими пахощами? 
<p>7 А ось ложе (паланкін) Соломона, - шістдесят витязів довкола нього - найпотужніших лицарів Ізраїлю. 
<p>8 Всі вони озброєні мечами, вправні воїни, - в кожного меч при стегні напоготові з приводу нічної небезпеки. 
<p>9 Виготовив паланкін ( носилки ) собі сам цар Соломон з ліванського дерева. 
<p>10 Його підпори він зробив срібними, а його спинку - золотою; його сидіння було пурпурове, а вся середина з любов’ю була прикрашена єрусалимськими дочками. 
<p>11 Виходьте й подивіться сіонські дочки на царя Соломона у вінку, яким його увінчала його матір у день його шлюбу, - день радості і щастя його серця! 

<h4>Пісня над Піснями 4 
<p>1 О, яка ж ти чудова, моя кохана! Яка ти вродлива! Твої очі, як очі голубки, визирають з-за твого покривала; твоє волосся, наче стадо кіз, які біжать з Гілеадської гори. 
<p>2 Твої зубки, як стадо обстрижених овець, які вийшли з купелі, - всі, як двійнята, йдуть попарно, так що жодна не загубилась. 
<p>3 Твої губки, як червона тасьмочка, твоя мова мені люба. Твої щічки за твоїм серпанком, наче половинки розрізаного граната. 
<p>4 Твоя шия, немов башта Давида, споруджена як арсенал зброї. Тисяча щитів на ній розвішені, - всі вони є щитами хоробрих лицарів. 
<p>5 Твої груди, як двоє близнят сарни, які пасуться серед лілій. 
<p>6 Доки день дихне холодочком і втечуть тіні, я зійду на гору мирри і на пагорб запашного ладану. 
<p>7 Ти вся прекрасна, моя подруженько, і вади у тобі немає. 
<p>8 Спустись до мене з Лівану, моя кохана, піди зі мною з Лівану! Ще раз подивись з вершини Аману, з верхів’я Сеніру та Хермону, від лев’ячих логовищ, від гір леопардів! 
<p>9 Ти полонила моє серце, моя сестро, кохана моя, ти завоювала моє серце одним поглядом своїх очей, одним намистом на твоїй шиї. 
<p>10 Яке ж чудове твоє кохання, моя сестричко, кохана моя! Адже твоє кохання набагато солодше за вино, а пахощі твоїх парфумів приємніші за всі аромати... 
<p>11 Кохана моя! Твої губки, наче сочаться стільниковим медом, адже мед і молоко під твоїм язиком, а запах твого одягу, як пахощі Лівану. 
<p>12 Моя сестра, кохана моя, - огороджений сад, - замкнене місто, запечатана криниця. 
<p>13 Ти зростала, як сад гранатових дерев із соковитими плодами, з квітами кіперу та нарду. 
<p>14 У ньому ростуть нард і шафран, пахуча тростина і цинамон з деревами ( кущами ) ладану, мирри й алое з усіма найзапашнішими ароматами. 
<p>15 Ти - джерело саду, криниця живої води, що витікає з Лівану... 
<p>16 Здіймися, вітре, з півночі! Зірвися, вітре, з півдня! Повій на мій садочок, і нехай рознесуться його аромати! Нехай увійде мій коханий у свій сад і нехай споживає його найкращі плоди! 

<h4>Пісня над Піснями 5 
<p>1 Я ввійшов у свій сад, моя сестро, кохана моя, я зібрав мою мирру разом з моїм бальзамом, я з’їв мій стільник разом з моїм медом, я випив своє вино з моїм молоком. Отже, їжте, мої друзі, пийте й насолоджуйтесь коханням, брати! 
<p>2 Я спала, але моє серце не засинало. І ось чую голос мого коханого, - він постукав і заволав : Відкрий мені, моя сестро, кохана моя, світла моя голубко! Але ж моя голова промокла від роси і моє кучеряве волосся сповнене нічною вологою! 
<p>3 Я скинула свою сукню, як же мені її знову вдягнути? Я помила свої ноги, як же мені їх забруднити? 
<p>4 Коли ж мій коханий просунув крізь отвір свою руку, все в мені затремтіло. 
<p>5 Я встала, щоб відкрити моєму коханому, а з моїх рук капала мирра; з моїх пальців мирра потекла на ручку засува. 
<p>6 Я відкрила моєму коханому, але мій коханий уже відійшов і зник! Я була в розпачі, коли він пішов. Я його шукала, але ніде не знаходила, я волала до нього, та він мені не відповідав. 
<p>7 Мене зустріли вартові, які обходили нічне місто; вартові стін мене побили, і навіть поранили мене, зірвавши з мене мою накидку. 
<p>8 Я благаю вас, єрусалимські дочки: якщо ви зустрінете мого коханого, то скажіть йому, що я занедужала від кохання. 
<p>9 Чим же твій коханий переважає інших коханих, найгарніша між жінками? Хіба твій коханий кращий за інших, не менше бажаних, коханих, що ти нас так благаєш? 
<p>10 Мій коханий білявий та рум’яний, - я його розпізнаю серед десяти тисяч. 
<p>11 Його голова - це чисте золото, а його кучері - хвилясті, чорні, кольору воронового крила. 
<p>12 Його очі, наче голубки над водними джерелами, вимиті в молоці, що сидять у повному достатку. 
<p>13 Його щічки, немов пахучі грядки, квітники запашних рослин, а його губи – лілеї, що сочаться коштовною миррою. 
<p>14 Його руки ніби виточені із золота, оздоблені коштовним хризолітом; а його груди - мистецькі створені плити зі слонової кості, прикрашені сапфірами. 
<p>15 Його ноги - мармурові стовпи, закріплені на золотих підставках, а весь його вигляд, як прекрасний Ліван, - величний, як той кедр. 
<p>16 Його уста - одні солодощі, а він увесь - одне пожадання. Отаким є мій коханий. Він - мій найкращий друг, єрусалимські дівчата! 

<h4>Пісня над Піснями 6 
<p>1 То куди ж пішов твій коханий, найвродливіша між жінками? У який бік звернув твій улюблений, щоб нам з тобою його шукати? 
<p>2 Мій коханий пішов у свій сад пахучих квітників, - аби там, у садах побродити, насолоджуючись ліліями. 
<p>3 Я належу моєму коханому, а мій коханий, котрий прогулюється поміж ліліями, належить мені. 
<p>4 Яка ж ти вродлива, моя подруженько, як Тірца, прекрасна, як Єрусалим, грізна, як військо під стягами. 
<p>5 Відверни від мене свої оченята, адже вони мене бентежать. Твоє волосся, як стадо кіз, які спускаються з Гілеаду. 
<p>6 Твої зубки, як стадо овець, які вийшли з купелі, - всі як двійнята, йдуть попарно, так що жодне не загубилось. 
<p>7 Твої щічки за твоїм серпанком, наче половинки розрізаного граната. 
<p>8 Хоч є шістдесят цариць і вісімдесят наложниць, а дівчатам немає ліку, 
<p>9 однак, ти єдина лише, моя голубко, без жодної вади; вона одиначка у своєї матері, улюблена тієї, котра її народила. Побачили її дівчата й назвали її благословенною, - навіть цариці та наложниці її вихваляли, говорячи : 
<p>10 Хто вона, котра сходить, наче порання зоря, прекрасна, як місяць, ясна, як сонце, грізна, наче військо під прапорами? 
<p>11 Я зійшла в горіховий сад, аби подивитися на молоді парості в долині при потоці, побачити, як розпустилась виноградна лоза, і як зацвіли гранатові дерева. 
<p>12 І ось, не знаю, як це трапилось, - я ніби відчула себе на колісниці з одним зі славетних мужів свого народу. 

<h4>Пісня над Піснями 7 
<p>1 Вернися, вернися, Суламітко! Повернися, повернися, дозволь нам на тебе надивитись! Для чого дивитись на Суламітку, немов на військовий хоровод? 
<p>2 Які ж чудові твої ніжки в сандалях, князівно! Округлість твоїх стегон як пів кола, майстерно виготовлені руками митця. 
<p>3 Твоє лоно, наче круглоточена чаша, в якій не забракне пахучого вина. Твій стан - це сніп пшениці у колі лілій. 
<p>4 Твої груди, як двоє оленяток, - наче двійнятка сарни. 
<p>5 Твоя шия, наче вежа зі слонової кості; а твої очі, як ті озера в Хешбоні, що при брамі Батраббім. Твій ніс, як ліванська вежа, що ніби дивиться в бік Дамаска. 
<p>6 Твоя голівка, наче гора Кармель, а зачіска на твоїй голові подібна до багряниці, - цар полонений твоїм волоссям. 
<p>7 Яка ж ти красуня, і якою бажаною є твоя любов з твоїми насолодами! 
<p>8 Своїм станом ти подібна до пальми, а твої груди - до грон винограду. 
<p>9 І я подумав: Ось вилізу на пальму, схоплюся за її віття. Нехай же твої груди стануть для мене гронами винограду, а твоє дихання буде ароматом яблук, 
<p>10 а слова твоїх уст, як добірне вино, що тече прямо до коханого, зволожуючи його уста й пробуджуючи від сну. 
<p>11 Я належу моєму коханому, і до мене його пожадання. 
<p>12 Ходи, мій коханий, підемо на поле, й переночуємо в селах. 
<p>13 Зранку підемо до виноградників, побачимо, чи вже розпускається виноград, чи з’являються на виноградних лозах квіточки, чи зацвіли гранатові дерева. Там я обдарую тебе своїм коханням. 
<p>14 Ти відчуєш аромат мандраґорів, бо біля наших дверей лежать усякі найкращі плоди, як нові, так і минулорічні, які, мій коханий, я зберегла для тебе. 

<h4>Пісня над Піснями 8 
<p>1 О, якби ж ти був моїм братом, годованим грудьми моєї матері! Зустрінувши тебе на вулиці, я могла би тебе цілувати, і ніхто мене за це не ганьбив би. 
<p>2 Я повела б тебе, привела би тебе до дому моєї матері, котра мене виховала. Я би тебе поїла приправленим ароматним вином, соком моїх гранатових яблук... 
<p>3 І от, його ліва рука під моєю головою, а своєю правою він мене обіймає... 
<p>4 Я благаю вас, єрусалимські дівчата, не злякайте й не будіть любові, доки вона того не побажає. 
<p>5 Хто вона та, котра йде від пустелі, спираючись на свого коханого? Я тебе розбудив під яблунею, – там, де відбулось твоє зачаття в лоні твоєї матері, – де тебе зачала та, яка тебе народила. 
<p>6 Поклади мене печаткою на своєму серці, як перстень на свою руку, адже любов міцна, як смерть, ревнощі непереможні, як шеол. Її жар - це жар вогню, полум’я Господнє. 
<p>7 Навіть великі води не спроможні загасити любові, й жодні ріки не здатні її затопити. Якби хтось хотів віддати за любов усі свої скарби, то він з презирством був би відкинутий. Брати нареченої: 
<p>8 Є в нас менша сестричка, яка ще не має грудей. Що нам робити з нашою сестрою того дня, коли прийдуть старости її сватати? 
<p>9 Якби вона була стіною, то ми збудували б на ній срібні башти, а коли б вона була брамою, то обклали б її кедровими дошками... 
<p>10 Я - стіна, і мої груди, наче башти, тому я в його очах, як та, котра знайшла спокій і щастя. 
<p>11 Соломон у Баал-Гамоні мав виноградник. Той виноградник він віддав сторожам-орендарям, кожен з яких мав приносити за його плоди тисячу срібняків. 
<p>12 Але я маю свій власний виноградник, який належить мені. Тож бери, Соломоне, ту тисячу собі, а двісті нехай візьмуть ті, котрі стережуть його плоди. 
<p>13 О, ти, котра мешкаєш у садах, серед друзів, які слухають твій голос, - дозволь же і мені тебе почути. 
<p>14 Поспіши, мій коханий, - біжи як сарна, чи як молодий олень по ароматних горах! 