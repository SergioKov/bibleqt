<h2>

<h4>Екклезіяст 1 
<p>1 Слова Давидового сина, Еклезіаста, царя в Єрусалимі. 
<p>2 Наймарніша марнота, - сказав Еклезіаст, - марнота марнот, - геть усе марнота! 
<p>3 Яка користь людині з усіх її трудів, які вона звершує під сонцем? 
<p>4 Покоління відходить, і покоління приходить, тоді як земля непорушна повіки. 
<p>5 Сонце сходить, але після того, як сонце заходить, воно знову поспішає до свого місця, де має знову сходити. 
<p>6 Вітер віє на південь й повертає до півночі, - вітер постійно кружляє і в своєму круговороті повертається на власне коло. 
<p>7 Усі ріки й потоки течуть у море, але море від того не переповнюється, - з часом вони ( ріки ) повертаються на те місце, звідки вони течуть, щоб знову плисти. 
<p>8 Усякі речі втомлюють, й усе сказати людина не зможе. Око не насититься баченням, і вухо не насититься слуханням. 
<p>9 Те, що було колись, воно знову буде, і що вже траплялось, те й повториться, - немає під сонцем нічого нового. 
<p>10 Іноді люди про щось кажуть: Дивись, це щось нове, - проте в минулі віки, задовго до нас, воно вже було. 
<p>11 Минулого вже не пам’ятають, як і забудеться сучасне для тих, котрі прийдуть після них пізніше. 
<p>12 Я, Еклезіаст, царював над Ізраїлем у Єрусалимі. 
<p>13 Я поставив собі за мету щиро шукати й мудро дослідити все, що діється під небом. Адже Бог дав людям дуже невдячне завдання, щоб вони про нього клопотались. 
<p>14 Я побачив усі справи, що діються під сонцем, - і от усе марнота й гонитва за вітром. 
<p>15 Те, що криве, не піддається випрямленню, і не існуючого, неможливо врахувати. 
<p>16 Тоді я сказав самому собі, говорячи: Ось я став славнозвісним і здобув більше мудрості від усіх, що владарювали переді мною в Єрусалимі, - тепер у мене багато мудрості та знання. 
<p>17 Я щиро вирішив осягнути, що таке мудрість та пізнання, а - що безглуздя і глупота, але я збагнув, що це також гонитва за вітром. 
<p>18 Адже, де багато мудрості, там не менше і смутку, - хто примножує пізнання, той примножує і глибокі переживання. 

<h4>Екклезіяст 2 
<p>1 Я сказав самому собі: Ану ж я випробую себе радощами життя й подивлюсь, чи не буде це краще. Але і це виявилось марнотою. 
<p>2 Про сміх сказав: Безумство! А про радість: Яка з тебе користь?.. 
<p>3 Я тоді вирішив натішитись вином, але так, щоб моє мудре серце мною керувало. Я віддаватимусь глупоті, аж доки не побачу, у чому полягає людське щастя, і чого доброго люди мали би дотримуватись протягом свого короткого життя. 
<p>4 Я взявся за великі справи: збудував собі палаци, посадив собі виноградники; 
<p>5 розвів собі сади та гаї, насадивши в них багато всяких плодових дерев. 
<p>6 Я викопав собі ставки з водою, щоб зрошувати з їх допомогою дерева, що росли в садах і гаях. 
<p>7 Я придбав чимало рабів і рабинь; мав також потомствених невільників, що народилися і служили в моєму домі. В мене були великі стада худоби й отари овець, - більше від усіх, що були переді мною в Єрусалимі. 
<p>8 Я нагромадив собі дуже багато срібла та золота з особистих скарбів царів і їхніх країн. Я завів собі співаків і співачок, та втіху людських синів, - гарних жінок і наложниць. 
<p>9 Отже, я звеличувався все більше й більше, перевищивши всіх, що були переді мною в Єрусалимі. Та й моя мудрість завжди залишалась зі мною. 
<p>10 Таким чином, чого би мої очі не забажали, я ні в чому собі не відмовляв. Я не стримував свого серця від жодної втіхи, - моє серце веселилося усяким моїм трудом, і це було моєю нагородою за всю мою працю. 
<p>11 І коли я уважно подивився на всі свої справи, які звершили мої руки, і на весь свій труд, який я вклав у працю, аби все зробити, то нарешті дійшов висновку: і це все марнота та гонитва за вітром, - воно не дає жодної користі під сонцем. 
<p>12 Тоді я знову вирішив придивитись до мудрості, а також до глупоти та нерозсудливості, бо що буде чинити той, хто буде наступником царя, як не те, що вже раніше робилось? 
<p>13 І все ж я дійшов висновку, що мудрість настільки переважає нестачу розуму, як світло має перевагу над темрявою. 
<p>14 Бо якщо очі мудрого керуються розумом, що в голові, то немудрий ходить у темряві; але я зрозумів також інше : що трапляється з одним, стається і з іншим. 
<p>15 Тоді я сказав самому собі: що трапляється з нерозумним, те може спіткати також і мене, тож навіщо мені мудрість, якщо немає з неї користі? І я повторив самому собі: і це також марнота. 
<p>16 Адже забудуть про мудреця так само, як і про нерозумного, і то навіки вічні, оскільки в майбутньому забудуть про все, бо доведеться вмерти як мудрому, так і глупому. 
<p>17 В результаті я зненавидів життя, і мені стало огидним усе, що діється під сонцем, оскільки все - марнота і гонитва за вітром. 
<p>18 Я зненавидів усі мої досягнення, які я звершив під сонцем, бо все накопичене мною важкою працею, перейде до людини, яка прийде після мене, - 
<p>19 і хто знає, буде він мудрий, чи нерозумний? Однак він володітиме всім тим, що я набув своїм трудом і мудрістю під сонцем. Але й це марнота також. 
<p>20 Тоді в моєму серці почали з’являтись сумніви і навіть відчай з приводу всіх моїх звершень, яких я осягнув під сонцем. 
<p>21 Адже не одна людина вкладає в свою працю всю свою мудрість, знання і старанність, а потім все переходить до людини, яка не трудилась над усім цим. Ось у чому марнота й велике зло. 
<p>22 Бо що людина має з усієї своєї праці, з усіх її поривань і прагнень серця, якими вона керувалась під сонцем? 
<p>23 Адже буває, що все її життя сповнене страждань, а її діло - це розчарування, коли не було спокою її серцю навіть на постелі. І, справді, одна лише марнота. 
<p>24 Тому немає нічого кращого для людини як те, щоб мати їжу та воду, і бути задоволеною своєю працею. І це, як я переконався, походить з Божих рук. 
<p>25 Бо кому ще їсти й насолоджуватись, як не мені? 
<p>26 Адже Бог дає людині, яка Йому до вподоби, мудрість, пізнання і радість. Якщо ж людина грішить, Він ( Бог ) додає турбот і бажання нагромаджувати й збирати, аби потім залишити тому, хто Богу до вподоби, хоч це також марнота й гонитва за вітром. 

<h4>Екклезіяст 3 
<p>1 Все має свій час, і кожна справа під небом має свою пору. 
<p>2 Є час народитись і час помирати; час садити і час виривати посаджене; 
<p>3 є час убивати і час лікувати; час руйнувати і час будувати; 
<p>4 є час плакати і час сміятися; час сумувати і час танцювати; 
<p>5 є час розкидати каміння і час збирати каміння; час обіймати і час ухилятись від обіймів; 
<p>6 є час шукати і час губити; час зберігати і час розкидати; 
<p>7 є час роздирати і час зашивати; час мовчати і час говорити; 
<p>8 є час любити і час ненавидіти; час для війни і час для миру. 
<p>9 Яка користь тому, хто працює з усього того, над чим він трудиться? 
<p>10 Я міркував про копітке заняття, яке Бог дав людям, аби вони про щось клопотались. 
<p>11 Усе Він учинив свого часу чудово, і навіть прагнення вічності вклав у їхнє серце, однак людина не здатна зрозуміти діло, яке Бог звершив для неї від початку й до кінця. 
<p>12 І я зрозумів, що для людей немає нічого кращого, як лише радіти і, поки вони живуть, робити добро. 
<p>13 Це також є Божим даром, що людина може їсти, пити і отримувати задоволення від своєї праці. 
<p>14 Я зрозумів: усе, що робить Бог, - воно залишатиметься повіки. До нього нічого не можна додати, як і відняти від нього нічого не можна, і Бог так чинить, щоби шанували Його. 
<p>15 Те що є, воно було давніше, як і те що має статись, також відбулось ще давніше, адже Бог час від часу відновлює минуле. 
<p>16 Бачив я і таке, що твориться під сонцем: замість правосуддя - безправ’я, а на місці справедливості - беззаконня. 
<p>17 І тоді я сказав самому собі: Бог судитиме як праведного, так і нечестивого, адже для кожної справи і кожного вчинку є свій час. 
<p>18 Відносно людей я зрозумів таку істину: Бог їх випробовує, аби вони зрозуміли, що самі по собі вони - ніщо інше як тварини. 
<p>19 Адже доля людей така сама доля, як і тварин, - у них одна доля. Вмирають одні так само, як вмирають інші; всі мають однакове дихання. В цьому відношенні в людини немає переваги над твариною, бо все - марнота! 
<p>20 Всі йдуть у одне місце, - все зі землі постало, й все знову повертається в землю. 
<p>21 Та й хто знає, чи дух людей підноситься вгору, і чи дух тварин сходить униз, у землю?! 
<p>22 Тому я зрозумів, що немає нічого кращого для людини, як бути задоволеним своєю справою, оскільки така її доля. Та й хто її дозволить побачити, що буде після неї? 

<h4>Екклезіяст 4 
<p>1 Я придивився, і побачив усяке пригноблення, яке діється під сонцем. Я бачив сльози пригнічених долею, яких немає кому потішити, бо в руках їхніх гнобителів - сила, і серед них немає того, хто міг би потішити. 
<p>2 Я навіть позаздрив померлим, котрі давно померли, вважаючи, що вони щасливіші від тих, котрі ще живуть. 
<p>3 Проте щасливіші за тих та інших ті люди, котрі, взагалі, не з’являлись у цьому світі й не бачили тих злочинів, які творяться під сонцем. 
<p>4 Адже я зауважив, що всі труди і весь успіх у справах викликає лише заздрощі однієї людини по відношенню до іншої. Тому й це також марнота й гонитва за вітром. 
<p>5 Нерозумний сидить, склавши свої руки й пожирає власне тіло. 
<p>6 Тому краще мати повну жменю зі спокоєм, ніж дві пригорщі, сповнені тяжкої праці й гонитви за вітром... 
<p>7 А ще я придивився до такого безглуздя під сонцем: 
<p>8 Людина одинока, й немає в неї нікого більше - ні сина, ні брата, проте не видно також кінця всім її зусиллям, а її очі не можуть насититись багатством, і вона не запитає себе : Для кого ж я працюю, відмовляючи самій собі в задоволеннях? Тож справді, хіба це не безглуздя та непотрібна справа?! 
<p>9 Двом усе-таки краще, ніж одному, адже в них є добра винагорода в своїх трудах; 
<p>10 і якби хтось з них впав, то інший підніме свого товариша. Але горе самотньому, коли він упаде, й не буде іншого, котрий його підняв би. 
<p>11 Так само, коли двоє разом лежать, то їм тепло, а одному як зігрітись? 
<p>12 І якщо би хтось напав на одного, то вдвох вони зможуть протистояти йому; навіть нитка, скручена втроє, не скоро порветься. 
<p>13 Бідний, але розумний юнак кращий за старого й нерозважливого царя, який вже не сприймає порад і застережень. 
<p>14 Адже навіть вийшовши з в’язниці, цей юнак може стати царем, дарма, що коли той цар владарював, юнак у його царстві народився убогим. 
<p>15 Я бачив пізніше тих громадян, які жили в той час під сонцем, і були на боці того юнака, котрий, замість попереднього царя, зайняв його місце. 
<p>16 Не було краю безлічі народу, - тих, що перед ним зібрались, аби його привітати, хоч їхні нащадки навряд чи будуть йому раді. Отже, і це - марнота та гонитва за вітром. 
<p>17 Вважай на свої кроки, коли йдеш до Божого Храму, і будь готовий, прийшовши слухати, тому що це значно краще, ніж пожертви нерозумних, котрі нічого кращого не знають, як тільки чинити зло, але пожертвуванням виправдатись. 

<h4>Екклезіяст 5 
<p>1 Не квапся відкривати свої уста, і нехай твоє серце не поспішає говорити слова перед Богом, адже Бог на небі, а ти - на землі, тому не будь багатослівним. 
<p>2 Бо як сон приходить через численні клопоти, так і голос нерозумного пізнається через численні слова. 
<p>3 Як тільки ти пов’яжеш себе обітницею Богові, то не зволікай з її виконанням. Бо Йому не подобаються нерозважливі, - тому, що пообіцяв, обов’язково виконай. 
<p>4 Краще не обіцяти взагалі, ніж пообіцяти, - і не виконати. 
<p>5 Не дозволяй, щоб твої уста впровадили в гріх твоє тіло, і не говори перед Божим посланцем, мовляв: Це сталося помилково! Навіщо Бога гнівити своїми словами, щоб Він знищив діло твоїх рук? 
<p>6 Адже де багато снів, як і при багатослів’ї, багато й марноти, але ти бійся Бога! 
<p>7 Якщо ти побачиш, що в якійсь країні пригноблюється убогий, а правосуддям і справедливістю нехтують, не дивуйся цьому, бо над високим завжди чатує вищий, а над обома - ще вищі. 
<p>8 Проте будь-який прибуток залежить від землі, оскільки поле годує й самого царя... 
<p>9 Той, хто любить гроші, ніколи грішми не насититься, як і той, хто любить великі достатки, не матиме прибутку, бо все це - марнота! 
<p>10 Адже, коли примножуються достатки, збільшується і кількість тих, котрі з них користаються, а їхній власник має з усього хіба ту користь, що його очі на них дивляться... 
<p>11 Сон солодкий у трудівника, - незалежно від того, з’їсть він мало, чи багато, - але пересиченість багача не дає йому заснути. 
<p>12 Я бачив під сонцем болісне лихо: ГОСПОДА р зберігає багатство собі ж на біду, 
<p>13 бо те багатство загине під час непередбаченого лиха, так що нічого не залишиться, щоб можна було дати в спадщину навіть рідному синові. 
<p>14 Як він нагим вийшов із лона своєї матері, таким же нагим він повернеться, яким прийшов, - нічого зі своїх трудів, що можна було би понести в своїх руках, він не візьме. 
<p>15 І це, власне, є той болісний випадок: якою людина прийшла, такою мусить і відійти. Яка тоді користь з того, що вона працювала на вітер? 
<p>16 Адже протягом усього свого життя їй доводилось навіть похапцем, у темряві, в поганому настрої споживати їжу, перебувати в журбі та хворобах... 
<p>17 Одне, що я визнав за добре та приємне, - це їсти, пити і бути задоволеним усякою своєю працею, яку людина звершує під сонцем протягом свого короткого життя, яке дав їй Бог, бо така її доля. 
<p>18 А вже якщо Бог дав людині багатство та маєтки, то Він також дозволяє ними користуватись, розпоряджаючись своєю часткою, і радіти своєю працею, усвідомлюючи, що все це - Божий дар 
<p>19 Адже така людина не буде багато думати про короткочасність свого життя, тому що Бог захоплює його думки задоволенням у своєму серці. 

<h4>Екклезіяст 6 
<p>1 Є зло, яке я бачив під сонцем, і воно дуже пригноблює людину. 
<p>2 Бог дає людині багатство, скарби й славу, так що їй нічого не бракує, - вона має все, що лише вона може побажати, але Бог їй не дозволяє цим скористатись, тому все дістається чужинцю. Тож, хіба це не марнота і болісне лихо? 
<p>3 Якби хтось мав навіть сто дітей і прожив багато років, але протягом свого довгого віку він не зазнав щастя, а до того всього його ще й належним чином не поховали, то я сказав би: у недоношеної дитини ( викидня ) краща доля, ніж його, 
<p>4 бо викидень прийшов у світ як ніщо й відходить у темряві, оскільки і його ім’я оповите темрявою. 
<p>5 Він не бачив сонця, і не про що не відає, - йому спокійніше, аніж першому. 
<p>6 І хоч би той прожив двічі по тисячі років, але не зазнав жодного щастя, то хіба не всі йдуть в одне місце? 
<p>7 Усяка праця людини - для її рота, проте апетит його душі не завжди заспокоюється. 
<p>8 Адже яка перевага мудрого перед нерозумним, або бідного, котрий знає, як на світі жити? 
<p>9 Краще користатися з того, що є перед очима, ніж літати в пошуках бажаного. Однак і це - марнота та гонитва за вітром. 
<p>10 Вже давно отримало назву те, що діється; відомо також, що таке людина, й що вона не в змозі правуватись з тим, хто сильніший від неї. 
<p>11 Бо чим більше слів, тим більше марноти, і яка з них користь людині? 
<p>12 Бо хто знає, що для людини краще в період її короткого, сповненого марнотою життя, яке минає, наче тінь? Та й хто може повідомити людині, що станеться під сонцем після неї? 

<h4>Екклезіяст 7 
<p>1 Добре ім’я краще, ніж аромат пахучого єлею, і день смерті людини кращий, ніж день її народження. 
<p>2 Краще йти туди, де плачуть, ніж іти в дім бенкетування, оскільки там де плачуть можна побачити кінець усякої людини; і живому варто взяти це близько до свого серця. 
<p>3 Смуток кращий від сміху, бо коли сумне обличчя, тоді серце стає добрішим. 
<p>4 Серце мудрих - там де жалоба, а серце нерозумних - у місцях веселощів. 
<p>5 Краще слухати докори мудрого, ніж захоплюватись похвальними піснями нерозумних. 
<p>6 Адже сміх нерозумного подібний до тріскотіння палаючої тернини під казаном. І це також марнота. 
<p>7 Пригноблюючи інших, і мудрий стає нерозумним, а підкуп взагалі губить серце. 
<p>8 Кінець справи кращий, аніж її початок, як і терпеливий кращий від зарозумілого. 
<p>9 Не поспішай своєму духові впадати в гнів, адже гнів міститься в серці нерозумних. 
<p>10 Не нарікай, мовляв: Чому колишні часи були кращі від сьогодення? Адже ти ставиш це питання не від мудрості. 
<p>11 Мудрість не гірша, ніж спадщина, і завжди в пригоді для тих, хто бачить сонце. 
<p>12 Адже перебувати під покриттям мудрості, як жити під захистом грошей, проте користь від знання ще й у тому, що мудрість дає справжнє життя тим, котрі нею наділені. 
<p>13 Придивись до Божих учинків: Хто може випростати те, що Він викривив?.. 
<p>14 Коли тобі добре, насолоджуйся щастям, а в час горя пам’ятай: як те, так і все інше допускає Бог для того, щоб людина не журилась, що буде після неї. 
<p>15 Я всього надивився протягом свого марнотного життя. Трапляється, що праведник гине у своїй праведності, а буває, що нечестивий живе довго, хоча залишається нечестивцем. 
<p>16 Тож не будь надто справедливим, і не вважай себе дуже мудрим, - для чого тобі себе нищити? 
<p>17 Не ставай злочинцем, і не будь нерозумним, - для чого ти мав би передчасно померти? 
<p>18 Добре, коли тримаєшся чогось одного, проте й іншого не випускай зі своїх рук, бо хто шанує Бога, тому пощастить в одному і другому. 
<p>19 Мудрість додає мудрому більше сили, ніж заступництво десяти можновладців, що в місті. 
<p>20 Адже немає на світі настільки праведної людини, котра чинила би лише добре і не грішила. 
<p>21 Не бери близько до свого серця кожного слова, що говорять люди, щоб часом не почути про свого слугу, що й він тебе обмовляє, - 
<p>22 оскільки в глибині свого серця знаєш, що і ти не раз лихословив щодо інших людей. 
<p>23 Усе це я випробував мудрістю, сказавши собі: Хочу стати мудрим! Та це було недосяжним для мене. 
<p>24 Минуле вже далеко, і дуже глибоко, - хто його знайде? 
<p>25 Тому все своє серце, я спрямував на те, щоб пізнати, розвідати і знайти мудрість та сутність усього й пізнати, у чому глупота злочинців і безумство нерозсудливості. 
<p>26 І я зробив відкриття, що гірше за смерть - жінка, яка стає пасткою, і серце якої - тенета, а її руки - кайдани... Чоловік, вірний перед Богом, ще вирветься від неї, але грішника вона таки схопить. 
<p>27 Нарешті, - сказав Еклезіаст, - досліджуючи одне за одним, ось до чого я дійшов: 
<p>28 Те, чого шукала моя душа, але чого я так і не знайшов: серед тисячі народів я знайшов одну Людину, проте між ними усіма я не знайшов жодної жінки... 
<p>29 Крім того, я зробив ще одне відкриття: Бог створив людину справедливою, але люди пустились на пошуки різних хитрих вигадок. 

<h4>Екклезіяст 8 
<p>1 Хто, як не мудрий, може пояснити значення речей? Мудрість людини освітлює її обличчя, і пом’якшує його суворі риси. 
<p>2 Ось що я скажу: Заради присяги перед Богом, дотримуйся царських наказів. 
<p>3 Не квапся від царя відійти і не наполягай на поганій справі, адже він усе ж зробить те, що лише сам побажає. 
<p>4 Адже у слові царя - влада, і хто йому скаже: Що ти робиш? 
<p>5 Хто дотримується Заповіді, той не зазнає жодного лиха, бо серце мудрого знає належний час і право. 
<p>6 Адже для кожної справи є певний час і належне право, бо численні лиха тяжіють над людиною, 
<p>7 й ніхто не відає, що буде, - бо хто може повідомити, як усе станеться? 
<p>8 Адже немає людини, яка мала би владу над вітром, щоб вітер стримати, як і ніхто не має влади над днем смерті; немає відпустки на війні, і злочин не врятує того, хто його скоїв. 
<p>9 Я все це бачив, - навіть у кожну справу вникав серцем, спостерігаючи, що коїться під сонцем, особливо поки людина владарює над іншою людиною, і заподіює їй лихо. 
<p>10 А ще я бачив, як ховають злочинців: після того люди розходяться зі святого місця поховання, - місто забуває про злочини, які ті творили. І це також марнота. 
<p>11 Оскільки не спішать здійснювати вирок про покарання за злочини, тому зростає в людей бажання чинити нові злочини. 
<p>12 Проте, хоч би грішник сотні разів повторював свої злі вчинки і довго жив, однак я знаю, що по-справжньому щасливими будуть ті, котрі бояться Бога, - і в пошані до Нього живуть. 
<p>13 А нечестивому не буде щастити, - оскільки він не має Божого страху, - його вік життя промине як тінь. 
<p>14 Але на землі можна зауважити ще й таку марноту: іноді з праведними стається лихо на яке за свої вчинки заслуговували б нечестиві, а з нечестивими трапляється так, як того заслуговують за свої вчинки праведні, - тому я й сказав, що це марнота. 
<p>15 Ось чому я похвалив радість, бо нічого кращого для людини під сонцем немає, як тільки їсти, пити і веселитись... Тож нехай це супроводжує її в праці впродовж усього віку життя, яке дає їй Бог під сонцем. 
<p>16 Отже, коли я спрямував своє серце, щоб пізнати мудрість й дослідити справи, які діються на землі, навіть не змикаючи своїх очей для сну ні вдень, ні вночі, 
<p>17 то, вникаючи в усі Божі діла, я зрозумів, що людині не під силу збагнути всі справи, що відбуваються під сонцем. І як би людина не намагалась, не зможе їх осягнути. Навіть коли якийсь мудрець стверджуватиме, що розуміє, - насправді, він не в змозі всього збагнути. 

<h4>Екклезіяст 9 
<p>1 Отже, розваживши в своєму серці, я дійшов висновку, що праведні та мудрі, разом з усіма своїми вчинками, в Божій руці, - як і їхня любов чи ненависть, - людина нічого не знає, що її чекає. 
<p>2 Однаково усім, як і все, визначено долею як праведнику, так і нечестивому; як чистому, так і нечистому; як тому, хто жертвує, так і тому, хто не жертвує; як доброму, так і грішнику; як тому, що присягається, так і тому, хто від присяги утримується. 
<p>3 У тому-то й полягає найбільше лихо, яке має місце під сонцем, що однакову долю можуть очікувати всі, а тому багато людських сердець сповнені злом, і протягом свого життя їхні серця керуються безумством, після чого вони відходять до мертвих. 
<p>4 Отже, хто належить до спільноти живих, у того є надія, бо навіть живому собаці краще, ніж мертвому левові. 
<p>5 Адже живі знають, що помруть, а мертві не знають нічого, і вже немає для них вже жодної частки, оскільки й пам’ять про них забувається. 
<p>6 І їхня любов, як і їхня ненависть та їхні ревнощі, - все минулося, і вже ніколи вони не братимуть участі ні в чому, що діється під сонцем. 
<p>7 Тому йди, їж із задоволенням свій хліб і пий у доброму настрої своє вино, адже Бог уже благословив твою діяльність. 
<p>8 Проте слідкуй, аби завжди твій одяг був білим, а для твоєї голови нехай ніколи не забракне єлею. 
<p>9 Насолоджуйся життям з коханою дружиною протягом усього віку твого швидкоплинного життя, яке тобі Бог дав під сонцем, в усі твої скороминучі дні, - адже це твій уділ у житті та в твоєму труді, який ти звершуєш під сонцем. 
<p>10 Усе, що тільки зможеш чинити своїми руками, те в міру своїх сил роби, бо в могилі, куди ти підеш, немає ні праці, ні мислення, ні пізнання, ні мудрості... 
<p>11 Я знову придивився, і побачив під сонцем таке: не лише найшвидшим дістається нагорода, і не найхоробрішим – перемога; як і хліб - не лише для мудреців, багатство – не лише для розумних, і милість – не лише для знавців, адже всі залежні від часу й випадку. 
<p>12 Проте людина свого часу не знає. Наче риби, що потрапляють у згубну сітку, і як птахи заплутуються в сильці, так само і люди бувають захоплені злим випадком, який зненацька стається з ними. 
<p>13 Бачив я під сонцем ще й таку мудрість, яка видалась мені значущою: 
<p>14 Було певне маленьке місто, з невеликою кількістю людей, але проти нього виступив великий цар, влаштував навколо облогу, насипав великий вал. 
<p>15 Та знайшовся в ньому вбогий мудрець, який своєю мудрістю врятував місто. Однак пізніше жодна людина з мешканців міста навіть не згадала про цього бідолаху. 
<p>16 І тоді я сказав самому собі: Мудрість усе ж таки краща за силу, проте мудрістю бідного нехтують, і до його слів не прислухаються. 
<p>17 Спокійні слова мудрої людини, сказані тихо, чути краще, ніж крик ватажка нерозумних людей. 
<p>18 Мудрість навіть краща за військову зброю, але один грішник може зіпсувати багато доброго. 

<h4>Екклезіяст 10 
<p>1 Як мертві мухи псують приємний запах пахучого єлею мироварника, так невеличка глупота знеславлює честь і мудрість поважної людини. 
<p>2 Як серце мудрого схиляє його праворуч, так серце нерозумного тягне його ліворуч. 
<p>3 І по якій би дорозі не йшов нерозумний, видно, що в нього бракує розуму, - такий своєю поведінкою всім демонструє, що він нерозумний. 
<p>4 Якщо проти тебе запалає гнів можновладця, не залишай негайно свого місця, адже лагідність сприяє прощенню навіть великих провин... 
<p>5 Існує певне зло, яке я бачив під сонцем, - це помилка, що походить від самого володаря: 
<p>6 Іноді нерозумного підіймають на велику висоту, тоді як обдаровані розумом мусять сидіти приниженими. 
<p>7 Я бачив слуг верхи на конях, у той час як вельможі ходять пішки, як слуги. 
<p>8 Хто копає яму, - сам до неї і впаде, а того, хто валить огорожу, неодмінно вкусить гадюка. 
<p>9 Хто переносить камені, може від них надірватись, як і той, хто рубає дрова, - наражається на небезпеку. 
<p>10 Якщо затупиться сокира, і її лезо не нагострити, тоді потрібно прикладати більше сили, але мудрість здатна цьому зарадити. 
<p>11 Якщо гадюка вкусить до замовляння, тоді заклинач вже не потрібний. 
<p>12 Слова з уст мудрого – милість, а губи нерозумного гублять його, 
<p>13 адже початок слів з його уст - глупота, як і кінець його мови - безглузде шаленство. 
<p>14 Нерозумний говорить багато, хоч людина не знає, що станеться, і хто їй може сказати, що буде після неї? 
<p>15 Праця втомлює нерозумного, так що йому навіть важко знайти дорогу до міста. 
<p>16 Горе тобі, країно, коли твій цар - дитина, а твої можновладці лише те і знають, що спозаранку бенкетувати. 
<p>17 Проте щасливий ти, краю, якщо твій цар зі шляхетного роду, а твої можновладці сідають за стіл в належний час, щоб підживитись, а не впиватись. 
<p>18 Через лінощі будівничих може завалитись дах, і через недбальство рук протікатиме стеля. 
<p>19 Гостину справляють, щоб разом порадіти, бо вино розвеселяє життя, а гроші уможливлюють усе це зробити. 
<p>20 Навіть подумки не лихослов царя, і в своїй спальні не проклинай багача, адже небесні птахи перенесуть твій голос, і крилаті передадуть твої слова. 

<h4>Екклезіяст 11 
<p>1 Пускай свій хліб на пливучу воду, бо навіть через багато днів ти його знайдеш. 
<p>2 Розділи те, що маєш, на сімох чи вісьмох, адже не знаєш, яке лихо може статись на землі. 
<p>3 Якщо хмари наповнюються водою, то вони зливаються на землю дощем; куди би дерево не впало, на південь чи на північ, воно лежатиме на тому місці, куди те дерево впало. 
<p>4 Хто зважатиме на вітер, не буде сіяти; і хто спостерігатиме за хмарами, не матиме що жати! 
<p>5 Як ти не знаєш дороги вітру і як формуються кості в лоні вагітної, так не можливо зрозуміти діянь Бога, Який усе створив. 
<p>6 А тому спозаранку сій твоє насіння, й до вечора працюй, не покладаючи рук, адже ти не знаєш, яке буде більш вдале, - те, чи інше; а може обоє будуть хорошими. 
<p>7 Яке ж нам любе світло, і як приємно бачити сонце! 
<p>8 І якщо людина прожила багато років, нехай радіє ними, навіть якщо пригадуються немало похмурих днів, адже усе, що минає - марнота. 
<p>9 Радій, юначе, своїм молодим віком, і нехай твоє серце зазнає приємних почуттів за днів твоєї молодості; ходи за велінням свого серця і захопленням твоїх очей, але завжди пам’ятай: за все, що робитимеш, тобі доведеться звітуватись на Божому суді. 
<p>10 Жени смуток зі свого серця, і відводь злі нахили від свого тіла, адже молодість і розквіт сил - скороминуча марнота. 

<h4>Екклезіяст 12 
<p>1 Пам’ятай свого Творця за днів твого молодого віку, поки не настали лихі дні й не наблизились роки, про які ти говоритимеш: Не приносять вони мені задоволення, - 
<p>2 поки не почне меркнути сонце, і світло, і місяць, і зірки, та як після дощу почнуть насуватися хмари... 
<p>3 А будуть це дні, коли тремтітимуть вартові дому та зігнуться хоробрі мужі, а ті, що мелють, втомляться від праці, бо їх буде мало, а ті, що виглядають через вікна, потемніють; 
<p>4 коли зачиняться двері на вулицю, і зменшиться гуркіт млина, хоч будеш прокидатись від першого голосу птаха, тоді як затихнуть усі співучі дочки; 
<p>5 коли боятимешся висоти, і буде страшно вирушити в дорогу; коли зацвіте мигдаль, і коник стане важким та розсиплеться каперс, адже людина наближається до свого вічного дому, а по вулиці вже ходитимуть в очікуванні плакальниці. 
<p>6 А вже коли обірветься срібний шнурок, розколеться золота чаша, й розіб’ється глечик біля криниці, тоді зламане колесо впаде в криницю. 
<p>7 Таким чином порох повернеться в землю, з якої вийшов, а дух повернеться до Бога, Який його дав... 
<p>8 Отака марнота марнот, - підсумував Еклезіаст, - усе марнота. 
<p>9 І все ж, володіючи мудрістю, Еклезіаст навчав народ знанню, Всебічно досліджуючи, він уклав багато притч. 
<p>10 Еклезіаст намагався підібрати належні вислови, старався правильно написати слова істини. 
<p>11 Висловлювання мудреців, як стрекала і збірки притч, як міцно вбиті цвяхи, - вони дані єдиним Пастирем. 
<p>12 І тому, мій сину, будь обережний: укладанню багатьох книг не буде кінця, а надмірне навчання - мука для організму. 
<p>13 Тож вислухай підсумок усього сказаного: Бійся Бога, і дотримуйся Його Заповідей, бо саме у цьому сутність справжньої людини. 
<p>14 Адже Бог приведе на суд кожну справу, і навіть утаємничену, - добра вона, чи злочинна. 