<h2>

<h4>1 Самуїлова 1 
<p>1 У Раматаїм-Цофімі, на Єфремовім нагір’ї, жив чоловік на ім’я Елкана, син Єрохама, онук Елігу, правнук Тоху, праправнук Цуфа, єфремівця. 
<p>2 Він мав дві жінки: ім’я першої було Анна, а ім’я другої – Пеніна. Так сталось, що Пеніна мала дітей, а в Анни дітей не було. 
<p>3 Щороку той чоловік ходив зі свого міста на поклоніння і принесення жертви ГОСПОДУ Саваоту в Шіло. ГОСПОДНІМИ священиками там були два сини Ілія: Хофні та Пінхас. 
<p>4 Щоразу, коли Елкана приносив жертву, він давав своїй жінці Пеніні та всім її синам і дочкам певні частки жертовного м’яса. 
<p>5 Анні ж він давав подвійну частку, оскільки він любив Анну більше, хоч ГОСПОДЬ закрив її утробу. 
<p>6 Тож суперниця Анни завжди дражнила її, всіляко принижуючи, через те що ГОСПОДЬ закрив її утробу. 
<p>7 Так повторювалось з року в рік, – щоразу коли вони приходили до ГОСПОДНЬОГО Дому, Пеніна завдавала їй прикрощів, а вона ( Анна ) плакала й відмовлялась від їжі. 
<p>8 Елкана, її чоловік, питав її: Анно, чому ти плачеш і чому нічого не їси? Чому сумує твоє серце? Хіба я для тебе не дорожчий за десятьох синів? 
<p>9 Одного разу, після того як вони у Шіло скінчили їсти й пити, а священик Ілій сидів на стільці біля входу до ГОСПОДНЬОГО Храму, Анна підвелась 
<p>10 і, страждаючи душею й гірко плачучи, вона стала молитись до ГОСПОДА. 
<p>11 Вона дала обітницю, говорячи: ГОСПОДИ Саваоте, якщо Ти дійсно споглянеш на страждання Твоєї рабині і згадаєш про мене, і не забудеш про Свою рабиню, і даси Своїй рабині нащадка чоловічої статі, то я віддам його ГОСПОДУ на весь вік його життя, і бритва не торкнеться його голови. 
<p>12 Так сталося, що вона довго стояла на молитві перед ГОСПОДОМ, а священик Ілій весь час спостерігав за її устами. 
<p>13 Позаяк Анна лише шепотіла, ледве рухаючи своїми губами, тоді як голосу не було чути, то Ілій подумав, що вона п’яна. 
<p>14 Тому Ілій сказав їй: Доки залишатимешся п’яною? Йди й витверезись від спожитого тобою вина! 
<p>15 Але, відповідаючи, Анна сказала: Ні, мій володарю! Я просто нещасна жінка! Я не пила ні вина, ані іншого п’янкого напою, а просто виливаю перед ГОСПОДОМ свою душу. 
<p>16 Будь ласка, не вважай своєї невільниці за якусь негідницю, адже це я від надмірної туги та великої печалі досі промовляла. 
<p>17 Тоді Ілій сказав: Іди з миром, нехай Бог Ізраїлю дасть тобі згідно з благанням твоїм, з яким ти до Нього зверталася. 
<p>18 А вона промовила: Нехай же твоя рабиня знайде милість у твоїх очах! Після цього жінка пішла до себе й почала їсти, а її вигляд вже не був більше сумним. 
<p>19 Наступного дня спозаранку, поклонившись ГОСПОДУ, вони повернулися й прибули до свого дому в Рамі. Отже, Елкана пізнав свою дружину Анну, й ГОСПОДЬ згадав про неї. 
<p>20 Далі відбулося так: завагітнівши, Анна в належний час народила сина й назвала його Самуїлом, сказавши : Я випросила його в ГОСПОДА. 
<p>21 Коли ж її чоловік, Елкана, разом з родиною збиралися йти, щоб принести жертву ГОСПОДЕВІ, й здійснити свої обітниці, 
<p>22 Анна не пішла. Вона сказала своєму чоловікові: Лише тоді, коли хлопчина буде відлучений від грудей, я заведу його, аби він з’явився перед ГОСПОДОМ, і залишився там назавжди. 
<p>23 Елкана ж, її чоловік, промовив до неї: Чини, як вважаєш за краще, – залишайся, аж доки не відлучиш його від грудей. Нехай лише ГОСПОДЬ тобі допоможе здійснити свою обітницю. Отже, та жінка залишалась удома, й годувала свого сина, аж доки не надійшов час його відлучити. 
<p>24 А коли Самуїла відлучила, то вона взяла його зі собою. Взяла також трилітнього бичка, одну ефу борошна, бурдюк вина, й запровадила усе це до ГОСПОДНЬОГО Дому у Шіло. Звичайно, хлопчина був ще зовсім малий. 
<p>25 Отже, вони бичка зарізали, а хлопчика привели до Ілія. 
<p>26 Анна сказала: Послухай, володарю мій! Як ти живий, мій володарю, я та сама жінка, яка стояла тут перед тобою й молилась до ГОСПОДА. 
<p>27 Саме про цього хлопчину я молилась, і ГОСПОДЬ здійснив моє благання, про що я Його просила. 
<p>28 Тому я віддаю його ГОСПОДУ, – на весь вік його життя, адже він випрошений для ГОСПОДА ! І тоді поклонився Ілій ГОСПОДУ. 

<h4>1 Самуїлова 2 
<p>1 Анна ж молилася, говорячи: Радіє моє серце в ГОСПОДІ! Мій ріг піднявся в ГОСПОДІ. Свої уста я широко відкриваю щодо своїх ворогів, адже я радію Твоїм спасінням. 
<p>2 Ніхто не є таким святим, як ГОСПОДЬ, – немає нікого, окрім Тебе! Немає такої скелі, як наш Бог! 
<p>3 Не намножуйте зарозумілих речей! Нехай не виходить з ваших уст зухвальство, оскільки ГОСПОДЬ є Богом, Котрий досліджує вчинки. 
<p>4 Луки могутніх зламаються, а немічні оперізуються силою. 
<p>5 Ситі йдуть у найми за шматок хліба, а ті, що голодували, відпочивають, адже неплідна народжує сімох, а багатодітна марніє силами. 
<p>6 ГОСПОДЬ учиняє смерть, але й повертає до життя; принижує до шеолу, але й підіймає до небес. 
<p>7 Від ГОСПОДА зубожіння і багатство, – Він понижує і підносить угору. 
<p>8 З пороху Він підносить бідного, з болота підіймає нужденного, щоб його посадити з можновладцями й дати йому у спадщину престол слави. Адже всі опори землі ГОСПОДНІ, й на них Він установив Усесвіт. 
<p>9 Він оберігає кроки вірних Йому, а нечестиві гинуть у темряві, адже не власною силою стає могутньою людина. 
<p>10 Хто бореться з ГОСПОДОМ, буде переможений, – Всевишній з неба їх розгромить, адже Він судитиме світ від краю й до краю! Він дає потугу Своєму цареві й високо підносить ріг Свого помазаника... 
<p>11 Отже, Елкана повернувся до свого дому, в Рамі, а хлопчик залишився служити ГОСПОДЕВІ під наглядом священика Ілія. 
<p>12 Проте сини Ілія були негідними людьми й не дбали про служіння ГОСПОДУ. 
<p>13 Вони не дотримувались ні священичих обов’язків, ні правил щодо народу. Коли людина приносила жертву, і як м’ясо вже варилось, то приходив слуга священика з тризубою вилкою в руках, 
<p>14 і встромляв її у великий котел, чи в каструлю, або в казан, чи в горщик, – і все, що потрапляло на вилку, священик забирав собі. Так вони чинили відносно всіх ізраїльтян, котрі приходили в Шіло. 
<p>15 Навіть ще до того, як спалювали на жертовнику жир, приходив священика слуга й говорив до того, хто приносив жертву: Дай мені м’яса на печеню для священика; вареного м’яса він не приймає, а лише сире! 
<p>16 А коли той чоловік говорив: Спочатку потрібно спалити жир, а вже тоді візьмеш, що забажаєш, – то слуга заперечував: Ні, віддавай зараз, а якщо ні, то візьму силою! 
<p>17 Тому гріх перед ГОСПОДОМ тих обох молодиків був дуже тяжкий, адже вони зневажливо ставились до ГОСПОДНІХ жертвоприношень... 
<p>18 А хлопчина Самуїл, одягнутий у лляний ефод, служив перед ГОСПОДОМ. 
<p>19 Його матір виготовляла для нього малий одяг за віком, і щороку приносила йому, коли приходила зі своїм чоловіком задля принесення щорічної жертви. 
<p>20 Ілій щоразу благословляв Елкану та його дружину, говорячи: Нехай ГОСПОДЬ нагородить тебе нащадком від цієї жінки замість випрошеного й відданого ГОСПОДУ. Після цього вони повертались до своєї місцевості. 
<p>21 Тож ГОСПОДЬ зглянувся на Анну: вона знову й знову вагітніла і ще народила трьох синів та дві дочки, тоді як хлопчик Самуїл зростав із ГОСПОДОМ. 
<p>22 Хоча Ілій був у дуже похилому віці, він чув про все, що його сини витворяли з усіма ізраїльтянами, і знав, як вони віддаються розпусті з жінками, які прислуговували при вході до Намету Зустрічі. 
<p>23 Він говорив їм: Чому ви робите такі речі? Адже я чую про ваші злі вчинки від усього народу. 
<p>24 Ні, так не має бути, сини мої! Недобрі речі я чую про вас, – ви спроваджуєте народ до відступлення від ГОСПОДА ! 
<p>25 Якщо людина згрішить проти людини, то в молитві віддають цю справу Богові; але якщо людина грішить проти ГОСПОДА, то хто за неї заступиться в молитві? Проте вони ( сини ) не слухали застережень свого батька, тому ГОСПОДЬ вирішив їх знищити. 
<p>26 А тим часом підліток Самуїл поступово підростав і, здобуваючи прихильність як у ГОСПОДА, так і повагу серед людей. 
<p>27 Одного разу прийшов до Ілія Божий чоловік, і переказав йому слова ГОСПОДА : Хіба Я, насправді, не об’являвся домові твого батька, коли вони були ще в Єгипті, в краю фараонів! 
<p>28 Я обрав його ( Левія ) з-поміж усіх ізраїльських племен Собі як священика, аби він міг наближатись до Мого жертовника, звершувати кадіння ладаном й носити ефод переді Мною; Я дав також домові твого батька всі жертвоприношення Ізраїлевих нащадків, що проходять через вогонь. 
<p>29 Для чого ж ви зневажаєте Мої жертви та Мої приношення, які Я призначив для Святині? Адже ти поважаєш своїх синів більше, ніж Мене; ви жирієте від кращих первоплодів усіх жертв Мого народу, Ізраїлю!? 
<p>30 Тому ось таке рішення ГОСПОДА, Бога Ізраїлю: Хоч Я, справді, обіцяв твоїм нащадкам, як і нащадкам твого прабатька, що повіки будете ходити переді Мною, проте тепер приречення ГОСПОДА інше: Так не буде! Адже тих, котрі шанують Мене, вшаную і Я, але ті, котрі Мене зневажають, будуть зневажені! 
<p>31 Оце наближається час, коли Я відітну твоє рамено ( силу ) від рамена твого батьківського роду, аби не доживала в твоєму поколінні людина до похилого віку. 
<p>32 Ти з досадою, як супротивник, дивитимешся на Моє місцеперебування, – на все те добро, яке Я чинитиму Ізраїлю, але в твоєму роду ніколи не буде людини похилого віку. 
<p>33 І все ж декого з твоїх нащадків не відкину від Мого жертовника, аби було прикро твоїм очам і страждала твоя душа. Ось чому кожен, хто народжуватиметься серед твоїх нащадків, вмиратиме в розквіті сил. 
<p>34 Ознакою для тебе буде те, що станеться з обома твоїми синами, Хофні та Пінхасом. Вони обидва загинуть в один день. 
<p>35 А для Себе Я поставлю вірного священика, який діятиме за бажанням Мого серця та буде Мені до душі. Я збудую йому надійний дім. Він ходитиме перед Моїм Помазаником постійно. 
<p>36 Буде так, що кожен, хто залишиться з твого роду, прийде, аби йому поклонитись й, очікуючи від нього якусь монету, або буханець хліба, скаже: Признач мене хоч на якесь служіння, аби мати хоч шматок хліба. 

<h4>1 Самуїлова 3 
<p>1 Отрок Самуїл і далі служив ГОСПОДУ під наглядом Ілія. У ті часи ГОСПОДНЄ слово було рідкісним. Так само й видіння були не часто. 
<p>2 Одного разу, коли Ілій ліг спати на своєму звичному місці, – це був час, коли його зір почав слабшати, так що він майже не бачив, – 
<p>3 а Божий світильник ще не погас, Самуїл вже спав у ГОСПОДНЬОМУ Святилищі, де стояв Божий Ковчег. 
<p>4 У той час ГОСПОДЬ покликав Самуїла, а той відповів: Я тут! 
<p>5 Він побіг до Ілія й промовив: Ось я, адже ти мене кликав!? А той відповів: Ні, я не кликав, – повертайся й спи! Він пішов і ліг. 
<p>6 Але ГОСПОДЬ вдруге покликав Самуїла. Самуїл знову встав, пішов до Ілія і каже: Ось я! Ти мене кликав? А той так само відповів: Ні, я не кликав тебе, мій синку, – повертайся й лягай! 
<p>7 Справа в тому, що до цього часу Самуїл ще не знав голосу ГОСПОДА, адже раніше ГОСПОДНЄ слово йому не об’являлось. 
<p>8 Але ГОСПОДЬ знову, третій раз, покликав Самуїла. Тож він устав, пішов до Ілія і сказав: Я тут, – оскільки ти таки кликав мене! Тоді Ілій зрозумів, що хлопця кличе ГОСПОДЬ. 
<p>9 Тому Ілій сказав Самуїлові: Повертайся й лягай, а коли тебе покличуть, то скажи: Говори, ГОСПОДИ, Твій слуга Тебе слухає! Самуїл пішов і ліг на своє місце. 
<p>10 Тож ГОСПОДЬ прийшов, став і покликав, як попередні рази: Самуїле! Самуїле! Тепер Самуїл відізвався: Говори, адже слухає Твій слуга! 
<p>11 Тоді ГОСПОДЬ промовив до Самуїла: Незабаром Я учиню в Ізраїлі таке, від чого в кожного, хто про це почує, задзвенить в обох його вухах. 
<p>12 Того дня Я здійсню щодо Ілія все, що Я сказав про його родину, – від початку й до кінця! 
<p>13 Я вже повідомив йому, що Я здійсню суд над його родиною, відкинувши навіки за беззаконня, про які він знав: адже його сини зневажали Бога, але він їх за це як слід не докоряв! 
<p>14 Тому Я присягнувся щодо родини Ілія, що гріхи родини Ілія не будуть викуплені ані жертвами тварин, ані хлібними приношеннями повіки! 
<p>15 Після цього Самуїл лежав аж до ранку, потім відчинив двері ГОСПОДНЬОГО Храму, але розповісти видіння Ілію Самуїл боявся. 
<p>16 Тому Ілій сам покликав Самуїла, гукнувши: Самуїле, сину мій! А той відповів: Ось я! 
<p>17 Ілій запитав: То про що Він говорив з тобою? Не приховуй від мене нічого! Нехай тобі Бог зробить те, чи інше, та ще й додасть, якщо приховаєш від мене хоч щось, з усього того, що Він тобі сказав. 
<p>18 І Самуїл розповів йому все, не втаївши нічого. А Ілій сказав: Він – ГОСПОДЬ, нехай робить те, що вважає правильним. 
<p>19 Отже, Самуїл і далі зростав, а ГОСПОДЬ був з ним, і жодне зі сказаних Ним ( ГОСПОДОМ ) слів не залишилось невиконаним. 
<p>20 Таким чином увесь Ізраїль, від Дана й до Беер-Шеви, дізнався, що Самуїл – справді ГОСПОДНІЙ пророк. 
<p>21 Після того як ГОСПОДЬ вперше об’явився Самуїлу в Шіло, провістивши ГОСПОДНЮ вістку, ГОСПОДЬ і далі відкривався йому в Шіло. 

<h4>1 Самуїлова 4 
<p>1 До слів Самуїла прислухався весь Ізраїль. У той час Ізраїль вирушив на війну проти филистимців. Вони отаборились при Евен-Езері, тоді як филистимці стояли табором під Афеком. 
<p>2 Филистимці вишикувались у бойові лави проти Ізраїлю, і розпочалась битва. Ізраїль був розбитий филистимцями. Під час бою на полі битви полягло близько чотирьох тисяч чоловік. 
<p>3 Коли військові мужі повернулись до табору, ізраїльські старійшини сказали: Чому сьогодні так вразив нас ГОСПОДЬ перед филистимцями? Давайте візьмемо зі собою із Шіло Ковчег ГОСПОДНЬОГО Заповіту, – нехай він буде серед нас і врятує нас від рук наших ворогів. 
<p>4 Тож військові послали в Шіло людей, котрі і спровадили звідти Ковчег Заповіту ГОСПОДА Саваота, що сидить на херувимах. Ковчег Божого Заповіту супроводжували обидва сини Ілія, Хофні та Пінхас. 
<p>5 Так сталося, що коли Ковчег ГОСПОДНЬОГО Заповіту прибув до табору, то весь Ізраїль так голосно закричав, що здригнулась земля. 
<p>6 Почувши цей потужний вигук, филистимці почали питати: Чому це такий гучний крик у єврейському таборі? А коли дізналися, що Господній Ковчег прибув до табору, 
<p>7 то филистимці перелякалися й говорили: Їхній Бог прийшов до табору! Потім додали: Горе нам! Адже чогось подібного досі ще не було! 
<p>8 Горе нам! Хто нас врятує від руки такого потужного Бога!? Адже їхні боги вражали єгиптян усякими карами ще перед пустелею! 
<p>9 Тож зберіться зі силами і виявіть усю мужність, филистимці, аби часом вам не довелось служити євреям, як вони служили вам! Отже, будьте мужніми, і вступайте в бій! 
<p>10 І филистимці ринулись у бій; вони цілковито розгромили ізраїльтян, так що вони порозбігались по своїх наметах. Це була дуже велика поразка, в якій полягло тридцять тисяч піших ізраїльтян. 
<p>11 Захопили филистимці також і Божий Ковчег, а обидва сини Ілія, Хофні та Пінхас, загинули. 
<p>12 Того самого дня пощастило вирватись з поля битви одному веніямінцю, який прибіг у Шіло; його одяг був розірваний, а його голова посипана порохом. 
<p>13 Коли він наблизився, Ілій якраз сидів на стільці біля самої дороги, вдивляючись у далечінь, адже його серце тривожилось за долю Божого Ковчега. Коли ж той чоловік прибіг до міста й розповів, що сталось, усе місто заголосило. 
<p>14 Почувши це велике голосіння, Ілій запитав: Що це за лемент я чую? Але якраз прибув до нього той чоловік і про все розповів Ілію. 
<p>15 На той час Ілію було вже дев’яносто вісім років; його очі потьмяніли, так що він майже не бачив. 
<p>16 Отже, той чоловік сказав Ілію: Я – той, хто прибув з військового табору, і сьогодні я ледве втік з поля бою... А той запитав: Що сталося, мій сину? 
<p>17 Відповідаючи, вісник сказав: Ізраїль кинувся навтіки перед филистимцями, і в бою полягло дуже багато людей. Загинули також обидва твої сини, Хофні та Пінхас, захоплено і Божий Ковчег... 
<p>18 Коли вісник згадав про Божий Ковчег, сталося так, що Ілій впав навзнаки зі стільця біля входу до брами, зламав свій хребет, і помер, оскільки він був чоловіком похилого віку і важким. Він залишався суддею Ізраїлю сорок років. 
<p>19 Його невістка, дружина Пінхаса, була вагітною, і незабаром мала родити. Почувши про те, що Божий Ковчег захоплено, а також про смерть свого свекра та свого чоловіка, вона впала навколішки й народила, оскільки в неї почались перейми. 
<p>20 І коли під час родів вона помирала, ті жінки, що стояли біля неї, казали: Не бійся, адже ти народила сина! Але вона нічого не відповіла, й навіть не звернула на це уваги. 
<p>21 Вона лише назвала хлопчика Іхаводом, говорячи: Відійшла слава від Ізраїлю, – оскільки був захоплений ворогом Божий Ковчег, а також у зв’язку зі смертю свого свекра і свого чоловіка. 
<p>22 Вона ще раз повторила: Відійшла слава від Ізраїлю, тому що не стало ГОСПОДНЬОГО Ковчега. 

<h4>1 Самуїлова 5 
<p>1 Тим часом филистимці, захопивши Божий Ковчег, повезли його із Евен-Езера до Ашдода. 
<p>2 Отже, взявши Господній Ковчег, филистимці внесли його в храм свого бога Даґона й поставили його біля самого Даґона. 
<p>3 Піднявшись наступного ранку, ввійшовши в храм Даґона ашдодці побачили, що він лежить долілиць перед ГОСПОДНІМ Ковчегом. Вони підняли Даґона, й поставили його на своє місце. 
<p>4 Встали вони вранці наступного дня, – аж ось Даґон знову лежить долілиць перед ГОСПОДНІМ Ковчегом; до того ж Даґонова голова й обидві долоні його рук відбиті та лежать на порозі, – від Даґона залишився лише його тулуб. 
<p>5 Тому жерці Даґона й кожен, хто приходить у храм Даґона в Ашдоді, і дотепер не ступають на поріг храму Даґона. 
<p>6 Отже, вельми тяжіла ГОСПОДНЯ караюча рука на ашдодцях; Він вразив Ашдод і його околиці болісними наростами. 
<p>7 Коли мужі Ашдода усе це побачили, то сказали: Не повинен залишатися в нас Ковчег Бога Ізраїлю, адже вельми важкою виявилась Його рука над нами та над нашим богом Даґоном. 
<p>8 І вони послали жерців, запросили до себе всіх филистимських князів, і запитали: Що маємо зробити з Ковчегом Бога Ізраїлю? А ті вирішили відправити Ковчег Бога Ізраїлю у Ґат! Тож спровадили Ковчег Бога Ізраїлю туди. 
<p>9 Після того як перенесли Ковчег у Гат, сталося так, що караюча ГОСПОДНЯ рука затяжіла й над тим містом; це викликало серед людей дуже велике збентеження, оскільки Він ( ГОСПОДЬ ) уразив людей міста, – від малого й до великого, – так що появилися на них болючі нариви. 
<p>10 Тоді Божий Ковчег вони відправили до Екрона. Але трапилось так, що коли прибув Божий Ковчег до Екрона, то мешканці Екрона закричали, волаючи: Спровадили до нас Ковчег Бога Ізраїлю, аби знищити нас і наш народ? 
<p>11 Тож вони послали гінців й, зібравши всіх филистимських князів, сказали: Відправте Ковчег Бога Ізраїлю, й нехай він повернеться на належне йому місце, аби він не нищив ні нас, ні нашого народу! Адже все місто охопила смертельна загроза, через те що затяжіла над містом Божа караюча рука. 
<p>12 Люди, котрі ще не померли, були вражені болісними наривами, так що голосіння від міста піднялось до небес! 

<h4>1 Самуїлова 6 
<p>1 ГОСПОДНІЙ Ковчег перебував у филистимському краю сім місяців. 
<p>2 Нарешті филистимці скликали жерців та ворожбитів й запитали: Що нам робити з ГОСПОДНІМ Ковчегом? Скажіть нам, яким чином відіслати його на належне йому місце? 
<p>3 А ті відповіли: Якщо вже вирішили відправити Ковчег Бога Ізраїлю, то не відсилайте його без приносин; обов’язково долучіть до нього пожертву Богу за провину. Лише тоді одужаєте та зрозумієте, чому Його караюча рука тяжіє над вами. 
<p>4 А ті запитали: Яку пожертву за провини Йому принести? Вони ж відповіли: За числом филистимських князів – п’ять золотих зображень наростів і п’ять золотих зображень мишей, адже однакове покарання спіткало як усіх вас, так і ваших князів. 
<p>5 Тому зробіть зовнішні подоби ваших наростів, як і зображення золотих мишей, які нищать вашу землю, віддайте славу Богові Ізраїлю. Може таким чином Він забере Свою караючу руку, що тяжіє над вами, над вашими богами та над вашим краєм. 
<p>6 Навіщо ви робите непоступливими ваші серця, як запеклими були серця єгиптяни і фараон? Адже, лише після того, як Він (Бог) виявив над ними Свою силу в покаранні, їх відпустили, і вони змогли піти? 
<p>7 Тож тепер приготуйте спеціальний новий віз, і дві дійні корови, які мають телят, але яких ще не запрягали у ярмо. Запряжіть ті корови до воза, а їхніх телят поверніть до обори. 
<p>8 Тоді візьміть ГОСПОДНІЙ Ковчег і поставте його на віз, а скриньку зі золотими предметами, які ви даєте як пожертву за провину, поставте збоку Ковчега й відпустіть корів, – нехай йдуть. 
<p>9 Ви ж спостерігайте: Якщо він ( Ковчег ) попрямує дорогою в свій край, до Бет-Шемеша, то це означатиме, що, дійсно, Бог учинив нам це велике лихо, а якщо ні, то будемо знати, що то не Його ( Божа ) рука тяжіла над нами, а з нами трапилася звичайна випадковість. 
<p>10 Ці мужі так і зробили: взяли дві дійні корови, які мають телят, запрягли їх до воза, а їхніх телят замкнули в оборі. 
<p>11 На віз вони поставили ГОСПОДНІЙ Ковчег, а також скриньку зі золотими мишами та зі зображеннями своїх болючих наростів. 
<p>12 Тож корови вирушили просто дорогою в напрямку Бет-Шемеша; вони тримались виключно цього шляху, – йдучи, ревіли, проте не звертали ні вправо, ні вліво, – в той час як филистимські князі йшли за ними аж до границь Бет-Шемеша. 
<p>13 Мешканці Бет-Шемеша якраз жали в долині пшеницю; вони, звівши свої очі, побачили Ковчег, а побачивши дуже зраділи. 
<p>14 Віз прибув на поле мешканця Бет-Шемеша, Ісуса, і там, біля великого каменя, він зупинився. Вони ( женці ) порубали дерев’яні частини воза на дрова, а корів принесли у всепалення ГОСПОДУ. 
<p>15 Левіти, знявши з воза ГОСПОДНІЙ Ковчег і золоту скриньку, яка була біля нього зі золотими предметами, поставили його на той великий камінь. Того дня мешканці Бет-Шемеша принесли ГОСПОДУ всепалення; приносили також інші жертви. 
<p>16 П’ять филистимських князів за усім цим спостерігали і того ж дня повернулись до Екрону. 
<p>17 А щодо золотих зображень болючих наростів, які филистимці передали ГОСПОДУ як жертву за провину, то вони були: одне за Ашдод, одне за Ґазу, одне за Ашкелон, одне за Ґат й одне за Екрон. 
<p>18 Стільки ж було зображень золотих мишей, за кількістю всіх филистимських міст, якими правили п’ять князів, починаючи від укріплених міст й до відкритих поселень. А свідком цього досі є великий камінь на полі Ісуса, мешканця Бет-Шемеша, на якому стояв ГОСПОДНІЙ Ковчег. 
<p>19 Тим часом мешканці Бет-Шемеша почали заглядати в ГОСПОДНІЙ Ковчег, через що ГОСПОДЬ знищив сімдесят мужів із п’ятдесяти тисяч населення міста. Тому народ був у жалобі, оскільки ГОСПОДЬ уразив народ дуже великою карою. 
<p>20 Через те мешканці Бет-Шемеша почали говорити: Хто зможе встояти перед ГОСПОДОМ, – цим святим Богом?! До кого його від нас відіслати? 
<p>21 І вони відправили посланців до мешканців Кір’ят-Єаріма, повідомляючи: Филистимці повернули ГОСПОДНІЙ Ковчег, – прийдіть і заберіть його до себе! 

<h4>1 Самуїлова 7 
<p>1 Тож прийшли мешканці Кір’ят-Єаріма, та й забрали ГОСПОДНІЙ Ковчег. Вони занесли його в дім Авінадава, що на узгір’ї, а його сина Елеазара посвятили, аби він стеріг ГОСПОДНІЙ Ковчег. 
<p>2 Так склалось, що з тих пір, як Ковчег залишався в Кір’ят-Єарімі, минуло чимало часу, – цілих двадцять років. За той час весь Ізраїлів дім почав навертатись до ГОСПОДА. 
<p>3 Саме тоді звернувся до всього Ізраїлевого дому Самуїл з такими словами: Якщо ви бажаєте навернутись до ГОСПОДА всім своїм серцем, повикидайте з-посеред себе чужих богів та Астарт, і наверніть ваші серця до ГОСПОДА та служіть лише Йому одному, і Він вас визволить з рук филистимців. 
<p>4 Тож ізраїльтяни повикидали Ваалів та Астарт, і служили ГОСПОДУ, Самому Йому. 
<p>5 Після того Самуїл сказав: Зберіть увесь Ізраїль у Міцпі, а я молитимусь за вас до ГОСПОДА. 
<p>6 Отже, вони зібрались у Міцпі, черпали воду й виливали її перед ГОСПОДОМ , постили того дня й говорили: Ми згрішили проти ГОСПОДА ! Самуїл був тоді в Міцпі суддею ізраїльтян. 
<p>7 Але, довідавшись, що ізраїльтяни зібрались в Міцпі, филистимці, під проводом филистимських князів, вирушили проти Ізраїлю. Почувши про це, ізраїльтяни злякались филистимців. 
<p>8 Тож ізраїльтяни почали просити Самуїла: Не переставай молитись про нас, волаючи до ГОСПОДА, Бога нашого, аби Він врятував нас від рук филистимців! 
<p>9 Тоді Самуїл узяв одне ягня, яке ще годується молоком, і повністю приніс його на всепалення ГОСПОДУ. Після цього Самуїл заволав до ГОСПОДА щодо Ізраїлю, і ГОСПОДЬ йому відповів. 
<p>10 Якраз тоді, коли Самуїл приносив всепалення, филистимці наблизились, щоб воювати з Ізраїлем. У той момент ГОСПОДЬ загримів над филистимцями гучним розкотистим громом, чим викликав серед них переполох, й вони зазнали від Ізраїлю цілковитої поразки. 
<p>11 Ізраїльські воїни виступили з Міцпи й, переслідуючи филистимців, громили їх аж до околиць Бет-Кара. 
<p>12 Тому Самуїл узяв один камінь, встановив його між Міцпою та Шеном, і назвав його Евен-Езер, заявивши: Аж до цього місця допоміг нам ГОСПОДЬ. 
<p>13 Отак филистимці були упокорені, й більше не наважувались навіть наближатися до ізраїльського кордону. З того часу ГОСПОДНЯ караюча рука тяжіла над филистимцями протягом усього життя Самуїла. 
<p>14 Усі Ізраїлеві міста, від Екрона й до Ґата, які филистимці раніше в Ізраїлі захопили, були повернуті, – навіть їхні околиці Ізраїль звільнив від филистимців. Був також мир між Ізраїлем та аморейцями. 
<p>15 А Самуїл був суддею в Ізраїлі протягом усього свого життя. 
<p>16 Щороку він по черзі відвідував Бетель, Ґілґал та Міцпу, розглядаючи в усіх тих містах Ізраїлю судові справи. 
<p>17 Потім він повертався до Рами, оскільки там він проживав. Там він також звершував судочинство Ізраїлю, і там спорудив жертовник ГОСПОДУ. 

<h4>1 Самуїлова 8 
<p>1 Так сталося, що в похилому віці Самуїл призначив суддями Ізраїлю своїх синів. 
<p>2 Ім’я його перворідного сина було Йоїл, а ім’я другого – Авія. Вони були суддями у Беер-Шеві. 
<p>3 Але його сини не пішли його дорогою, а потягнулись за наживою, – брали хабарі, а тому викривляли правосуддя. 
<p>4 Тому зібрались усі ізраїльські старійшини, прийшли до Самуїла в Раму, і 
<p>5 сказали йому: Ось ти вже в похилому віці, а твої сини не йдуть твоїми слідами, тому настанови над нами царя, аби він нами правив, як це є в усіх народів! 
<p>6 Проте Самуїлові не сподобалось те, що вони просили, мовляв: Постав нам царя, аби він нами правив! Тож Самуїл звернувся в молитві до ГОСПОДА. 
<p>7 А ГОСПОДЬ так відповів Самуїлові: Прислухайся до голосу народу та до всього, що вони тобі кажуть, адже не тебе вони відкинули, але вони знехтували Мною, аби Я не був їхнім царем. 
<p>8 Адже як вони поводились завжди, – з тих пір, коли Я їх вивів з Єгипту, й дотепер, – вони залишали Мене, аби служити іншим богам; так вони чинять і з тобою. 
<p>9 Однак, зараз послухайся їхнього прохання, але обов’язково застережи їх, пояснивши їм права царя, який царюватиме над ними! 
<p>10 Тож Самуїл переказав усі ГОСПОДНІ слова народові, який домагався від нього царя. 
<p>11 Він сказав: Ось такі будуть права царя, який царюватиме над вами: Він буде забирати ваших синів і приставить до своїх колісниць та до своїх коней, й вони ( сини ) бігатимуть перед його колісницею. 
<p>12 Він призначить над ними своїх тисячників та сотників; накаже їм орати його поле, жати його хлібні ниви, виготовляти його військову зброю та знаряддя до його колісниць. 
<p>13 Він забиратиме ваших дочок, аби виготовляли парфуми, працювали кухарками та пекарями. 
<p>14 Він забере ваші кращі поля, ваші виноградники й ваші оливкові сади, та віддасть своїм слугам. 
<p>15 З вашого врожаю зерна і ваших виноградників він братиме десятину ( податок ), аби було з чого платити своїм урядовцям та своїм слугам. 
<p>16 Ваших найкращих слуг та ваших слугинь, ваших найсильніших молодих людей і ваших ослів він забиратиме і залучатиме до праці в своєму господарстві. 
<p>17 Він оподаткує ваші отари десятиною, а ви самі будете йому служити. 
<p>18 І якщо в той час ви будете нарікати з приводу діянь вашого царя, котрого ви собі обрали, ГОСПОДЬ вам не відповідатиме... 
<p>19 Але люди не захотіли далі слухати застережень Самуїла, й сказали: Ні, нехай-таки над нами буде цар! 
<p>20 Ми хочемо бути такими, як всі народи, – нехай наш цар нас судить, править нами й провадить наші війни! 
<p>21 Самуїл вислухав усі слова народу, і переказав їх ГОСПОДУ. 
<p>22 А ГОСПОДЬ сказав Самуїлові: Виконай їхнє бажання, і постав їм царя! Тоді Самуїл сказав ізраїльським мужам: Повертайтесь кожен у своє місто! 

<h4>1 Самуїлова 9 
<p>1 Жив один чоловік з Веніямінового племені на ім’я Кіш, син Авіїла, внук Церора, правнук Бекората, праправнук Афія, веніямінець, – досить заможна людина. 
<p>2 В нього був син на ім’я Саул, молодий та статечний чоловік, – не було серед Ізраїлевих нащадків вродливішого за нього, – крім того він був на голову вищий від усіх людей. 
<p>3 Одного разу в Саулового батька Кіша пропали ослиці, й Кіш сказав своєму сину Саулу: Візьми зі собою когось зі слуг та й піди, пошукай ослиць! 
<p>4 Вони пройшли все Єфремове нагір’я, перетнули Шалішову рівнину, але не знайшли. Тоді пройшли Шаалімську долину, – не було також. Так вони пройшли все Веніямінове володіння, а ослиць не знайшли. 
<p>5 Коли вони дійшли до околиць Цуфа, Саул сказав своєму слузі, що був з ним: Пора нам повертатись, аби мій батько, замість ослиць, не почав хвилюватись вже за нас! 
<p>6 Але той відповів йому: Ось у цьому місті є Божий чоловік, – дуже поважна людина, – все, що він скаже, неодмінно справджується. Тож зайдемо туди, – може він нам щось підкаже відносно нашої подорожі, яку звершуємо. 
<p>7 Саул сказав своєму слузі: Піти можна, але що ми занесемо тому чоловікові? Адже хліб у наших торбинах скінчився, а якогось гостинця немає, щоб занести Божому чоловікові. Що в нас є? 
<p>8 Відповідаючи Саулові, слуга запропонував: Ось у мене є четвертина срібного шекля, – я готовий віддати його Божому чоловікові, й він щось нам підкаже відносно нашої подальшої дороги. 
<p>9 Раніше в Ізраїлі було так, що кожен, хто мав намір отримати Божу пораду, говорив так: Ходімо до провидця! Адже теперішніх пророків раніше називали провидцями. 
<p>10 Тоді Саул сказав своєму слузі: Твоя порада слушна! Давай підемо! Отже, вони пішли в місто, де жив Божий чоловік. 
<p>11 Підіймаючись по узгір’ю в місто, вони зустріли дівчат, які сходили набрати води, і запитали їх: Чи є тут провидець? 
<p>12 Відповідаючи, ті сказали: Так, зараз ви його зможете побачити! Але поспішіть, адже щойно він прийшов до міста, а сьогодні у народа жертвоприношення на узвишші. 
<p>13 Як увійдете в місто, зразу шукайте його, перш ніж він підійметься на узвишшя задля жертовної трапези, тому що народ не почне їсти, доки він не прийде, позаяк він має благословити жертву, – і лише після цього почнуть їсти гості. Поспішайте, – ви ще його застанете. 
<p>14 Тож вони прибули до міста. Коли вони входили у браму міста, Самуїл якраз йшов їм назустріч, аби піднятись на узвишшя. 
<p>15 ГОСПОДЬ же, за день до приходу Саула, відкрив Самуїлові повідомивши: 
<p>16 Завтра, цієї самої пори, пришлю до тебе чоловіка із Веніямінового краю, аби ти помазав його на володаря над Моїм народом Ізраїлем, – він визволить Мій народ з рук филистимців, оскільки Я зглянувся на Мій народ, тому що його волання вже піднялось до Мене. 
<p>17 І от, щойно Самуїл побачив Саула, як ГОСПОДЬ повідомив йому: Оце той муж, про якого Я тобі говорив: Він і буде владарювати над Моїм народом. 
<p>18 У цей момент Саул якраз підійшов до Самуїла посеред брами, і запитав: Скажи мені, будь ласка, де тут дім провидця? 
<p>19 Відповідаючи, Самуїл сказав Саулові: Я і є провидець! Іди попереду мене на узвишшя. Сьогодні ви будете зі мною обідати, а завтра зранку я відпущу тебе й повідомлю тобі все, що хвилює твоє серце. 
<p>20 А щодо ослиць, які в тебе пропали три дні тому, то не турбуйся про них, бо вони знайшлися... Хіба не тобі та твоїй родині належить усе найкраще в Ізраїлі?! 
<p>21 Відповідаючи, Саул сказав: Чи ж я не веніямінець, з найменшого Ізраїлевого племені, і чи мій рід не найменший з усіх родів у племені Веніяміна? Тож навіщо ти говориш мені такі речі? 
<p>22 Але Самуїл узяв Саула та його слугу, попідруки ввів їх у світлицю, і запропонував їм найпочесніше місце серед усіх запрошених, яких було близько тридцяти чоловік. 
<p>23 А кухареві Самуїл сказав: Подай ту частину, яку я раніше тобі дав, і про яку я тобі говорив, щоб ти відклав її в себе окремо. 
<p>24 Тож кухар приніс ціле стегно з усім, що було на ньому, і поклав його перед Саулом, а Самуїл сказав: Це те, що було відкладене для тебе. Те, що лежить перед тобою, бери та їж, адже воно на певний час було відкладене для тебе, ще коли я почав скликати народ! Отже, того дня Саул обідав зі Самуїлом. 
<p>25 Після того як вони спустились з узвишшя до міста, Самуїл розмовляв з Саулом на покрівлі будинку. 
<p>26 Там Саул і заночував. Так сталось, що рано-вранці Самуїл покликав перебуваючого на покрівлі Саула, говорячи: Вставай, я проведу тебе! Тож Саул устав, і вони обидва вийшли, він і Самуїл, надвір. 
<p>27 І коли вони дійшли до межі міста, Самуїл сказав Саулові: Скажи слузі, аби він пішов попереду нас; і коли той піде, ти затримайся, – сьогодні я сповіщу тобі Боже рішення. 

<h4>1 Самуїлова 10 
<p>1 Тоді Самуїл узяв посудину з олією, і вилив Саулові на голову, потім поцілував його й сказав: Тебе помазав ГОСПОДЬ, аби ти був володарем над Його спадщиною ! 
<p>2 Зараз ти підеш від мене, й біля гробниці Рахилі, на межі наділу Веніяміна в Целцаху, зустрінеш двох чоловіків, які тобі скажуть: Ослиці, які ви пішли шукати, знайшлися, і тепер твій батько турбується вже не про ослиць, а журиться за вами, мовляв: що могло статися з моїм сином! 
<p>3 А як звідти вирушиш далі, й дійдеш до Фаворського дуба, з тобою зустрінуться три чоловіки, котрі йтимуть, аби поклонитися Богові в Бетелі: один нестиме трьох козенят, другий матиме три буханці хліба, а третій буде нести бурдюк з вином. 
<p>4 Вони привітають тебе, бажаючи миру, й дадуть тобі дві хлібини. Прийми ті дві хлібини від них. 
<p>5 Після цього підійдеш до Божого пагорбу, де стоїть озброєний загін филистимців. І, як тільки ввійдете в те місто, вам зустрінеться група пророків, котрі сходитимуть з узвишшя, а попереду них гратимуть музиканти на арфах, тимпанах, сопілках і гуслах. І вони будуть пророкувати. 
<p>6 Тоді зійде на тебе ГОСПОДНІЙ Дух, і ти пророкуватимеш з ними, і станеш іншою людиною. 
<p>7 І коли всі ці ознаки щодо тебе здійсняться, – чини далі так, як вважатимеш за слушне, адже з тобою Бог. 
<p>8 Я маю зійти в Ґілґал, аби там принести всепалення і подячні мирні жертви, але ти підеш туди переді мною раніше. Чекай мене сім днів, доки я не прийду до тебе і не скажу тобі, що маєш далі робити. 
<p>9 Так і сталось, – щойно він повернувся, аби піти від Самуїла, Бог уже перемінив його серце на інше, і того ж дня здійснились усі ті ознаки. 
<p>10 Звідти вони прийшли до Гіви, де їх зустріла група пророків. Його огорнув Божий Дух, і він пророкував разом з ними. 
<p>11 Коли ж ті, котрі знали його раніше, побачили, як він захоплено пророкує разом з пророками, то почали говорити між собою: Що таке сталося зі сином Кіша? Невже і Саул також між пророками? 
<p>12 Хтось із присутніх навіть вигукнув: А хто є їхнім батьком? Тому й виникла приказка: Невже й Саул серед пророків? 
<p>13 Закінчивши пророкувати, він пішов на узвишшя. 
<p>14 Дядько Саула запитав його та його слугу: Куди це ви ходили? А він відповів: Шукати ослиць! Але, зрозумівши, що не можемо знайти, то пішли до Самуїла. 
<p>15 Тоді дядько Саула сказав: Розкажи мені, що вам сказав Самуїл! 
<p>16 А Саул відповів своєму дядькові: Він просто нам повідомив, що ослиці знайшлись! Проте, що Самуїл сказав відносно царства, Саул йому не признався. 
<p>17 Незабаром Самуїл скликав народ до ГОСПОДА в Міцпу 
<p>18 й оголосив ізраїльтянам, що говорить ГОСПОДЬ, Бог Ізраїлю: Я вивів Ізраїль з Єгипту; Я врятував вас з руки єгиптян, а також з рук усіх царств, які вас пригноблювали! 
<p>19 Тепер же ви відкинули свого Бога, Який вас спасав від усіх ваших нещасть і утисків, заявивши Йому: Постав над нами царя! Тому зараз станьте перед ГОСПОДОМ за вашими племенами і за вашими тисячами ( родинами ). 
<p>20 І коли Самуїл звелів проходити всім племенам Ізраїлю, то жереб випав на плем’я Веніяміна. 
<p>21 І провів плем’я Веніяміна за його родами, і жереб випав на рід Матрі. І в роду Матрі жереб випав на Саула, Кішового сина. Тож шукали його, але не знаходили. 
<p>22 Тому знову питали в ГОСПОДА, чи взагалі прийшов сюди цей чоловік? І ГОСПОДЬ відповів: Ось він ховається серед речей. 
<p>23 Тоді за ним побігли й привели його звідти. І коли Саул став серед народу, то виявилось, що він на голову вищий від усіх людей. 
<p>24 Звертаючись до всього народу, Самуїл сказав: Бачите, кого ГОСПОДЬ обрав? Адже серед всього народу немає подібного до нього! І весь народ закричав, вигукуючи: Нехай живе цар! 
<p>25 Далі Самуїл оголосив перед народом правила царського правління, записав їх у книгу-сувій, і поклав її перед ГОСПОДОМ. Після цього Самуїл розпустив народ, – кожного до свого дому. 
<p>26 Саул також пішов до свого дому, в Гіву. Його супроводжували деякі хоробрі мужі-воїни, серця яких були зворушені ГОСПОДОМ. 
<p>27 Але були й негідники, які говорили: Хіба це йому нас рятувати?! Вони знехтували ним, і не піднесли йому дарів, але він промовчав. 

<h4>1 Самуїлова 11 
<p>1 Через якийсь час виступив аммонієць Нахаш, і вчинив облогу проти Явеша Гілеадського. Всі мешканці Явеша запропонували Нахашу: Уклади з нами угоду, й ми будемо служити тобі. 
<p>2 Але аммонієць Нахаш відповів: Гаразд, я укладу з вами угоду за умови, що вийму в кожного з вас праве око, і наведу цим ганьбу на весь Ізраїль! 
<p>3 Старійшини Явеша сказали йому: Дай нам семиденну відстрочку, щоб ми відправили посланців у всі околиці Ізраїлю, і якщо ніхто не прийде нам на допомогу, то ми віддамося тобі. 
<p>4 Коли ж посланці прибули в Гіву Саулову, і про все розповіли народові, то весь народ учинив лемент і заплакав. 
<p>5 Тим часом Саул якраз йшов позаду своїх волів з поля. І Саул запитав: Що сталось з людьми, що вони плачуть? Йому розповіли все, що сказали гінці з Явеша. 
<p>6 Коли Саул почув про ті події, на нього зійшов Божий Дух, і він запалав великим гнівом. 
<p>7 Саул взяв пару волів, розрубав їх на частини і через послів розіслав у всі Ізраїлеві поселення з наказом: Так буде вчинено з волами того, хто не піде на війну разом зі Саулом і Самуїлом! Всіх людей охопив ГОСПОДНІЙ страх, тому вони вирушили як один чоловік. 
<p>8 Саул оглянув зібраних у Безеку. Мужів Ізраїлю виявилось триста тисяч, і тридцять тисяч мужів із Юдиного племені. 
<p>9 Він наказав посланцям, які прибули: Скажіть мешканцям Явеша Гілеадського так: Завтра, щойно пригріє сонце, чекайте порятунку. Посланці ввійшли в місто, й повідомили про це мешканцям Явеша; ті дуже зраділи. 
<p>10 Після цього явеські мешканці сказали Нахашу : Завтра ми вийдемо до вас, – робіть з нами, що захочете. 
<p>11 Проте наступного дня сталось ось що: Саул розділив народ на три загони, які вдосвіта раптово проникли в середину ворожого табору, й розбили аммонійців, перше ніж пригріло сонце; в результаті залишки їхніх людей настільки розпорошились, що навіть не було двох разом. 
<p>12 Тоді народ сказав Самуїлові: Назви тих людей, котрі говорили: хіба ж то Саулові над нами царювати? Видай тих людей, і ми їх стратимо! 
<p>13 Але Саул сказав: Сьогодні не помре ніхто, адже в цей день ГОСПОДЬ подарував Ізраїлю спасіння! 
<p>14 А Самуїл звернувся до народу зі закликом : Ходімо, – вирушаймо в Ґілґал і там відновимо царство! 
<p>15 Тож увесь народ вирушив у Ґілґал, і там перед ГОСПОДОМ у Ґілґалі проголосили Саула царем. Там же перед ГОСПОДОМ були принесені подячні мирні жертви. Це була велика радість як для Саула, так і для всіх мужів Ізраїлю. 

<h4>1 Самуїлова 12 
<p>1 Тоді ж Самуїл промовив до всього Ізраїлю: Ось я виконав ваше прохання в усьому, що ви мене просили, й поставив над вами царя. 
<p>2 Від сьогодні вашим провідником буде цар. Що ж до мене, то я вже досяг похилого віку, посивів.. Між вами залишаються мої сини. Я був вашим провідником з молодих літ й дотепер. 
<p>3 І нині я стою перед вами. Засвідчіть зараз перед ГОСПОДОМ і перед Його помазаником: У кого я взяв вола? В кого відібрав я осла? Кого з вас я пригноблював, чи може кого я скривдив? З чиїх рук я взяв хабара, аби на його провину закрити свої очі? Скажіть, і я вам усе поверну! 
<p>4 Але вони відповіли: Ні, ти нас не пригноблював, нікого не кривдив і ні від кого нічого не взяв! 
<p>5 Тоді він промовив до них: ГОСПОДЬ є Свідком щодо вас, крім того, сьогодні є свідком і Його помазаник, що ви не знайшли проти мене нічого поганого. А люди відповіли: Так, вони є Свідками! 
<p>6 І Самуїл продовжував говорити до народу: Пам’ятайте – це є той самий ГОСПОДЬ, Який дав вам Мойсея та Аарона, і Котрий вивів ваших батьків з Єгипетського краю! 
<p>7 Тепер же приготуйтесь, і я свідчитиму проти вас перед ГОСПОДОМ щодо всіх ГОСПОДНІХ добродійств, які Він учинив для вас і для ваших батьків. 
<p>8 Коли Яків опинився в Єгипті, й ваші батьки волали до ГОСПОДА, то ГОСПОДЬ послав Мойсея та Аарона, і випровадив ваших батьків з Єгипту, й поселив їх у цім краю. 
<p>9 Але коли вони забули ГОСПОДА, свого Бога, то Він віддав їх у руки Сісери, полководця хацорського війська. Пізніше вони потрапили в руки филистимців, та в руки моавського царя, котрі воювали з ними. 
<p>10 Тоді вони заволали до ГОСПОДА, говорячи: Ми згрішили, оскільки залишили ГОСПОДА, і служили Ваалам та Астартам! А тепер визволи нас з руки наших ворогів, і ми служитимемо Тобі! 
<p>11 Змилосердившись, ГОСПОДЬ послав Єрувваала, потім Бедана ( Варака ), Їфтаха й Самуїла, визволяючи вас з рук ваших навколишніх ворогів; і ви жили в безпеці. 
<p>12 А нещодавно, побачивши навалу аммонійського царя Нахаша, який виступив проти вас, ви мені сказали: Не так має бути! Нехай над нами владарює цар! Хоч вашим царем є ГОСПОДЬ, ваш Бог!? 
<p>13 Так от тепер маєте царя, якого ви собі обрали та якого домагались; ГОСПОДЬ поставив над вами царя, 
<p>14 сподіваючись при цьому, що ви будете боятися ГОСПОДА, й будете Йому служити; що будете слухатись Його голосу, і не будете противитись велінням ГОСПОДА ; що ви будете разом зі своїм царем, який владарює над вами, йти за ГОСПОДОМ, вашим Богом! 
<p>15 Однак, якщо ви не будете слухатись ГОСПОДНЬОГО голосу й почнете противитись наказам ГОСПОДА, то ГОСПОДНЯ рука буде спрямована проти вас, як була проти ваших батьків. 
<p>16 Тепер же будьте уважні й побачите велике чудо, яке ГОСПОДЬ учинить перед вашими очима. 
<p>17 Ось тепер пора жнив пшениці, але я попрошу ГОСПОДА, й Він пошле грім і великий дощ, з чого ви переконаєтесь і зрозумієте, яке велике зло ви вчинили перед ГОСПОДОМ, жадаючи для себе царя! 
<p>18 Отже, Самуїл помолився ГОСПОДУ, й ГОСПОДЬ того ж дня послав громи та велику зливу, так що весь народ дуже налякався ГОСПОДА і Самуїла. 
<p>19 Тоді всі люди почали благати Самуїла: Помолися за твоїх слуг до ГОСПОДА, твого Бога, щоб нам не померти, адже ми до всіх наших гріхів додали ще одне зло, домоглися собі царя! 
<p>20 І Самуїл сказав народові: Не бійтеся! Ви справді вчинили все це зло, але хоча б надалі не залишайте ГОСПОДА, не ухиляйтесь від Його шляху, й служіть ГОСПОДУ всім своїм серцем! 
<p>21 Не прихиляйтесь до примарних ідолів, які не приносять жодної користі, та які не можуть спасати, оскільки вони ніщо. 
<p>22 Адже ГОСПОДЬ, заради Свого великого Імені, не залишить Свого народу, позаяк зволив ГОСПОДЬ зробити вас Своїм народом. 
<p>23 Що ж до мене, то я у жодному разі не допущу гріха перед ГОСПОДОМ, аби перестати молитися за вас, вказуючи при цьому вам добру й вірну дорогу. 
<p>24 Лише бійтеся ГОСПОДА і служіть Йому щиро від усього свого серця, пам’ятаючи, які величні справи вчинив Він заради вас! 
<p>25 Але якщо ви вперто будете чинити зло, то загинете і ви, і ваш цар. 

<h4>1 Самуїлова 13 
<p>1 Закінчувалась друга річниця після того, як Саул став царем над Ізраїлем. 
<p>2 Саул вибрав собі з ізраїльтян три тисячі воїнів: дві тисячі були зі Саулом в Міхмасі та на горі Бетеля, а тисяча була з Йонатаном у Ґіві Веніяміновій. Решту народу він відпустив, – кожного до свого дому ( намету ). 
<p>3 Йонатан розгромив загін филистимців, який був у Ґіві, і всі филистимці довідались, що євреї збунтувались. Тому Саул засурмив у ріг по всій країні, мовляв: Хай почують євреї! 
<p>4 Коли всі ізраїльтяни дізнались, що Саул наказав розгромити загін филистимців, через що Ізраїль став ненависним серед филистимців, то народ відгукнувся на заклик Саула й зібрався в Ґілґалі. 
<p>5 Филистимці також зібрались, щоб воювати з Ізраїлем, – тридцять тисяч колісниць, шість тисяч вершників на конях, а піших воїнів було так багато, наче піску на березі моря. Вирушивши, вони стали табором у Міхмасі, на схід від Бет-Авена. 
<p>6 Коли ж ізраїльтяни побачили, що вони опинились у скрутному становищі, оскільки на них готується наступ, то люди почали ховатись у печерах, у хащах, в ущелинах скель, у ярах та в ямах; 
<p>7 євреї навіть переправлялись через Йордан у поселення Ґада, в Гілеаді. В той час Саул далі перебував у Ґілґалі, а всі військові, що були з ним, тремтіли від жаху. 
<p>8 Він чекав сім днів, визначених Самуїлом, а Самуїл все не приходив у Ґілґал; тим часом військовий народ став від нього розпорошуватись. 
<p>9 Тож Саул сказав: Приготуйте мені жертви для всепалення, а також мирні жертви! І він сам приніс всепалення. 
<p>10 Але сталося так: щойно він закінчив приносити всепалення, як надійшов Самуїл. Саул вийшов йому назустріч, аби його привітати. 
<p>11 Але Самуїл сказав: Що ти наробив?! Саул відповів: Коли я побачив, що моє військо розбігається, а ти в умовлений час не прийшов, тоді як филистимці зібралися в Міхмасі, 
<p>12 тому я подумав, що филистимці незабаром вирушать на мене в Ґілґал, а я ще не встиг попросити ГОСПОДНЬОГО заступництва, тому я насмілився принести всепалення! 
<p>13 Самуїл же сказав Саулові: Ти вчинив нерозумно! Ти не дотримався наказу ГОСПОДА, твого Бога, який Він тобі дав. Адже сьогодні ГОСПОДЬ утвердив би твоє владарювання над Ізраїлем навіки. 
<p>14 Але тепер твоє царство не втримається. ГОСПОДЬ знайшов Собі мужа по Своєму серцю. Саме йому ГОСПОДЬ доручить стати володарем над Своїм народом, адже ти не дотримався того, що звелів тобі ГОСПОДЬ ! 
<p>15 Після цього Самуїл підвівся і вирушив з Ґілґала до Гіви Веніямінової. Саул же порахував військових людей, що були з ним, – їх виявилось близько шестисот чоловік. 
<p>16 Саул зі своїм сином Йонатаном та загоном війська, що був з ними, також розташувались у Ґіві Веніяміновій, а филистимці таборували в Міхмасі. 
<p>17 І от з филистимського табору вирушили три грабіжницьких загони: один загін прямував по дорозі до Офри в край Шуала; 
<p>18 другий загін пішов по дорозі в Бет-Хорон; а третій рухався по дорозі, що проходить по краю Цевоїмської долини і далі в пустелю. 
<p>19 В усьому ізраїльському краю не було ковалів, оскільки филистимці боялись, що євреї почнуть виготовляти собі мечі та списи! 
<p>20 Тому всі ізраїльтяни мусили ходити до филистимців, коли потрібно було нагострити свого лемеша в плузі, чи свою лопату, свою мотику, свою сокиру чи свій серп після того, 
<p>21 як притупиться чи вищербиться леміш, мотика, тризубні вила, сікач чи заступ. 
<p>22 У результаті так сталося, що під час війни у жодного з воїнів Саула та Йонатана в руках не було ні меча, ні списа, – вони виявились лише в Саула та його сина Йонатана... 
<p>23 Отже, передовий загін филистимців уже підходив до ущелини неподалік Міхмаса. 

<h4>1 Самуїлова 14 
<p>1 Якогось дня Йонатан, син Саула, не поставивши до відома свого батька, сказав слузі, своєму зброєносцю: Ходімо, переправимось по той бік ущелини до загону филистимців. 
<p>2 Саул у той час, разом зі своїм військовим загоном кількістю близько шестисот чоловік, знаходився на околиці Гіви, й сидів під гранатовим деревом, що в Міґроні. 
<p>3 Разом з ним знаходився і Ахія, – ГОСПОДНІЙ священик у Шіло, який тоді носив ефод. Він був сином Ахітува, брата Іхавода, Пінхасового сина, та внуком Ілія. Ніхто з військових людей також не знав, що Йонатан пішов. 
<p>4 Усередині ущелини, по якій Йонатан намагався пробратися до загону филистимців, з обох боків були стрімчасті скелі-бескіди, – з одного боку стрімчак називався Боцец, а з другого – Сенне. 
<p>5 Одна стрімчаста скеля з північної сторони була навпроти Міхмаса, а друга – з південної сторони, навпроти Гіви. 
<p>6 Тоді сказав Йонатан до свого слуги-зброєносця: Давай підберемось до передового загону тих необрізаних. Може ГОСПОДЬ щось зробить для нас! Адже ГОСПОДУ не важко визволяти через багатьох чи лише через кількох осіб! 
<p>7 А зброєносець відповів йому: Роби все, що вважаєш за потрібне. Вирушай, а я за твоїм бажанням піду з тобою! 
<p>8 Тоді Йонатан сказав: Гаразд, ми підемо до тих мужів і покажемось їм! 
<p>9 Якщо вони заволають до нас так: Стійте, поки ми не підійдемо до вас! – то будемо стояти на місці, й не підемо до них. 
<p>10 Але коли скажуть: Йдіть до нас! – то підемо. Це буде для нас ознакою, що ГОСПОДЬ віддає їх у наші руки. 
<p>11 Коли ж вони обидва показалися передовому загону филистимців, то филистимці почали говорити: Дивіться, євреї вилазять зі своїх нір, в яких вони ховалися! 
<p>12 Тоді мужі цього передового загону заволали до Йонатана і до його зброєносця, гукаючи: Підіймайтесь до нас, і ми вам щось скажемо! Тож Йонатан наказав своєму зброєносцю: Тепер йди за мною, адже ГОСПОДЬ віддав їх у руки Ізраїлю! 
<p>13 Отже, Йонатан почав видиратись на гору, чіпляючись за скелю своїми руками та своїми ногами, а за ним його зброєносець. Вони миттєво напали на ворогів, які падали перед Йонатаном, а зброєносець слідом за ним їх добивав. 
<p>14 У тому першому бою, який провадив Йонатан і його зброєносець, загинуло близько двадцяти ворогів, які полягли на полі розміром близько пів ділянки поля, яку можна зорати за день парою волів. 
<p>15 Це викликало жах серед людей у таборі филистимців, а також у полі й серед загону грабіжників. До того ж затряслась земля, що спричинило ще більшу розгубленість і збентеження від Бога. 
<p>16 Вартові Саула в Ґіві Веніяміновій зауважили, що в таборі ворогів розпочалась метушня й люди розбігаються в усі боки. 
<p>17 Тоді Саул сказав військовим, що були з ним: Зробіть перегляд війська і дізнайтесь, хто з наших відлучився! Перевіркою було виявлено, що немає Йонатана і його зброєносця. 
<p>18 Саул сказав Ахії: Принеси Божий Ковчег ! Адже тоді Божий Ковчег вже був з ізраїльтянами. 
<p>19 Але сталося так, що поки Саул розмовляв зі священиком, сум’яття в таборі филистимців значно посилилось. Тоді Саул сказав священику: Нічого не роби! 
<p>20 А Саул і все військо, що з ним, видали бойовий клич й вирушили, а досягнувши поля бою, побачили, що меч кожного воїна був направлений проти свого побратима, – настільки велике було серед них замішання! 
<p>21 Навіть ті євреї, які до того були на боці филистимців, і перебували серед їхнього табору, залишили їх, аби об’єднатись з ізраїльтянами, які воювали разом зі Саулом та Йонатаном. 
<p>22 Коли ж ті ізраїльські чоловіки, котрі переховувались на Єфремовому нагір’ї, почули, що филистимці втікають, то вони також вступили в бій, переслідуючи їх. 
<p>23 Того дня ГОСПОДЬ подарував Ізраїлю перемогу, а битва простяглася аж поза Бет-Авен. 
<p>24 У той день ізраїльські воїни були вкрай виснажені й знесилені. Адже Саул наклав на військовий народ закляття, присягнувшись: Проклятий буде той чоловік, хто споживатиме їжу до вечора, поки я не помщуся своїм ворогам! Тому ніхто з людей не доторкався до їжі. 
<p>25 Але, проходячи крізь лісові хащі, воїни на поляні натрапили на мед, 
<p>26 а увійшовши в ліс, люди знову побачили, як сочився мед, проте ніхто не посмів взяти і піднести руку до своїх уст, оскільки всі боялись закляття. 
<p>27 Йонатан не чув про батькове закляття народу, тому простягнув палицю, яка була в його руці, й умочив її кінець у медовий стільник і підніс до рота. В ту мить його очі заблистіли. 
<p>28 Тоді хтось з людей, відізвавшись сказав: Твій батько наклав на людей закляття, сказавши: Проклятий буде той, хто споживатиме сьогодні їжу! Тому й народ знесилився. 
<p>29 А Йонатан відповів: Мій батько надаремно завдав страждань цій країні! Подивіться, як посвітлішали мої очі, коли я скуштував трохи цього меду! 
<p>30 І якби військовий народ сьогодні добре попоїв зі здобичі, взятої в своїх ворогів, то наскільки більшою була би поразка филистимців! 
<p>31 І все ж того дня вони били филистимців від Міхмаса й до Аялона, так що народ зовсім виснажився. 
<p>32 Ввечері воїни накинулись на здобич, – люди хапали овець, корів і телят, різали їх просто на землі, та їли з кров’ю. 
<p>33 Коли повідомили про це Саула, мовляв: Народ грішить проти ГОСПОДА, оскільки їсть з кров’ю, – то Саул вигукнув: Ви порушники закону! Прикотіть до мене негайно великий камінь! 
<p>34 Після цього Саул сказав: Розійдіться поміж людьми і скажіть їм, аби кожен приводив до мене свого вола, як і кожен свою вівцю, – нехай ріжуть тут і їдять. Не грішіть проти ГОСПОДА, споживаючи м’ясо з кров’ю! Тож усі люди ще тієї ночі приводили своїх волів й своїми руками там їх різали. 
<p>35 Саул спорудив жертовник для ГОСПОДА. Це був перший жертовник, який Саул збудував для ГОСПОДА. 
<p>36 Після цього Саул сказав: Давайте ще цієї ночі наздоженемо филистимців й пограбуємо їх, та так, щоб до ранку жодного з них не залишилось! А люди відповіли: Роби, що вважаєш за потрібне! Але священик сказав: Спочатку запитаємо у Бога! 
<p>37 Тож Саул запитав Бога: Якщо я переслідуватиму филистимців, чи віддаси їх у руки Ізраїлю? Але ГОСПОДЬ того дня йому не відповів. 
<p>38 Тому Саул наказав: Покличте до мене всіх провідників народу, й дізнайтесь, у чому суть сьогоднішнього гріха. 
<p>39 Адже як живий ГОСПОДЬ, Котрий спасає Ізраїль, що навіть якщо згрішив мій син Йонатан, то й він неодмінно помре! Але не виявилось нікого з усього народу, хто би відповів. 
<p>40 Тоді він звернувся до всього Ізраїлю: Ви стійте з одного боку, а я з моїм сином Йонатаном станемо з іншого боку. А народ відповів Саулові: Чини те, що вважаєш за потрібне! 
<p>41 І Саул сказав: ГОСПОДИ, Боже Ізраїлю: Покажи через урім і туммім! І жереб вказав на Йонатана та Саула, а народ виявився невинуватим. 
<p>42 Після цього Саул сказав: Кидайте жереб між мною та між моїм сином Йонатаном. І жереб вказав на Йонатана. 
<p>43 Тож Саул спитав Йонатана: Скажи мені, що ти зробив! І Йонатан йому признався, сказавши: Я дійсно скуштував трошки меду, що був на кінці моєї палиці, яку мав у руці. Тому готовий померти! 
<p>44 А Саул сказав: Нехай Бог учинить зі мною те чи інше, і ще додасть, але, безперечно, ти, Йонатане, маєш померти! 
<p>45 Проте військовий люд сказав Саулові: Хіба можна стратити того, хто учинив для Ізраїлю таке велике визволення? У жодному разі це не станеться! Як живий ГОСПОДЬ, навіть волосинка з його голови не впаде на землю... адже сьогодні він діяв за Божою волею! Так народ врятував Йонатана від смерті. 
<p>46 Саул же припинив переслідування филистимців, так що филистимці повернулись у свої місцевості. 
<p>47 Зміцнивши царську владу над Ізраїлем, Саул провадив війни з усіма своїми довколишніми ворогами: з моавійцями та з синами Аммона; з Едомом, з царями Цови і з филистимцями, – всюди, куди би Саул направлявся, він виходив переможцем. 
<p>48 Створивши потужне військо, він знищив амалекітянців, і визволив Ізраїль від тих, котрі постійно його грабували. 
<p>49 Були в Саула сини: Йонатан, Їшві та Малхішуя, а двох його дочок звали: старшу – Мерав, а молодшу – Міхаль ( Мелхола ). 
<p>50 Дружину Саула звали Ахіноам, дочка Ахімааса. Начальником його війська був Авнер, син Нера, Саулового дядька. 
<p>51 Батько Саула Кіш, і Нер, батько Авнера, були синами Авіїла. 
<p>52 Протягом усього життя Саула не припинялась запекла війна із филистимцями. Тому, де б Саул не зауважив якогось хороброго і сильного мужа, він запрошував його до себе на службу. 

<h4>1 Самуїлова 15 
<p>1 Якось Самуїл сказав Саулові: ГОСПОДЬ колись послав мене, аби помазати тебе царем над Його народом, Ізраїлем, тому зараз вислухай ГОСПОДНЄ доручення. 
<p>2 Так говорить ГОСПОДЬ Саваот: Я вирішив покарати Амалека за те, що він учинив Ізраїлеві, перешкоджаючи йому дорогою, коли той вийшов з Єгипту. 
<p>3 Тому зараз іди й відплати Амалеку, прирікши під закляття все, що є в нього. Не повинно бути пощади нікому, – маєш знищити чоловіків і жінок, дітей і немовлят, волів і овець, верблюдів й ослів! 
<p>4 Саул скликав військо і перелічив його у Телаїмі, – двісті тисяч піших ізраїльтян і десять тисяч мужів із Юдиного племені. 
<p>5 Після того вирушив Саул до головного міста Амалека, і влаштував засідку біля потоку. 
<p>6 Проте кенейцям Саул переказав: Негайно вийдіть з-посеред амалекітянців і відділіться, аби я не знищив разом з ними і вас, оскільки ви співчутливо поставились до всіх ізраїльтян, коли вони йшли з Єгипту. Тож кенейці відокремились від амалекітянців. 
<p>7 І Саул знищив амалекітянців, – від Хавіли і аж до Шуру, що межує з Єгиптом. 
<p>8 Вигубивши все населення мечем, царя амалекітянців, Аґаґа, він узяв живим. 
<p>9 Саул його військо пощадили Аґаґа, а також усе найкраще з дрібної і великої худоби, – особливо вгодованих овець; так само й усе краще з майна, – не захотіли прирікати під закляття. Знищили лише маловартісне й незначне. 
<p>10 І було ГОСПОДНЄ слово до Самуїла такого змісту: 
<p>11 Я шкодую, що призначив царем Саула, адже він відвернувся від Моєї дороги й не виконує Моїх повелінь. Відчувши внутрішню гіркоту та гнів, Самуїл цілу ніч молився до ГОСПОДА. 
<p>12 А рано-вранці Самуїл устав і пішов назустріч Саулові. Тим часом Самуїлові повідомили, мовляв: Саул ходив у Кармел, аби там спорудити собі пам’ятник, а повертаючись, звернув і спустився до Ґілґала. 
<p>13 Коли ж Самуїл прийшов до Саула, то Саул йому сказав: Благословенний ти ГОСПОДОМ ! Я виконав ГОСПОДНІЙ наказ! 
<p>14 Але Самуїл сказав: А що це за мекання овець доноситься до мого слуху, та ревіння худоби я чую? 
<p>15 А Саул відповів: Припровадили їх від амалекітянців, адже народ пощадив найкращих з овець і худоби, аби принести в жертву ГОСПОДУ, твоєму Богові, а все решту ми віддали під закляття. 
<p>16 Тоді Самуїл сказав Саулові: Зачекай, я повідомлю тобі, що цієї ночі мені сказав ГОСПОДЬ ! А той відповів: Говори. 
<p>17 І Самуїл сказав Саулові: Хоч ти й вважав себе незначним, ти став володарем племен Ізраїлю! ГОСПОДЬ навіть тебе помазав царем над Ізраїлем! 
<p>18 Зараз ГОСПОДЬ направив тебе в похід, звелівши тобі: Віддай під закляття нечестивих амалекітянців. Провадь з ними війну, аж поки їх не знищиш! 
<p>19 Чому ж ти не послухався ГОСПОДНЬОГО доручення й накинувся грабувати? Адже таким чином ти скоїв злочин перед ГОСПОДОМ. 
<p>20 А Саул відповів Самуїлові: Але ж я виконав ГОСПОДНЄ доручення, – я здійснив той похід, куди мене послав ГОСПОДЬ. Я залишив тільки амалекітянського царя Аґаґа, а всіх амалекітянців знищив! 
<p>21 Це народ узяв зі здобичі найкращих, приречених під закляття овець і худобу, аби принести в жертву ГОСПОДУ, твоєму Богові, в Ґілґалі! 
<p>22 Тоді Самуїл промовив: Хіба ГОСПОДУ приємніші всепалення і жертви, ніж послух ГОСПОДНЬОМУ слову? Запам’ятай: Послух кращий за жертву, й покірливість краща за баранячий жир! 
<p>23 Адже непокірність такий же гріх, як чаклунство, а свавілля, – як служба домашнім божкам. За те, що ти відкинув ГОСПОДНЄ слово, то й ГОСПОДЬ відкинув тебе, щоб ти не був царем. 
<p>24 Після цього Саул сказав Самуїлові: Я згрішив, оскільки порушив ГОСПОДНІЙ наказ, як і твої слова; але я боявся народу, тому й виконав їхнє бажання. 
<p>25 Тепер же благаю, прости мій гріх і повернися зі мною, – я поклонюся ГОСПОДУ. 
<p>26 Але Самуїл відповів Саулові: Ні, я не повернуся з тобою, бо ти знехтував ГОСПОДНІМ словом, через що ГОСПОДЬ тебе відкинув, аби ти не був царем над Ізраїлем! 
<p>27 І коли Самуїл повернувся, щоб іти, Саул ухопився за полу його одягу й відірвав його. 
<p>28 А Самуїл сказав йому: Отак ГОСПОДЬ сьогодні вирвав у тебе владарювання над Ізраїлем, аби віддати його твоєму ближньому, кращому за тебе! 
<p>29 Той, Хто є Славою Ізраїлю, не обманює і не змінюється, тому що Він – не людина, щоб передумати. 
<p>30 Проте Саул наполягав: Я, дійсно, згрішив, але хоча б вшануй мене перед старійшинами мого народу і перед Ізраїлем, – повернімось разом, аби я поклонився ГОСПОДУ, твоєму Богові! 
<p>31 Тож Самуїл повернувся, й пішов за Саулом, – і Саул поклонився ГОСПОДУ. 
<p>32 Після того Самуїл сказав: Приведіть до мене амалекітянського царя Аґаґа! Тремтячи, Аґаґ підійшов до нього, і сказав: Сподіваюсь, мене минула гіркота смерті ? 
<p>33 Але Самуїл сказав: Так само, як твій меч позбавляв матерів їхніх дітей, так нехай твоя матір буде позбавлена сина! І Самуїл скарав Аґаґа там же перед ГОСПОДОМ у Ґілґалі. 
<p>34 І повернувся Самуїл до Рами, а Саул пішов до свого дому в Гіву Саулову. 
<p>35 З того часу Самуїл більше не зустрічався зі Саулом аж до своєї смерті, хоча й Самуїл уболівав за Саулом. А ГОСПОДЬ жалкував, що поставив Саула царем над Ізраїлем. 

<h4>1 Самуїлова 16 
<p>1 Згодом ГОСПОДЬ сказав Самуїлові: Доки ти сумуватимеш з приводу Саула? Я відкинув його від владарювання над Ізраїлем! Наповни твій ріг оливою і йди; Я посилаю тебе до вифлеємця Єссея, адже з-посеред його синів Я угледів Собі царя. 
<p>2 Самуїл же відповів: Хіба можу я туди піти? Дізнається про це Саул, і вб’є мене! Але ГОСПОДЬ сказав: Візьми зі собою ялівку зі стада і скажи: Я прийшов принести жертву ГОСПОДУ. 
<p>3 Запроси на жертовну трапезу Єссея, а там Я тобі скажу, що маєш робити. Помажеш для Мене того, на кого тобі вкажу! 
<p>4 І Самуїл учинив так, як звелів ГОСПОДЬ. Коли він прийшов у Вифлеєм, то стривожені старійшини міста, вийшовши йому назустріч, запитали: Чи твій прихід з миром? 
<p>5 А він відповів: З миром! Я прийшов, аби принести жертву ГОСПОДУ. Тож освятіться, аби також піти зі мною на жертвоприношення! Потім він освятив Єссея разом із його синами, та запросив їх на жертвоприношення. 
<p>6 Так сталося, що коли вони йшли, Самуїл звернув увагу на Еліява й подумав: Напевно, цей і є ГОСПОДНІМ помазаником! 
<p>7 Але ГОСПОДЬ сказав Самуїлові: Не дивись на його вроду, та на його високий зріст, тому що Я його відхилив. Адже Бог дивиться не так, як дивиться людина. Людина дивиться на обличчя, а ГОСПОДЬ дивиться на серце! 
<p>8 Тоді Єссей покликав Авінадава, і провів його перед Самуїлом, але той ( Самуїл ) сказав: І цього ГОСПОДЬ не обрав. 
<p>9 Далі Єссей привів Шамму, однак Самуїл сказав: І цього також ГОСПОДЬ не обрав. 
<p>10 Так Єссей провів перед Самуїлом сім своїх синів. Але Самуїл повідомив Єссею: Жодного з них ГОСПОДЬ не обрав. 
<p>11 І Самуїл запитав Єссея: Чи це вже всі твої хлопці? А той відповів: Є ще наймолодший, але він пасе отару! Та Самуїл сказав Єссею: Пошли за ним і приведи. Адже не сядемо за стіл, аж доки він не прийде сюди! 
<p>12 Він послав, і привели його. Це був рум’яний, вродливий на вигляд, з гарними очима юнак. І ГОСПОДЬ промовив: Встань і помаж його, бо це – він! 
<p>13 Тоді Самуїл взяв ріг з оливою, і помазав його поміж його братами. ГОСПОДНІЙ Дух зійшов на Давида, і з того дня й надалі перебував на ньому. А Самуїл повернувся в Раму. 
<p>14 Коли ж від Саула ГОСПОДНІЙ Дух відійшов, його почав непокоїти злий дух від ГОСПОДА. 
<p>15 І слуги Саула сказали йому: Тебе непокоїть злий дух від Бога, 
<p>16 тому нехай наш володар накаже своїм слугам, які при тобі, пошукати чоловіка, який уміє грати на гуслах; тож коли тебе непокоїтиме злий дух від Бога, він перед тобою заграє і тобі стане краще. 
<p>17 Тоді Саул наказав своїм слугам: Пошукайте мені чоловіка, котрий гарно грає, і приведіть його до мене! 
<p>18 Відповідаючи один зі слуг сказав: Якось я бачив Єссейового сина, вифлеємця, який чудово грав. До того ж він справжній сильний лицар, доброчесний і розважливий у слові чоловік. Та й на вигляд він вродливий, і з ним ГОСПОДЬ. 
<p>19 Саул негайно послав до Єссея гінців з наказом: Пришли до мене свого сина Давида, який опікується отарою! 
<p>20 Єссей поклав на осла мішок зі зерном, бурдюк вина, одне козеня з отари, й відіслав усе це Саулові разом зі своїм сином Давидом. 
<p>21 Отже, Давид прибув до Саула, й почав йому служити. Саул дуже його полюбив, і призначив своїм зброєносцем. 
<p>22 Після того Саул послав до Єссея гінців сказати: Нехай Давид залишається у мене на службі, бо він знайшов милість в очах моїх! 
<p>23 І коли траплялось, що дух від Бога находив на Саула, то Давид брав гусла, і його руки вправно вигравали, – Саул відчував полегшення, він заспокоювався, і злий дух залишав його. 

<h4>1 Самуїлова 17 
<p>1 Якось филистимці зібрали своє військо, аби розпочати бойові дії, та оточили Сохо, що в Юдеї. Вони отаборились між Сохо та між Азекою в Ефес-Даммімі. 
<p>2 Саул також зібрав ізраїльське військо. Вони вишикувались до бою проти филистимців в долині Ела ( Дуба ). 
<p>3 Отже, филистимці стояли на пагорбі з одного боку, ізраїльтяни стояли на пагорбі з іншого боку, а між ними була долина. 
<p>4 І от з табору филистимців виступив єдиноборець на ім’я Голіаф з Ґата, Він був високого зросту – шість ліктів з п’яддю. 
<p>5 Його голову захищав мідний шолом, а одягнений він був у лускоподібний мідний панцир вагою у п’ять тисяч шеклів міді. 
<p>6 На його ногах були мідні наколінники, а за плечима – мідний спис. 
<p>7 Держак його списа ( ратище ) був товщиною, як ткацький вал, наконечник якого важив шістсот шеклів заліза. Його щитоносець йшов перед ним. 
<p>8 Зупинившись, він заволав до ізраїльських військових загонів: Для чого ви вишукувались для бою? Я – филистимець, а ви – слуги Саула! Виберіть з-посеред себе одного воїна, й нехай він виступить проти мене. 
<p>9 Якщо він зможе зі мною воювати, і вб’є мене, то ми станемо вашими рабами, але якщо я подолаю його і вб’ю його, то ви станете нашими рабами й будете служити нам! 
<p>10 Оце я сьогодні, – додав филистимець, – зганьблю ізраїльське військо, дайте мені лише чоловіка для двобою! 
<p>11 Почувши слова филистимця, Саул і весь Ізраїль занепали духом і дуже злякались. 
<p>12 Давид був сином вже згадуваного єфремівця з Вифлеєма Юдейського, на ім’я Єссей, у якого було вісім синів; той чоловік за днів Саула був уже в похилому віці, проживши багато років. 
<p>13 Три найстарших сини Єссея пішли зі Саулом на війну. Ось імена цих трьох його синів, які пішли воювати: найстарший – Еліяв, другий після нього Авінадав, а третій –Шамма. 
<p>14 Давид був наймолодшим, тоді як троє найстарших вирушили за Саулом. 
<p>15 Давид не раз ходив і повертався від Саула, аби доглядати отару свого батька у Вифлеємі. 
<p>16 Це ж був той час, коли филистимець протягом сорока днів, увечері й уранці, виходив з викликами. 
<p>17 Якось Єссей сказав своєму синові Давидові: Візьми для своїх братів ефу отого пряженого зерна та оці десять хлібів, й поспіши з усім цим у табір до своїх братів. 
<p>18 А ці десять кусків сиру занесеш до тисячника; дізнайся про стан здоров’я твоїх братів, і довідайся про їхні потреби. 
<p>19 Зараз Саул і все військо Ізраїлю знаходяться в долині Елі, воюючи з филистимцями. 
<p>20 Давид устав рано-вранці, доручив отару сторожу, забрав вантаж і вирушив, як йому наказав Єссей. Коли він прибув до табору, військо якраз шикувалось у військові лави, вигукуючи бойові заклики. 
<p>21 Так само, як Ізраїль, филистимці також шикувались у зустрічну шеренгу. 
<p>22 Тому Давид, залишивши свої клунки в сторожа обозу, побіг до передової шеренги; прийшовши туди, він привітав своїх братів. 
<p>23 Якраз під час розмови з ними з филистимських рядів виступив той самий филистимець-єдиноборець з Ґата на ім’я Голіаф, й почав вигукувати ті самі образливі слова, так що його почув і Давид. 
<p>24 Усі воїни Ізраїлю щоразу, коли бачили того чоловіка, втікали від самої його появи, оскільки дуже боялися. 
<p>25 У цей час якийсь чоловік з ізраїльтян сказав: Ви тільки-но подивіться на цього велета, що знову виходить!? Адже він виступає лише для того, щоб ганьбити Ізраїль! От якби знайшовся чоловік, котрий його вбив би, того цар нагородив би великими скарбами, і віддав би за нього свою дочку за дружину, а всю його родину звільнив би від усякої данини ( податків) в Ізраїлі. 
<p>26 Тоді Давид запитав військових, що стояли біля нього, говорячи: Що насправді має бути тому чоловікові, хто вб’є цього филистимця і зніме ганьбу з Ізраїлю? Адже хто він такий, цей необрізаний филистимець, що сміє ганьбити бойові лави живого Бога? 
<p>27 Люди порадили йому ті самі слова, мовляв: Так і так станеться з тим чоловіком, котрий вразить його на смерть. 
<p>28 Коли його найстарший брат Еліяв почув цю розмову з воїнами, то Еліяв запалав гнівом на Давида і сказав: Чого ти, власне, прийшов? На кого ти залишив в пустелі ту невеличку отару? Я знаю твою зарозумілість і твої лихі думки, адже ти прийшов, щоб подивитись на битву! 
<p>29 Але Давид відповів: Що я такого зробив? Хіба не можна запитати? 
<p>30 Відвернувшись від брата до іншого воїна, він запитав те саме. Військові відповідали йому одне і те саме. 
<p>31 Висловлювання і допитливість Давида почули також інші воїни й переповіли Саулу, а той наказав покликати його. 
<p>32 Тож Давид сказав Саулові: Нехай ніхто не падає духом з приводу цього велета. Твій слуга піде й буде битись з тим филистимцем! 
<p>33 Але Саул промовив до Давида: Ти не зможеш виступити проти того филистимця, щоб з ним битись, бо ти ще хлопчина, а він воїн з юних літ! 
<p>34 Проте Давид відповів Саулові: Коли твій слуга пас вівці свого батька, бувало так, що приходив лев або ведмідь і хапав з отари овечку, 
<p>35 то я наздоганяв його, й бив його, та виривав вівцю з його пащі! Якщо ж він кидався на мене, то я хапав його за гриву, бив його і вбивав на смерть. 
<p>36 Тож, якщо твій слуга вбивав лева і ведмедя, то і з цим необрізаним филистимцем буде, як з одним з них! Адже він зганьбив військо живого Бога! 
<p>37 І Давид додав: ГОСПОДЬ, Який рятував мене з могутніх лев’ячих та ведмежих лап, Він врятує мене також і від рук того филистимця! Тоді Саул промовив до Давида: Іди, й нехай буде з тобою ГОСПОДЬ ! 
<p>38 Саул одягнув Давида у свій одяг, поклав йому на голову мідний шолом, надів на нього панцир, 
<p>39 а поверх військового одягу припасував до пояса Давида свій меч. Давид пробував ходити, але він до такого не звик. І Давид сказав до Саула: Я не можу з незвички в цьому вбранні рухатись! Тому Давид усе це зняв зі себе. 
<p>40 Натомість він узяв у свою руку власну палицю, вибрав собі з потічка п’ять гладеньких камінців, й поклав їх у пастушу торбину, що була в нього і служила йому замість сагайдака на камінці; так, зі своєю пращею в руках він вийшов проти филистимця. 
<p>41 А филистимець, разом зі своїм щитоносцем попереду, рухався, наближаючись до Давида. 
<p>42 Придивившись до Давида, филистимець не сприйняв його всерйоз, оскільки він виглядав зовсім хлопчиною, – рум’яним і вродливим на вигляд юнаком. 
<p>43 Тому филистимець зневажливо крикнув до Давида: Хіба я пес, що ти йдеш проти мене з палицею? І филистимець прокляв Давида в ім’я своїх богів. 
<p>44 Далі филистимець промовив до Давида: Підійди до мене ближче, і я віддам твоє тіло небесним птахам та земним звірам! 
<p>45 Але Давид у відповідь сказав филистимцю: Ти вийшов на мене з мечем, зі списом та зі щитом, а я йду на тебе в Ім’я ГОСПОДА Саваота, – Бога Ізраїлевого війська, Якого ти зганьбив! 
<p>46 Сьогодні ГОСПОДЬ віддасть тебе в мої руки; я тебе вб’ю й відсічу твою голову. Ще сьогодні віддам трупи филистимських військ небесним птахам і земним звірам, й таким чином уся земля зрозуміє, що є Бог в Ізраїлі! 
<p>47 Увесь зібраний тут люд пізнає, що ГОСПОДЬ спасає не мечем і не списом! Адже це ГОСПОДНЯ війна, тож Він віддасть усіх вас у наші руки! 
<p>48 Отже, коли филистимець вирушив й почав наближатись до Давида, то Давид швидко вибіг зі сторони бойових лав назустріч филистимцю. 
<p>49 Давид миттєво сягнув своєю рукою до торбини, вихопив звідти камінь й, метнувши ним із пращі, вразив филистимця в чоло так, що камінь застряв у його чолі, і він упав долілиць на землю. 
<p>50 Так Давид отримав перемогу над филистимцем, застосувавши пращу й камінь. Він уразив филистимця й убив його, хоч у руках Давида меча не було. 
<p>51 Після цього Давид підбіг до филистимця і, вхопившись за його меч, витягнув меч з його піхви й добив його, після чого відсік мечем його голову. Филистимці, побачивши, що їхній лицар загинув, кинулись утікати, 
<p>52 тоді ізраїльські та юдейські воїни підхопились і з бойовим кличем погнали филистимців аж до входу в долину й до брам Екрона, так що тіла вбитих филистимців лежали по дорозі до Шаараїма, і аж до Ґата, і аж до Екрона. 
<p>53 Повернувшись з погоні за филистимцями, ізраїльтяни пограбували їхній табір. 
<p>54 Давид же, узявши голову филистимця, приніс її в Єрусалим, а його зброю він поклав у своєму наметі. 
<p>55 Ще коли Саул дивився, як Давид виходить назустріч із филистимцем, він запитав Авнера, начальника свого війська: Авнере, чий то син цей юнак? А Авнер відповів: Як ти живий, царю, я не знаю. 
<p>56 Тоді цар звелів: Дізнайся, чиїм сином є цей юнак? 
<p>57 Тепер, коли Давид повернувся після перемоги над филистимцем, Авнер взяв його і привів до Саула. У той час голова филистимця була в його руці. 
<p>58 Тоді Саул запитав його: Чиїм сином ти є, юначе? А Давид відповів: Я – син твого раба, вифлеємця Єссея. 

<h4>1 Самуїлова 18 
<p>1 Так сталося, що після закінчення розмови Давида зі Саулом, його син Йонатан усім серцем прихилився до Давида; Йонатан полюбив його, як свою душу. 
<p>2 Саул того ж дня залишив його біля себе, не дозволивши йому повертатись у дім свого батька. 
<p>3 Що ж до Йонатана, то він уклав з Давидом союз дружби, оскільки полюбив його, як власну душу. 
<p>4 Тож зняв Йонатан зі себе верхній одяг, і подарував його Давидові, а також віддав йому свій меч, свій лук та свій пояс. 
<p>5 І куди б не посилав його Саул, Давид скрізь мав успіх, оскільки діяв розважливо; тому Саул поставив його на чолі свого війська. Він сподобався усьому народу, а також усім слугам Саула. 
<p>6 А перед тим було так: коли Давид і все ізраїльське військо повертались після перемоги над филистимцем Голіафом, з усіх міст Ізраїлю виходили жінки зустрічати Саула радісними співами й танцями, в супроводі бубнів та цимбалів. 
<p>7 Граючи й танцюючи, вони вигукували: Саул знищив тисячі, а Давид десятки тисяч! 
<p>8 Саул був дуже роздратований, адже йому не сподобались такі вигуки, тому він сказав: Давидові приписують десятки тисяч, а мені – лише тисячі! Йому бракує хіба що царства! 
<p>9 З того часу й надалі Саул підозріло дивився на Давида. 
<p>10 Наступного дня сталося так, що Саулом заволодів злий дух від Бога і перебуваючи в своїх покоях, він став несамовитим. Тимчасом як Давид грав, перебираючи майстерно струни, як це робив щодня, у Саула в руці був спис. 
<p>11 Саул кинув списа, вирішивши: Приб’ю Давида до стіни, але Давид двічі ухилявся від нього. 
<p>12 Тож Саул почав боятись Давида, оскільки зрозумів, що з ним ГОСПОДЬ, а від Саула відступив. 
<p>13 Після цього Саул віддалив його від себе, призначивши його на чолі тисячі воїнів; з тих пір Давид керував військовими людьми. 
<p>14 В усіх своїх справах Давид продовжував діяти розважливо, й ГОСПОДЬ був з ним. 
<p>15 Зауваживши, що Давид діє дуже обачливо й розсудливо, Саул став ще більше його боятись. 
<p>16 Тоді як ізраїльські та юдейські воїни любили Давида, оскільки він був успішним їхнім воєначальником. 
<p>17 Якось Саул сказав Давидові: Я готовий віддати тобі за дружину свою найстаршу дочку Мерав, лише будь мені хоробрим воїном і провадь Господні війни! При цьому Саул розмірковував: Краще, щоб він упав не від моєї руки, а нехай він загине від рук филистимців. 
<p>18 Але Давид відповів Саулові: Хто я і що моє життя та рід мого батька в Ізраїлі, щоб мені стати зятем царя? 
<p>19 Але сталося так, що коли надійшов час видати за Давида дочку Саула, Мерав, то її видали за дружину Адріїлові з Мехоли. 
<p>20 Тим часом Давида покохала Саулова дочка, Мелхола. Коли ж про це повідомили Саулу, то така ситуація йому сподобалась. 
<p>21 Адже Саул міркував собі: Видам її за нього, і нехай вона стане йому пасткою; нехай його досягне рука филистимців! Тому Саул сказав до Давида: Зараз маєш другу можливість стати моїм зятем. 
<p>22 А своїм слугам Саул дав таку вказівку: Розмовляйте з Давидом, ніби потайки, говорячи: Ти подобаєшся цареві, та й усі його слуги тебе люблять, тому маєш нагоду стати зятем царя! 
<p>23 Тож слуги Саулові переказали всі ці слова Давидові, але Давид відповів: Невже ви думаєте, що так легко можна стати зятем царя? Адже я людина вбога й не знатна. 
<p>24 І слуги Саула переказали йому, мовляв: Ось так і так говорив Давид. 
<p>25 Саул же звелів переказати Давидові: Цар не хоче якогось викупу за наречену, хіба що сто филистимських обрізань крайніх шкірочок, аби таким чином помститися на ворогах царя! Так Саул планував погубити Давида руками филистимців. 
<p>26 Коли ж слуги Саула повідомили про це Давидові, то Давиду сподобалось, аби таким чином стати зятем царя, перш ніж мине умовний термін. 
<p>27 Тож Давид разом зі своїми воїнами вирушив, вбив з-посеред филистимців двісті чоловіків, після чого Давид приніс двісті їхніх обрізань крайніх шкірочок і передав їх цареві, щоб можна було стати зятем царя. Таким чином Саул видав за нього свою дочку Мелхолу за дружину. 
<p>28 Саул ще раз переконався й усвідомив, що ГОСПОДЬ є з Давидом; до того ж дочка Саула, Мелхола, його кохала. 
<p>29 Тепер Саул став ще більше боятися Давида. Отже, Саул перетворився на ворога Давида назавжди. 
<p>30 Филистимські можновладці продовжували провокувати напади на ізраїльтян, але щоразу, коли вони це робили, Давид був найуспішнішим з-поміж інших воєначальників Саула, тому він дуже прославився. 

<h4>1 Самуїлова 19 
<p>1 Саул умовляв свого сина Йонатана та всіх своїх слуг, що потрібно вбити Давида. Однак Йонатан, син Саула, дуже любив Давида. 
<p>2 Тому Йонатан повідомив про цей намір Давида, мовляв: Батько мій, Саул, хоче тебе вбити! Тому особливо будь обережним завтра вранці, – заховайся і не виходь зі схованки. 
<p>3 Я також вийду, стану біля свого батька в полі, де ти будеш, й поговорю зі своїм батьком про тебе. Побачу, що з того вийде й повідомлю тебе. 
<p>4 Звернувшись до свого батька Саула, Йонатан почав доброзичливо говорити про Давида: Нехай цар не грішить проти свого слуги Давида, адже він нічим не провинився перед тобою; навпаки, усі його вчинки щодо тебе були дуже доброзичливими. 
<p>5 Наражаючи своє життя на небезпеку, він убив филистимця, завдяки чому ГОСПОДЬ дарував велику перемогу для всього Ізраїлю. Ти був цьому свідком і радів; то чому ж тепер ти мав би згрішити проти невинної крові, вбивши без причини Давида!? 
<p>6 І Саул прислухався до слів Йонатана, присягнувшись: Як живий ГОСПОДЬ, Він не помре! 
<p>7 Тож Йонатан покликав Давида. Йонатан розповів про свою розмову з царем, після чого Йонатан привів Давида до Саула, і Давид залишився з ним, як і раніше. 
<p>8 Коли знову розпочалася війна, Давид вирушив на поле битви, воював проти филистимців й розгромив їх, завдавши їм дуже великої поразки, так що вони втекли від нього. 
<p>9 Але Саулом знову оволодів злий дух від ГОСПОДА. Він сидів у своєму домі зі списом у своїй руці, а Давид у цей час грав, перебираючи пальцями по струнах. 
<p>10 Саул знову намагався вразити Давида списом й прибити його до стіни, але Давид відхилився від Саула, і його спис устромився в стіну. Рятуючись, тієї ж ночі Давид утік. 
<p>11 Далі було так : Саул послав гінців до дому Давида, аби вони підстерегли його, і вранці вбили його. Але Мелхола, Давидова дружина, його попередила, сказавши: Якщо протягом ночі ти не врятуєш свого життя, то завтра тебе вб’ють! 
<p>12 Тож Мелхола спустила Давида через вікно, і він пішов геть, – утік і врятувався. 
<p>13 Мелхола взяла домашнього божка й поклала його на ліжко, а зверху голови причепила шматок козячої шкіри зі шерстю й накрила все це одіялом. 
<p>14 Коли ж Саул послав слуг, щоб схопити Давида, вона сказала: Він хворий. 
<p>15 Тоді Саул знову послав слуг, щоб оглянули Давида, звелівши: Принесіть його до мене на ліжку, і я його вб’ю! 
<p>16 Посланці прийшли й побачили на ліжку домашнього ідола з козячою шерстю на його голові. 
<p>17 Тоді Саул сказав Мелхолі: Чому ти так мене обманула, випустивши мого ворога, щоб він урятувався? А Мелхола відповіла Саулові: Він мені загрожував, мовляв: відпусти мене, бо інакше я тебе вб’ю! 
<p>18 Отже, Давид врятувався втечею. Він прийшов до Самуїла в Раму й розповів йому все, що з ним чинить Саул. Після цього він разом зі Самуїлом пішли й поселились в Найоті. 
<p>19 Коли ж Саулові повідомили, що Давид у Найоті, що неподалік Рами, 
<p>20 то Саул послав гінців, аби схопили Давида. Коли ті побачили громаду пророків, що пророкували на чолі з самим Самуїлом, то на посланців Саула зійшов Божий Дух, і вони також почали пророкувати. 
<p>21 Про це повідомили Саулові, тому він послав інших гінців, але й вони також почали пророкувати. Та Саул, не заспокоївшись, послав третю групу гінців, але й вони пророкували. 
<p>22 Нарешті він сам подався до Рами. Прийшовши до великої криниці, яка була біля Сеху, він запитав: Де Самуїл і Давид? А йому відповіли: Вони в Найоті, що неподалік Рами! 
<p>23 І коли він підходив до Найота, що біля Рами, на нього також зійшов Божий Дух, тому він далі йшов, пророкуючи, аж до свого приходу в Найот, що біля Рами. 
<p>24 Він аж зняв свій одяг, і так пророкував перед Самуїлом. Потім він нагий упав на землю і лежав увесь той день і цілу ніч. Тому це стало серед людей приповідкою: Невже і Саул між пророками? 

<h4>1 Самуїлова 20 
<p>1 Тим часом Давид утік з Найота, що біля Рами, прийшов до Йонатана й запитав: Що я такого зробив, й у чому моя провина? Чим я згрішив проти твого батька, що він знову хоче мене вбити? 
<p>2 Той же відповів йому: У жодному разі ти не помреш! Адже мій батько, що би не робив, – щось велике, чи мале, – нічого не робить не повідомивши заздалегідь мене. Тож чому мій батько мав би приховувати від мене цю справу? Такого не може бути! 
<p>3 Але Давид, присягаючись, переконував: Твій батько добре знає, що я знайшов милість в очах твоїх, тому й вирішив: Нехай про це не знає Йонатан, аби він не засмутився! Але як живий ГОСПОДЬ і як живий ти, присягаюсь, що між мною і смертю лише один крок! 
<p>4 Тоді Йонатан відповів Давидові: Чого лише побажаєш, я зроблю для тебе! 
<p>5 І Давид попросив Йонатана: Ось завтра свято новомісяччя, і я зобов’язаний сидіти за столом поруч з царем! Тому відпусти мене, щоб я заховався на полі аж до вечора третього дня! 
<p>6 Якщо твій батько почне розпитувати про мене, то ти скажи: Давид у мене відпросився, аби побігти у своє місто Вифлеєм, оскільки там увесь рід приносить щорічну жертву. 
<p>7 Якщо ж він просто скаже: Добре! – то це означатиме, що твій слуга в безпеці; але якщо він запалає гнівом, то знай, що в нього злочинні наміри. 
<p>8 Тож зроби таку ласку своєму слузі, адже ти зв’язав себе ГОСПОДНІМ Заповітом зі своїм слугою! Але якщо на мені якась провина, то вбий мене ти! Для чого маєш мене вести до свого батька? 
<p>9 І Йонатан відповів: У жодному разі таке не може статися з тобою, щоб я справді дізнався, що у мого батька злі щодо тебе наміри, а тобі я про це не повідомив! 
<p>10 Тоді Давид запитав у Йонатана: Хто мене повідомить, про злочинні наміри твого батька? 
<p>11 І Йонатан запропонував Давидові: Давай вийдемо в поле! Коли ж вони обидва вийшли в поле, 
<p>12 Йонатан промовив до Давида: Свідок ГОСПОДЬ, Бог Ізраїлю, що завтра у цей час, чи післязавтра, я вивідаю в батька, доброзичливий він до Давида, чи ні, й зразу тобі про це повідомлю. 
<p>13 І нехай ГОСПОДЬ відплатить Йонатанові, та ще й додасть, якщо я довідаюсь, що мій батько хоче заподіяти тобі зло, а я не повідомлю тебе про це, аби ти міг спокійно втекти, і щоб ГОСПОДЬ був з тобою, як Він був з моїм батьком. 
<p>14 Але також і ти присягнися, що, поки я буду живим, ти чинитимеш зі мною за ГОСПОДНІМ милосердям. Якщо ж я помру, 
<p>15 то ти не відіймеш свого милосердя від моїх нащадків повіки, – і навіть тоді, коли ГОСПОДЬ знищить з поверхні землі всіх ворогів Давида. 
<p>16 Отже, Йонатан поновив угоду з родом Давида, сказавши: нехай ГОСПОДЬ відплатить усім ворогам Давида. 
<p>17 Йонатан знову заприсягнувся Давидові у своїй любові до нього, тому що любив його, як власне життя. 
<p>18 Нарешті Йонатан сказав йому: Завтра, дійсно, свято новомісяччя, і помітять твою відсутність, оскільки побачать, що твоє місце порожнє. 
<p>19 Тому післязавтра обов’язково приходь на те місце, де ти ховався після замаху на тебе перший раз, і сховайся за скелею Азель. 
<p>20 А я випущу три стріли в той бік, ніби вправляючись у стрільбі в ціль. 
<p>21 Потім я пошлю слугу з наказом : Йди й знайди стріли. Якщо я скажу слузі, гукаючи: стріли з цього боку, позаду тебе, тож принеси їх! – то можеш прийти, оскільки тобі нічого не загрожує, як живий ГОСПОДЬ ! 
<p>22 Але якщо я крикну слузі: Біжи, адже стріли там, далі від тебе! – то втікай, тому що тебе відсилає Сам ГОСПОДЬ. 
<p>23 Що ж до справи, про яку ми говорили, – я і ти, – то ГОСПОДЬ – Свідок між мною й тобою навіки! 
<p>24 Отже, Давид сховався в полі. Коли ж настало свято новомісяччя, то цар сів до столу вечеряти. 
<p>25 Цар сидів на своєму звичному місці біля стіни, а Йонатан навпроти нього, Авнер сидів поруч зі Саулом, а місце Давида залишалось порожнім. 
<p>26 Того дня Саул не сказав ані слова, вирішивши, що це випадковість, – можливо Давид нечистий, і просто не встиг очиститись. 
<p>27 Однак, коли наступного дня новомісяччя місце Давида було знову порожнім, то Саул запитав свого сина Йонатана: Чому це син Єссея не прийшов до столу ні вчора, ні сьогодні? 
<p>28 Йонатан відповів Саулові: Давид дуже просив мене дозволити йому піти до Вифлеєма, 
<p>29 кажучи: Відпусти мене, бо в нас родова жертва в місті, і мій брат запросив мене. Отже, якщо я знайшов милість у твоїх очах, дозволь мені побігти й відвідати моїх братів! Тому він не прийшов до царського столу. 
<p>30 Тоді Саул запалав гнівом на Йонатана, й сказав йому: О ти, сину зрадливої негідної жінки! Хіба я не знаю, що ти заприятилював зі сином Єссея заради власної ганьби та на сором своєї матері? 
<p>31 Адже протягом усього часу, поки живе на землі син Єссея, не зможеш міцно утвердитись ні ти, ні твоє царство. Тому зараз же пошли, й нехай приведуть його до мене, тому що він приречений на смерть! 
<p>32 Але, відповідаючи, Йонатан запитав свого батька Саула: За що він має померти, що він таке вчинив? 
<p>33 Та у відповідь Саул замахнувся й кинув на нього списа, щоб вбити його. Лише тоді Йонатан зрозумів, що його батько, справді, вирішив убити Давида. 
<p>34 Тож Йонатан з обуренням у гніві підхопився із-за столу, й другого дня новомісяччя нічого не їв через тугу за Давидом та образу на свого батька. 
<p>35 Як і було умовлено, рано-вранці наступного дня Йонатан вийшов у поле на зустріч з Давидом; з ним був юнак – його слуга. 
<p>36 Тож він сказав своєму слузі: Біжи й підбирай стріли, які я випускатиму. І слуга побіг, а він випустив стрілу так, що вона перелетіла через нього. 
<p>37 А коли слуга пішов на те місце, куди Йонатан випустив стрілу, то Йонатан закричав йому вслід і сказав: Хіба ж стріла не знаходиться далі за тобою? 
<p>38 І знову Йонатан услід слуги заволав: Швидше! Негайно поспішай і не зупиняйся! Тож слуга Йонатана, зібравши стріли, прийшов до свого володаря. 
<p>39 Але слуга ні про що не відав, а лише Йонатан і Давид знали, про що йдеться. 
<p>40 Після цього Йонатан віддав свою зброю, яку мав, своєму слузі, й сказав йому: Йди, віднеси до міста! 
<p>41 І коли слуга відійшов, то Давид вийшов з південного боку скелі, впав долілиць, і тричі вклонився. Потім вони поцілували один одного, й розридались, хоч Давид плакав довше. 
<p>42 Нарешті Йонатан промовив до Давида: Іди з миром, і в чому ми обидва присягались в ім’я ГОСПОДНЄ, то нехай ГОСПОДЬ буде запорукою між мною і тобою, а також між моїми нащадками, та між твоїми нащадками повіки! 

<h4>1 Самуїлова 21 
<p>1 Після цього Давид піднявся і пішов, а Йонатан повернувся в місто. 
<p>2 Давид же прибув у Нов, до священика Ахімелеха. Переляканий Ахімелех вийшов назустріч Давиду, й запитав його: Чому це ти один, і нікого з тобою немає? 
<p>3 А Давид відповів священикові Ахімелехові: Цар доручив мені важливу справу, звелівши мені: Нехай ніхто не знає про цю справу, задля якої я тебе посилаю, і яку я тобі доручив! Тому своїх людей я залишив в умовленому місці. 
<p>4 Отже, якщо маєш під рукою п’ять хлібів, дай мені, або, що знайдеться. 
<p>5 Відповідаючи, священик сказав Давидові: У мене немає під рукою звичайних хлібів, а є лише священні хліби, якщо тільки твої люди утримувались від спілкування зі жінками. 
<p>6 На те Давид сказав священику: Звичайно, від жінок ми утримувались як вчора, так і позавчора. Завжди, коли ми вирушаємо навіть у звичайний похід, тіла воїнів чисті. І хоч подорож була брудною, тіла наші залишаються чистими для священного хліба. 
<p>7 Тож священик дав йому посвячені хліби, тому що не було там іншого хліба, а лише Виставні хліби, які приймають з-перед ГОСПОДНЬОЇ присутності, аби покласти свіжий хліб того самого дня, коли приймають попередній. 
<p>8 Якраз у той день там був один зі слуг Саула, який затримався перед ГОСПОДОМ, на ім’я Доік, едомець, розпорядник над пастухами Саула. 
<p>9 Давид запитав Ахімелеха: Чи немає у тебе під рукою якогось списа або меча? Адже свого меча та іншої зброї я не взяв, оскільки наказ царя був надто поспішний. 
<p>10 І священик відповів: Хіба що є меч филистимця Голіафа, якого ти вбив у долині Ела ( дубів ), – ось він за ефодом, загорнутий в одежу. Якщо хочеш, можеш його собі взяти, тому що іншого тут немає. Давид же сказав: Немає рівного йому, дай мені його! 
<p>11 Того ж дня, втікаючи від Саула, Давид прийшов до царя Ахіша в Ґат. 
<p>12 Ахішові слуги сказали йому: Часом це не Давид, цар того краю? Хіба то не про нього приспівували, танцюючи в хороводах: Саул побив тисячі, а Давид – десятки тисяч? 
<p>13 Ці слова занепокоїли Давида, й він дуже злякався ґатського царя Ахіша. 
<p>14 Прикинувшись перед ними божевільним, він на їхніх очах шаленів, як біснуватий, щось вишкрябував на одвірках брами, пускаючи з рота слину, що текла по його бороді. 
<p>15 І Ахіш промовив до своїх слуг: Ви що, не бачите, що перед вами божевільна людина? Для чого ви привели його до мене? 
<p>16 Хіба в мене бракує своїх божевільних, що ви привели до мене ще одного, аби біснувався тут переді мною? Невже такий може ввійти в мій дім!? 

<h4>1 Самуїлова 22 
<p>1 Вирушивши звідти Давид утік до Адулламської печери. Довідались про це його брати і вся родина його батька, прийшли туди до нього. 
<p>2 Тут навколо нього почали гуртуватись усі люди, що перебували в злиднях, а також усі боржники та незадоволені Саулом, і він став їхнім ватажком. Таким чином всього зібралось близько чотирьохсот чоловік. 
<p>3 Звідти Давид вирушив до моавської Міцпи, й попросив моавського царя: Дозволь моєму батькові та моїй матері замешкати у вас, доки я не дізнаюсь, що Бог учинить зі мною. 
<p>4 Отже, він запровадив їх до моавського царя, і вони там мешкали протягом усього часу, доки Давид переховувався у своїх твердинях ( схованках ). 
<p>5 Але пророк Ґад сказав Давидові: Досить тобі ховатись від людей у твердинях! Збирайся і йди в Юдин край. Отже, Давид послухався, вирушив і прибув до лісу Херет. 
<p>6 Тим часом Саул довідався, що об’явився Давид разом з людьми, які були при ньому. Тоді Саул перебував у Гіві, – сидів під тамариском на пагорбі, зі списом у своїй руці, а всі його слуги стояли навколо нього. 
<p>7 Звертаючись до своїх слуг, які стояли перед ним, Саул сказав : Послухайте, веніямінці: Невже син Єссея наділить вас полями та виноградниками, поставить тисяцькими й сотниками? 
<p>8 Адже чомусь ви всі змовилися проти мене, і ніхто з вас мені не повідомив про те, що мій син уклав Заповіт зі сином Єссея; ніхто з вас не співчуває мені, аби мені відкрити, що мій син підбурив проти мене мого слугу, який влаштовує на мене засідку, як це тепер виявилось... 
<p>9 У той час Доік, едомець, який стояв серед Саулових слуг, сказав: Я бачив, як син Єссея приходив до Нови, до Ахімелеха, сина Ахітува. 
<p>10 Той запитував про нього в ГОСПОДА, дав йому харчі, і навіть віддав йому меч филистимця Голіафа. 
<p>11 Тож цар послав, аби покликали священика Ахімелеха, сина Ахітува, та всю родину його батька, всіх священиків, що в Нові. Отже, всі вони прибули до царя. 
<p>12 Тоді цар Саул сказав: Послухай, сину Ахітува! А той відповів: Я слухаю, мій володарю! 
<p>13 І Саул запитав його: Для чого ви, разом зі сином Єссея, змовились проти мене? Адже ти його забезпечив хлібом і мечем, питав щодо нього в Бога, так що він повстав проти мене, влаштував на мене засідку, як це тепер виявилось? 
<p>14 Відповідаючи цареві, Ахімелех сказав: Хто серед усіх твоїх слуг є таким вірним, як Давид? Адже він зять царя, начальник охорони й виконавець твоїх наказів, і шанований у твоїй родині?! 
<p>15 Для чого би я зараз почав питати про нього в Бога? У жодному разі! Тож нехай цар ні в чому не звинувачує свого слугу, тим більше всю родину мого батька, тому що твій слуга про цю справу нічого, навіть найменшого, не знав! 
<p>16 Цар однак оголосив вирок: Ти, Ахімелеху, неодмінно повинен померти, як і вся родина твого батька! 
<p>17 Після цього цар наказав вартовим, які стояли біля нього: Йдіть і стратьте ГОСПОДНІХ священиків, адже й вони підтримують Давида, оскільки вони знали, що він утікає, і не повідомили мене! Проте ці слуги царя не посміли підняти своїх рук, аби стратити ГОСПОДНІХ священиків. 
<p>18 Тоді цар наказав Доіку: Йди ти і скарай священиків! Едомець Доік повернувся, напав на священиків і стратив того дня – вісімдесят п’ять мужів, котрі носили лляний ефод. 
<p>19 Крім того, він пішов у місто священиків, Нов, і все знищив мечем: чоловіків і жінок, дітей і немовлят, волів, ослів, і овець – вигубив усе… 
<p>20 Врятувався лише один син Ахімелеха, внук Ахітува, на ім’я Авіятар, який утік до Давида. 
<p>21 Авіятар розповів Давидові, що Саул стратив ГОСПОДНІХ священиків. 
<p>22 Тоді Давид сказав Авіятарові: Я знав ще того дня, побачивши там едомця Доіка, що він обов’язково донесе про все Саулові. Це я винуватий у загибелі всіх з родини твого батька. 
<p>23 Тож залишайся зі мною, і не бійся, адже хто посягає на моє життя, той посягатиме й на твоє, так що ти в мене під охороною. 

<h4>1 Самуїлова 23 
<p>1 Давидові доповіли, що филистимці вчинили облогу навколо Кеїля, і грабують зібраний врожай. 
<p>2 Тому Давид звернувся до ГОСПОДА зі запитанням: Чи можу я виступити й перемогти отих филистимців? І ГОСПОДЬ відповів Давидові: Йди, – ти розіб’єш филистимців, і врятуєш Кеїль! 
<p>3 Але люди Давида заперечували: Якщо нам вже тут, в Юдеї, страшно, а що буде, коли ми підемо в Кеїль проти війська филистимців? 
<p>4 Тоді Давид ще раз запитав у ГОСПОДА, і ГОСПОДЬ йому відповів: Вставай і вирушай на Кеїль, і Я віддам филистимців у твої руки! 
<p>5 Отже, Давид виступив разом зі своїми людьми на Кеїль, і воював проти филистимців. Він захопив їхню худобу і, завдавши їм нещадної поразки, Давид визволив мешканців Кеїля. 
<p>6 Так сталося, що коли Авіятар, син Ахімелеха утікав до Давида в Кеїль, він прихопив зі собою ефод. 
<p>7 Коли ж Саулові повідомили, що Давид увійшов у Кеїль, то Саул сказав: Віддав його Бог у мої руки, адже він сам себе замкнув, увійшовши до міста, де брами мають засуви. 
<p>8 І Саул мобілізував усіх чоловіків на війну, аби вчинити облогу Кеїля, й упіймати Давида, а також людей, що з ним. 
<p>9 Довідавшись, що Саул готує проти нього лихо, Давид звелів священику Авіятару, аби той приніс ефод! 
<p>10 Потім Давид щиро заволав у молитві : ГОСПОДИ, Боже Ізраїлю! Твій слуга достеменно дізнався, що Саул має намір учинити облогу Кеїля, аби через мене зруйнувати ціле місто. 
<p>11 Отже, скажи, чи видадуть мене мешканці Кеїля в його руки? Чи, справді, прибуде Саул, як стало відомо Твоєму слузі? ГОСПОДИ, Боже Ізраїлю! Відкрий це Твоєму слузі! А ГОСПОДЬ відповів: Він дійсно прийде! 
<p>12 Тоді Давид запитав: Чи видадуть мешканці Кеїля мене і моїх людей Саулу? І ГОСПОДЬ відповів: Видадуть! 
<p>13 Тоді Давид, разом зі своїми воїнами, близько шестисот чоловік, зібрались і залишили Кеїль, ховаючись, де прийдеться. Коли повідомили Саулові, що Давид залишив Кеїль, то він відмінив свій похід. 
<p>14 Давид же певний час перебував у пустелі в недоступних печерах, потім у нагірній місцевості пустелі Зіф. Хоча Саул щодня шукав його, проте Бог не віддавав Давида в його руки. 
<p>15 Якось Давид дізнався, що Саул знову чигає ( полює ) на його життя. Тоді Давид якраз знаходився в пустелі, неподалік міста Зіф у лісі ( у Хореші ). 
<p>16 Йонатан, син Саула, вирішив відвідати Давида в лісі. Він укріпив його дух у надії на Бога, 
<p>17 сказавши йому: Не бійся, адже рука мого батька Саула не досягне тебе! Ти будеш царем над Ізраїлем, а я буду другим після тебе. Мій батько Саул також знає про це. 
<p>18 Вони ще раз обидва уклали ( поновили ) Заповіт перед ГОСПОДОМ. Тож Давид залишився у лісі ( у Хореші ), а Йонатан повернувся до свого дому. 
<p>19 Тим часом мешканці міста Зіф ( зіфійці ) прийшли до Саула в Гіву з донесенням: Давид ховається неподалік нас в неприступних руїнах, у лісі ( у Хореші ), на узгір’ї Хахіли, що південніше Єшімона. 
<p>20 Тому приходь, царю, коли лише побажаєш, а вже нашою справою буде видати його в руки царя! 
<p>21 І Саул відповів: Нехай ГОСПОДЬ благословить вас за ваше співчуття до мене! 
<p>22 Тож ідіть і точно розвідайте, розізнайте і роздивіться ті місця, де він ходить, хто його там бачив, тому що мені сказали, що він дуже хитрий! 
<p>23 Тож роздивіться й довідайтесь про всі його криївки, де він ховається, й коли все взнаєте, повертайтесь до мене, – і я піду з вами! А якщо він є у тій місцевості, я знайду його, у якій би області ( тисячах ) Юдеї він не знаходився! 
<p>24 Вони вирушили й пішли в Зіф раніше за Саула. Що ж до Давида, то він разом зі своїми людьми перебував у пустелі Маон, в Араві, південніше Єшімона. 
<p>25 Отже, Саул зі своїми воїнами пішов на пошуки Давида. Коли Давидові про це сказали, він спустився до скелі, що знаходиться в пустелі Маон. Щойно Саул про це дізнався, він вирушив за Давидом у погоню в пустелю Маон. 
<p>26 Тож Саул йшов з одного боку гори, а Давид зі своїми людьми – з протилежного боку гори. І от, коли Давид з поспіхом пробував утікати від Саула, а Саул зі своїми людьми старався оточити Давида та його людей, аби їх захопити, 
<p>27 до Саула прибув вісник зі словами: Якомога швидше повертайся, адже филистимці вторглись у наш край! 
<p>28 Тому Саул припинив переслідування Давида, й поспішив назустріч филистимцям. Тому те місце має назву: Скеля Поділу ( Села-Гаммахлекот ). 

<h4>1 Самуїлова 24 
<p>1 Давид пішов звідти й розташувався в недоступних місцях Ен-Ґеді. 
<p>2 Коли Саул повернувся з походу на филистимців, його повідомили про те, що Давид перебуває в пустелі Ен-Ґеді. 
<p>3 Тому Саул відібрав з усього Ізраїлю три тисячі кращих воїнів і вирушив на пошуки Давида та його людей серед скель, де ходять хіба що дикі кози. 
<p>4 Підійшовши до кошар для овець, він побачив біля дороги печеру. Саул увійшов туди справити природну потребу, в той час як Давид зі своїми людьми сиділи в закутках цієї ж печери. 
<p>5 Воїни Давида сказали йому: Оце той день, про який говорив тобі ГОСПОДЬ : Ось Я віддаю твого ворога в твої руки, – чини з ним те, що вважаєш правильним. Але Давид встав, і лише крадькома відтяв полу плаща Саула. 
<p>6 Однак потім сталося так, що Давид відчув у своєму серці докір через те, що відрізав полу Саулового плаща. 
<p>7 І він сказав своїм людям: Хай боронить мене ГОСПОДЬ, щоб я учинив таке з моїм володарем – помазаником ГОСПОДНІМ, – піднявши на нього свою руку! Адже він є ГОСПОДНІМ помазаником! 
<p>8 Цими словами Давид вгамував своїх людей, не дозволивши їм накинутись на Саула. Отже, Саул встав, вийшов з печери, й пішов своєю дорогою. 
<p>9 Після цього Давид також піднявся і, вийшовши з печери, заволав услід Саулові: Володарю мій, царю! Коли ж Саул оглянувся позад себе, Давид схилився долілиць і поклонився. 
<p>10 І промовив Давид до Саула: Чому ти прислухаєшся до слів людей, котрі кажуть, що Давид бажає тобі зла? 
<p>11 От і сьогодні ти бачиш своїми очима, що ГОСПОДЬ у печері віддавав тебе в мої руки, й мене вмовляли тебе вбити, та я пощадив тебе, сказавши: Я не підійму своєї руки на мого володаря, бо він – ГОСПОДНІЙ помазаник! 
<p>12 Батьку мій! Глянь на оце! Подивися, ось у моїй руці шматок від твого одягу. З того що я відтяв полу твого плаща, а тебе не вбив, можеш зробити висновок й переконатись, що в мене немає злочинних намірів, ані зради, і я нічим не завинив перед тобою, тимчасом як ти посягаєш на моє життя, аби його відняти... 
<p>13 Хай ГОСПОДЬ буде суддею між мною і тобою, і нехай ГОСПОДЬ відплатить за мене, але свою руку я не простягну на тебе! 
<p>14 Як говориться в стародавній приповісті: Від злочинця виходить злочин, проте моя рука не підійметься на тебе! 
<p>15 За ким полює цар Ізраїлю? За ким гониться? За мертвим псом і за однією блохою?.. 
<p>16 Тож нехай ГОСПОДЬ буде суддею і нехай розсудить між мною і між тобою! Нехай Він розгляне мою справу, заступиться за мене й захистить від тебе! 
<p>17 Після того як Давид закінчив говорити до Саула, то Саул вигукнув: Невже це твій голос, сину мій Давиде? – і Саул голосно заплакав. 
<p>18 Потім Саул промовив до Давида: Ти справедливіший від мене, адже ти відплатив мені добром, хоч я заподіяв тобі стільки лиха. 
<p>19 Сьогодні ти засвідчив свою доброзичливість до мене; і хоч ГОСПОДЬ віддавав мене у твої руки, ти мене пощадив. 
<p>20 Адже досі не чувано, аби хтось, упіймавши свого ворога, дозволив би йому відійти своєю дорогою! Тому ГОСПОДЬ відплатить тобі добром за те, що ти сьогодні зробив для мене! 
<p>21 А я сьогодні зрозумів, що ти дійсно станеш царем, і твоїми руками утвердиться царство Ізраїлю. 
<p>22 Тому тепер присягнись мені ГОСПОДОМ, що ти не знищиш моїх нащадків після мене, й не зітреш мого імені з роду мого батька! 
<p>23 І Давид присягнувся Саулові, після чого Саул вирушив до свого дому, а Давид зі своїми людьми подався в безпечне місце. 

<h4>1 Самуїлова 25 
<p>1 Помер Самуїл. З цього приводу зібрались ізраїльтяни, оплакували його, й поховали його в його родинному місті, в Рамі. Тим часом Давид вирушив, і подався в пустелю Паран. 
<p>2 У той час у Маоні жив один чоловік, володіння якого було в околицях Кармела. Цей чоловік був дуже багатий. У його отарах було три тисячі овець і тисячу кіз. Одного разу в Кармелі стригли його овець. 
<p>3 Звали того чоловіка Навал, а його дружину – Авігея. Та жінка була дуже розважливою і вродливою на вигляд, тоді як чоловік був жорстоким грубіяном. Походив він з роду Халева. 
<p>4 Перебуваючи в пустелі, Давид дізнався, що Навал стриже своїх овець. 
<p>5 Тож Давид послав до нього десять слуг; Давид дав слугам таке доручення: Йдіть у Кармел, зайдіть до Навала та привітайте його від мого імені миром, 
<p>6 сказавши йому: Довгого тобі віку! Мир тобі, мир твоєму дому, і добробуту в усьому, що в тебе! 
<p>7 Власне кажучи, я почув, що в тебе якраз стрижуть овець. Коли твої пастухи були з нами, ми їм не завдавали жодної шкоди; в них нічого не пропало за весь час, поки вони були в Кармелі. 
<p>8 Запитай своїх слуг, і вони тобі засвідчать. Тож нехай мої хлопці знайдуть у твоїх очах милість, адже ми прийшли до тебе в добрий час. Прошу, дай твоїм рабам і твоєму синові Давиду, що знайде твоя рука. 
<p>9 Слуги Давида прийшли й передали Навалу від імені Давида всі його слова й чекали на відповідь. 
<p>10 Відповідаючи, Навал сказав слугам Давида: Хто такий Давид? Хто такий син Єссея? У наш час чимало рабів, що втікають від своїх господарів! 
<p>11 Невже я маю взяти мій хліб, мою воду і м’ясо моїх тварин, яке я приготував тим, котрі стрижуть моїх овець, і віддати людям, про яких не знаю, звідкіля вони? 
<p>12 Тож Давидові слуги пішли назад своєю дорогою ні з чим, а повернувшись, переказали всі ті слова йому. 
<p>13 Тоді Давид сказав своїм воїнам: Нехай кожен з вас візьме свій меч! І всі прилаштували до поясів свої мечі. Давид також узяв свій меч. З Давидом вирушило близько чотирьохсот чоловік, а двісті залишилися при обозі. 
<p>14 Тим часом один зі слуг розповів Авігеї, дружині Навала, сказавши: Ось Давид, що в пустелі, послав гінців, аби привітати нашого господаря, але він накинувся на них і образив. 
<p>15 Але ж ці люди були дуже добрими до нас, – вони не заподіяли нам жодної кривди; в нас нічого не пропало протягом усього часу, поки ми перебували з ними на пасовиську в полі. 
<p>16 Вони були нашим захистом з усіх боків, і вдень і вночі, – весь час, коли ми були з ними, випасаючи стада. 
<p>17 Тепер же дивись сама, поміркуй, що маєш учинити, адже нашому ГОСПОДА рю й усій родині загрожує велике лихо. Він же злостивий, – так що даремно з ним говорити! 
<p>18 Дуже кваплячись, Авігея прихопила із собою двісті хлібів, два бурдюки з вином, п’ять вже приготованих овець, п’ять мірок пряженого зерна, сто пучків родзинок і двісті фігових коржів. Усе це вона нав’ючила на ослів, 
<p>19 і сказала своїм слугам: Йдіть попереду мене, а я піду за вами! А своєму чоловікові, Навалу, про це не повідомила. 
<p>20 Так сталося, що коли вона, їдучи на ослі, спускалась із-за виступу гори вниз, то зненацька стикнулась з Давидом і його воїнами, які рухались їй назустріч. 
<p>21 Давид тоді розмірковував так: Хіба ж це справедливо, що я надаремно охороняв у пустелі все його майно, так що нічого в нього не пропало?! Він же віддячує мені злом за добро! 
<p>22 Тож нехай Бог сприяє ворогам Давида тепер і надалі, якщо я до ранку залишу живим хоч одного чоловіка, що належить до йому! 
<p>23 Побачивши Давида, Авігея з поспіхом зійшла з осла, впала перед Давидом долілиць, і вклонилась йому. 
<p>24 Потім, припавши до його ніг, вона сказала: Це моя провина, мій володарю! Дозволь же твоїй слугині звернутись до тебе, а ти, будь ласка, вислухай слова твоєї слугині! 
<p>25 Нехай же мій володар не звертає уваги на цього негідника, на Навала, адже яке його ім’я, такий він і є. Назвали його Навалом, і його глупота залишається при ньому. А я, твоя слугиня, не бачила слуг мого володаря, котрих ти посилав. 
<p>26 Тепер же, мій володарю, як живий ГОСПОДЬ і як живий ти, нехай ГОСПОДЬ збереже тебе, щоб не сталось пролиття крові й не допустить, щоб твої руки чинили помсту. Нехай твої вороги, а також усі, котрі замишляють зло моєму володареві, уподібняться до Навала! 
<p>27 А тепер візьми цей дар, який принесла твоя слугиня моєму володареві, та віддай його слугам, котрі супроводжують мого володаря. 
<p>28 Пробач, будь ласка, провину твоєї слугині, адже ГОСПОДЬ неодмінно спорудить моєму володареві надійний дім, оскільки мій володар провадить ГОСПОДНІ війни, і в тобі від народження відсутнє зло. 
<p>29 І якби хтось повстав, щоб тебе переслідувати та посягати на твоє життя, то нехай життя мого володаря буде заховане у в’язанці живих ГОСПОДА, твого Бога, а життя твоїх ворогів Він викине, як із пращі камінці. 
<p>30 А коли ГОСПОДЬ учинить з моїм володарем усе те добро, про яке Він говорив щодо тебе, й поставить тебе володарем над усім Ізраїлем, 
<p>31 то в тебе, мого володаря, не буде приводу для смутку, ні гризоти сумління через те, що мій володар пролив невинну кров, чинячи помсту за самого себе. І коли ГОСПОДЬ виявить щодо мого володаря все те добро, тоді згадай про мене, – твою слугиню! 
<p>32 Вислухавши, Давид сказав до Авігеї: Благословенний ГОСПОДЬ, Бог Ізраїлю, Який сьогодні послав тебе мені назустріч. 
<p>33 Благословенна твоя благородна розсудливість, і благословенна ти сама, що стримала мене сьогодні від пролиття крові та спасла мене від самоправної помсти. 
<p>34 Адже, як живий ГОСПОДЬ, Бог Ізраїлю, Він мене зупинив, щоб не заподіяти тобі зла, бо якби ти сьогодні не поквапилась і не вийшла мені назустріч, то не залишилося б у Навала до завтрашнього світанку жодного мужчини! 
<p>35 Після цього Давид прийняв з її рук усе, що вона йому привезла, а їй сказав: Йди з миром до свого дому. Дивись, я послухався тебе й поставився до тебе доброзичливо. 
<p>36 Коли Авігея прийшла до Навала, то застала в його домі бенкет, наче у царя. Сам же Навал був веселий і дуже п’яний, тому вона не сказала йому жодного слова аж до наступного ранку. 
<p>37 А вранці, коли Навал витверезився від випитого, його дружина розповіла йому все, що сталось. Після почутого його серце завмерло в ньому, і він став, наче камінь. 
<p>38 Так сталось, що через якихось десять днів ГОСПОДЬ уразив Навала, й він помер. 
<p>39 Дізнавшись про смерть Навала, Давид сказав: Благословенний ГОСПОДЬ, Який відплатив за зневагу щодо мене з боку Навала, та стримав Свого раба від злочину; ГОСПОДЬ обернув зло Навала на його ж голову! Потім Давид послав слуг поговорити з Авігеєю, щоб взяти її собі за дружину. 
<p>40 Тож слуги Давида прибули до Авігеї в Кармел, і розмовляли з нею, говорячи: Давид послав нас до тебе, аби взяти тебе собі за дружину. 
<p>41 Почувши про це, вона встала, вклонилася долілиць і сказала передати : Ось твоя раба готова бути слугинею, щоб мити ноги рабів мого володаря! 
<p>42 Авігея з поспіхом встала й сіла на осла; її супроводжували п’ятеро служниць. Отже, вона поїхала за посланцями Давида. І вона стала йому дружиною. 
<p>43 Давид також узяв собі за дружину Ахіноаму з Єзреела. Вони обидві були його дружинами. 
<p>44 Тим часом Саул видав свою дочку Мелхолу, дружину Давида, за Палтія, сина Лаїша, що з Ґалліма. 

<h4>1 Самуїлова 26 
<p>1 Мешканці Зіфа прийшли до Саула в Гіву й сказали: Давид ховається на узгір’ї Хахіла, що навпроти пустелі. 
<p>2 Тож Саул піднявся і, взявши із собою три тисячі відбірних ізраїльських воїнів, подався в пустелю Зіф, щоб шукати в пустелі Зіф Давида. 
<p>3 Прибувши, Саул отаборився на узгір’ї Хахіла, що на краю пустелі, біля дороги, тоді як Давид у той час перебував у пустелі. Почувши, що Саул прийшов за ним у пустелю, 
<p>4 Давид послав розвідників, і переконався, що Саул, дійсно, знаходиться поряд. 
<p>5 Тоді Давид вирушив, і підійшов до місця, де Саул отаборився. Давид зауважив місце, де спали Саул і начальник його війська Авнер, син Нера. Отже, спав Саул посеред табору, а військо розташувалось довкола нього. 
<p>6 Давид звернувся до Ахімелеха, хеттейця, та Авішая, сина Церуї, брата Йоава й запитав: Хто піде зі мною до Саула в табір? І Авішай відповів: Я піду з тобою! 
<p>7 Коли Давид і Авішай підійшли до війська вночі, то побачили, що Саул спить посеред табору, а його спис устромлений у землю біля його голови. Авнер та все військо також спали довкола нього. 
<p>8 Тоді Авішай сказав до Давида: Сьогодні Бог видає твого ворога у твої руки! Дозволь мені, і я пришпилю його одним ударом списа до землі, – і в другому потреби не буде! 
<p>9 Але Давид сказав Авішаю: Не вбивай його! Адже хто будь-коли підіймав свою руку на ГОСПОДНЬОГО помазаника, й при цьому залишався непокараним? 
<p>10 Далі Давид додав: Як живий ГОСПОДЬ, – лише Він, ГОСПОДЬ, його може уразити: або прийде його день, і він помре, або вирушить на битву, і там загине. 
<p>11 Хай боронить мене ГОСПОДЬ, щоб я підняв свою руку на ГОСПОДНЬОГО помазаника! Тому зараз візьми списа, що біля його голови, та посуд з водою, й ходімо до своїх. 
<p>12 Тож Давид узяв списа і посуд з водою, що були біля його голови, й вони пішли до своїх. Ніхто того не зауважив, і не знав про це, тому що жоден з них не пробудився; адже усі спали, оскільки їх подолав міцний сон від ГОСПОДА. 
<p>13 Після того Давид перейшов на інший бік, і став на певній віддалі, – на вершині гори, – так що між ними був великий простір. 
<p>14 Тоді Давид заволав до війська, і, зокрема, до Авнера, сина Нера, промовляючи: Авнере, відгукнися! Відповідаючи, Авнер запитав: Хто ти такий, що тривожиш сон царя? 
<p>15 Тоді промовив Давид до Авнера: Хіба ти не той муж, якому немає рівного в Ізраїлі? Чому ж ти не бережеш свого володаря, царя? Адже хтось із народу пробрався у ваш табір, щоб убити царя – твого володаря! 
<p>16 Ні, не добра то справа, як ти повівся! Як живий ГОСПОДЬ, ти заслуговуєш смерті за те, що не стеріг свого володаря, ГОСПОДНЬОГО помазаника! Ану подивись, де є спис царя і посуд з водою, що були біля його голови? 
<p>17 Упізнавши голос Давида, Саул заволав: Невже це твій голос, сину мій, Давиде? Давид відповів: Так, це мій голос, мій володарю, царю! 
<p>18 І він продовжив говорити: Чому мій володар і далі переслідує свого слугу? У чому моя провина, і що такого поганого я тобі зробив? 
<p>19 Тож тепер послухай, мій володарю, царю, що скаже твій слуга: Якщо це ГОСПОДЬ спонукав тебе проти мене, то нехай буде приємною Йому ця жертва, але якщо причетні до цього люди, то вони прокляті перед ГОСПОДОМ за те, що сьогодні вони мене прогнали, позбавивши мене ГОСПОДНЬОЇ спадщини, бо цим вони говорять: Йди та служи чужим богам! 
<p>20 Нехай же моя кров не проллється на землю тут, далеко від ГОСПОДА, адже ізраїльський цар вийшов шукати якусь блоху, подібно до того як ганяються по горах за однією куріпкою. 
<p>21 Після цього Саул відповів: Згрішив я! Повернися ж, мій сину, Давиде, адже я більше ніколи не чинитиму тобі зла за те, що моє життя сьогодні було для тебе таким дорогим. Я ж був нерозумним і глибоко помилявся!.. 
<p>22 Відповідаючи, Давид сказав: Ось спис царя, – нехай прийде сюди один з царських слуг і візьме його. 
<p>23 А ГОСПОДЬ відплатить кожному за Своєю справедливістю і Своєю вірністю, адже ГОСПОДЬ справді сьогодні видавав тебе в мої руки, але я не захотів підняти свою руку на ГОСПОДНЬОГО помазаника. 
<p>24 Тому, як сьогодні було дороге для мене твоє життя, так нехай буде дорогим моє життя в ГОСПОДНІХ очах, і нехай Він мене врятує від усякої біди! 
<p>25 І Саул промовив до Давида: Благословенний ти, мій сину, Давиде! Ти й справді, багато чого здійсниш і неодмінно матимеш успіх. Після цього Давид вирушив своєю дорогою, а Саул повернувся до свого дому. 

<h4>1 Самуїлова 27 
<p>1 Давид міркував сам у собі: Коли-небудь я таки загину від рук Саула, тому мені не залишається нічого кращого, як утікати. Тож я піду до филистимського краю, і тоді Саул перестане мене шукати по всьому Ізраїлю, і таким чином я врятуюсь з його рук. 
<p>2 Тож Давид, разом із шістьомастами воїнами, що були з ним, вирушив і пішов до ґатського царя Ахіша, Маахового сина. 
<p>3 Отже, Давид разом зі своїми людьми замешкали з Ахішем у Ґаті, – кожен зі своєю родиною, як і Давид з обома своїми дружинами: з Ахіноамою, єзрееліткою, та Авігеєю, колишньою дружиною Навала з Кармела. 
<p>4 Коли Саулові повідомили, що Давид утік у Ґат, то він перестав далі його шукати. 
<p>5 Давид же промовив до Ахіша: Якщо я знайшов милість у твоїх очах, дозволь мені оселитись в одному з невеличких околичних міст твоєї країни, де би я міг проживати; для чого твій раб мав би залишатись з тобою в столичному місті? 
<p>6 І Ахіш того ж дня дав йому Ціклаґ. З того часу Ціклаґ вважається містом юдейських царів аж до цих пір. 
<p>7 Взагалі час перебування Давида у филистимському краю становив один рік і чотири місяці. 
<p>8 Звідти Давид зі своїм загоном воїнів здійснював походи проти гессурійців, ґірзійців та амалекітянців, що здавна заселяли ті землі в напрямку до Шуру і далі до Єгипетського краю. 
<p>9 Нападаючи на якусь місцевість, Давид не залишав живими ні чоловіків, ні жінок; він забирав стада худоби, отари овець, ослів та верблюдів, весь одяг й знову повертався та зустрічався з Ахішем. 
<p>10 А коли Ахіш запитував: На кого ви тепер нападали, то Давид відповідав: На південний край Юдеї, або на південь єрахмельців чи на південну частину кенейців. 
<p>11 Давид не залишав живими ні чоловіків, ні жінок, й не приводив з собою нікого в Ґат, вважаючи: Вони можуть донести на нас! Такі люди могли засвідчити, що Давид учинив інакше, ніж каже. Таким був спосіб діяльності протягом усього часу, поки він перебував у краю филистимців. 
<p>12 Тому Ахіш довіряв Давидові, говорячи: Він став ненависним для свого народу, Ізраїлю, тож він назавжди залишиться моїм слугою. 

<h4>1 Самуїлова 28 
<p>1 Так співпало, що в той час филистимці готували свої військові загони, аби вирушити війною проти Ізраїлю. Тоді Ахіш сказав до Давида: Маєш знати, що ти зі своїм загоном приєднаєшся до мене і до мого війська! 
<p>2 І Давид відповів Ахішові: Гаразд, тепер переконаєшся сам, що вчинить твій слуга. Після цього Ахіш сказав Давидові: В такому разі я тебе призначу своїм власним охоронцем назавжди. 
<p>3 На той час Самуїл вже помер, увесь Ізраїль його оплакав, і його поховали в родинному місті, в Рамі. А Саул повиганяв з краю чаклунів та ворожбитів. 
<p>4 Отже, филистимці зібрали військо, виступили й отаборились у Шунамі. Саул також зібрав увесь Ізраїль, розташувавшись у Ґілбоа. 
<p>5 Коли Саул побачив табір филистимців, він злякався, так що його серце стало прискорено битись. 
<p>6 Саул почав питати ГОСПОДА, але ГОСПОДЬ не відповідав йому ні через сновидіння, ні через Урім, ні через пророків. 
<p>7 Тоді Саул наказав своїм слугам: Пошукайте мені ворожку, яка викликає духів, – я піду до неї, та запитаю її. Його слуги відповіли йому: Є така ворожка в Ен-Дорі! 
<p>8 Саул змінив свою зовнішність, одягнувшись в інший одяг, і вирушив з двома мужами. Прийшовши до тієї жінки вночі, він сказав: Поворожи мені, викликавши духа померлого – того, про кого я тобі скажу! 
<p>9 Але та жінка йому відповіла: Ти, напевно, знаєш, що зробив Саул, вигубивши в краю чаклунів і тих, що викликають духів?! Тож навіщо ти створюєш небезпеку для мого життя, – щоб мене погубити? 
<p>10 Але Саул присягнувся їй ГОСПОДОМ, говорячи: Як живий ГОСПОДЬ, за це на тебе не впаде жодна провина! 
<p>11 Тоді жінка запитала: Кого я маю до тебе привести? А він відповів: Приведи мені Самуїла. 
<p>12 І коли жінка побачила Самуїла, то голосно скрикнула і заволала до Саула, говорячи: Навіщо ти мене обманув? Адже ти Саул! 
<p>13 А цар сказав їй: Не бійся! Кого ти побачила? А жінка відповіла Саулові: Я бачу, що ніби бог виходить зі землі. 
<p>14 Він запитав: Який він на вигляд? А вона відповіла: Виходить похилого віку чоловік, зодягнутий у довгий плащ. І Саул зрозумів, що це Самуїл; Саул схилився долілиць, і поклонився. 
<p>15 Самуїл запитав Саула: Для чого ти мене турбуєш? Навіщо викликав мене? А Саул відповів: Я дуже в скрутному положенні, – филистимці пішли на мене війною, тоді як Бог від мене відвернувся і більше мені не відповідає ні через пророків, ні в сновидіннях. Тож я тебе покликав, аби ти мені сказав, що маю робити. 
<p>16 І Самуїл відповів: Навіщо ти питаєш мене, якщо ГОСПОДЬ відступив від тебе і став твоїм ворогом? 
<p>17 ГОСПОДЬ тобі вчинив так, як провіщав через мене: ГОСПОДЬ відняв царство з твоїх рук і віддав його твоєму ближньому, Давидові. 
<p>18 Оскільки ти не послухався голосу ГОСПОДА і не вчинив Його палаючого гніву на Амалека, тому ГОСПОДЬ так вчинив сьогодні з тобою. 
<p>19 ГОСПОДЬ видасть Ізраїль разом із тобою в руки филистимців, і завтра ти разом зі своїми синами будете тут зі мною; так само усе й ізраїльське військо ГОСПОДЬ віддасть у руки филистимців. 
<p>20 І Саул тут же простягнувся навзнак у повний свій зріст на землі, – його охопив невимовний жах від слів Самуїла. До того ж він підупав на силі, оскільки нічого не їв увесь день і цілу ніч. 
<p>21 А коли та жінка підійшла до Саула й побачила, як він сильно стривожений, то вона промовила до нього: Ось я, твоя рабиня, послухала тебе, хоч ризикувала своїм життям; я послухалась твоїх слів, які ти мені сказав. 
<p>22 Тому зараз, благаю, послухайся і ти слів своєї рабині, – я покладу перед тобою шматок хліба, аби ти, попоївши, підкріпився силами, після чого вирушиш у дорогу. 
<p>23 Однак він відмовлявся й говорив: Не буду їсти! Але його слуги, разом з тією жінкою, вмовили його, і він їх послухав, – устав зі землі, та сів на ліжку. 
<p>24 У тієї жінки в господарстві було вгодоване теля; тож вона поспішно його зарізала. Потім взяла муки, замісила тісто і спекла прісні коржі. 
<p>25 Усе це вона поставила перед Саулом та перед його слугами, – вони попоїли й тієї ж ночі встали й подались у дорогу. 

<h4>1 Самуїлова 29 
<p>1 Филистимці стягнули всі свої війська до Афека, а ізраїльтяни отаборились біля джерела в Єзреелі. 
<p>2 В той час як филистимські можновладці проходили на чолі своїх сотень і тисяч, то Давид зі своїми людьми йшли останніми разом з Ахішем. 
<p>3 Филистимські полководці почали говорити: Для чого тут оті євреї? Тоді Ахіш відповів тим филистимським князям: Це Давид, раб ізраїльського царя Саула, котрий зі мною вже довгий час, – більше року. З того часу, як він прийшов до мене й до сьогодні, я не зауважив у ньому нічого поганого. 
<p>4 Проте филистимські можновладці обурились на нього. Филистимські князі сказали йому: Відішли цього чоловіка, і нехай повернеться на своє місце, де ти його поселив; нехай він не йде з нами на війну, аби під час битви він не став нашим противником! Адже як інакше він може помиритись зі своїм володарем, як не в обмін за голови наших мужів? 
<p>5 Хіба це не той Давид, про якого приспівували в хороводах: Саул знищив тисячі, а Давид – десятки тисяч? 
<p>6 Тож Ахіш покликав Давида, й сказав йому: Як живий ГОСПОДЬ, я вважаю тебе справедливим і добрим, і я був би радий твоєму перебуванню в таборі зі мною, адже я не знайшов у тобі нічого поганого з того часу, як ти прийшов до мене, й до сьогоднішнього дня, але ти не подобаєшся моїм князям. 
<p>7 Тому повертайся, і йди з миром, аби не дратувати филистимських можновладців. 
<p>8 Проте Давид відповів Ахішу: Що я таке вчинив, і в чому запідозрюєш свого слугу з того часу, як прийшов до тебе і по сьогоднішній день, що я не можу вирушити, аби воювати з ворогами мого володаря, царя? 
<p>9 Відповідаючи, Ахіш сказав Давидові: Визнаю, що для мене ти добрий, як Божий ангел, однак филистимські князі наполягають: Він не повинен йти з нами на війну! 
<p>10 Отже, завтра рано-вранці піднімайтесь разом зі слугами твого володаря, що прийшли з тобою, і щойно почне розвиднятись, вирушайте в дорогу. 
<p>11 Тож спозаранку Давид разом з усіма своїми людьми піднявся, щоб якнайраніше повернутись до филистимського краю, а филистимці направились у напрямку Єзреела. 

<h4>1 Самуїлова 30 
<p>1 Так сталося, що поки Давид і його люди на третій день прибули до Ціклаґа, то амалекітянці напали з півдня на Ціклаґ, зруйнували Ціклаґ і спалили його вогнем. 
<p>2 Жінок, що були в ньому, а також усіх, що залишались, – від малого й до найстаршого, – захопили в полон; проте нікого не вбили, а лише забрали зі собою та подались своєю дорогою. 
<p>3 І коли ввійшов Давид зі своїми воїнами в місто, то воно виявилось спаленим вогнем, а їхніх дружин, їхніх синів та їхніх дочок було взято в неволю. 
<p>4 Тож Давид і чоловіки, що були з ним, заголосили; вони плакали доти, доки зовсім не стало в них сил далі плакати. 
<p>5 Обидві дружини Давида також були відведені в полон: Ахіноама, єзреелітка, та Авігея, колишня дружина Навала, кармелійця. 
<p>6 Давид опинився у великій небезпеці, оскільки його люди за все, що сталось, вже мали намір побити його камінням. Всім було вкрай тяжко, адже кожен відчував душевний біль і бідкався за своїх синів та за своїх дочок. Але Давид кріпився надією на ГОСПОДА, свого Бога! 
<p>7 Давид сказав священику Авіятару, сину Ахімелеха: Принеси до мене ефод! І Авіятар приніс до Давида ефод. 
<p>8 Тоді Давид запитав ГОСПОДА, говорячи: Якщо я вирушу в погоню за цією ордою, то чи я наздожену її? Відповідь була такою: Наздоганяй, адже ти, безперечно, їх наздоженеш і неодмінно визволиш усіх! 
<p>9 Отже, Давид вирушив разом зі шістьмастами воїнів, і незабаром вони прибули до потоку Бесор, де залишились ті, що ослабли й відставали. 
<p>10 Але Давид, і з ним чотириста мужів, погнались далі, а двісті ослаблених чоловіків залишились, оскільки не змогли подолати потік Бесор. 
<p>11 Переслідувачі в полі натрапили на якогось юнака, єгиптянина, й привели його до Давида. Дали йому поїсти хліба, й напоїли його водою. 
<p>12 Дали йому також трохи сушених фіг та два пучки родзинок. Коли він це з’їв, то прийшов до тями, оскільки він нічого не їв і не пив води вже три доби. 
<p>13 Тоді Давид запитав його: Чий ти, й звідки ти тут взявся ? А він відповів: Я – юнак з Єгипту, раб одного амалекітянця; мій господар мене залишив, оскільки три дні тому я захворів. 
<p>14 Ми нападали на південь керетійців, що належав Юдиним нащадкам, а також на південь Халева, а Ціклаґ ми спалили вогнем. 
<p>15 Тоді Давид запитав його: Чи ти зміг би запровадити мене до тієї орди? А той відповів: Присягнися мені Богом, що ти не вб’єш мене і не віддаси мене в руки мого ГОСПОДА ря, – тоді я заведу тебе до тієї орди. 
<p>16 Він привів Давида на те місце якраз тоді, коли вони, розпорошившись по всьому полі, їли й пили, радіючи великій здобичі, яку награбували у филистимській місцевості та в Юдейському краю. 
<p>17 Тож Давид громив їх від світанку і аж до вечора наступного дня; не врятувався з них ніхто, крім чотирьохсот слуг, які сіли на верблюдів і втекли. 
<p>18 Отже, Давид врятував усіх, кого захопили амалекітянці; визволив Давид також обох своїх дружин. 
<p>19 Ніхто з них не загинув, – від наймолодшого до найстаршого, – всі їхні сини й дочки. Так само й здобич, що ті награбували, – Давид повернув усе. 
<p>20 Давид також захопив усі отари овець та стада худоби амалекітянців, – їх гнали перед власною скотиною, яку також відібрали, при цьому вигукуючи: Це здобич Давида! 
<p>21 Коли Давид повертався до тих двохсот воїнів, котрі втомились і не змогли далі йти з Давидом, а розташувались біля потоку Бесор, то вони вийшли назустріч Давидові й назустріч воїнам, котрі були з ним. Підійшовши, Давид привітав тих людей миром. 
<p>22 Проте серед тих, котрі ходили з Давидом, були злісні й недоброзичливі мужі, які говорили: Оскільки вони далі не ходили з нами, то ми не дамо їм нічого зі здобичі, яку ми відібрали; нехай кожен з них візьме лише свою дружину й своїх дітей і йдуть собі. 
<p>23 Але Давид сказав: Не робіть такого, мої брати, з тим, що ГОСПОДЬ учинив для нас. Він зберіг нас, і віддав у наші руки ту орду, яка на нас напала! 
<p>24 Та й хто слухатиме вас у цій справі? Тому, яка частка того, хто брав участь у битві, такою ж має бути частка того, хто залишався в обозі! Діліть усім однаково! 
<p>25 З того дня й надалі, цей звичай в Ізраїлі став законом аж до сьогодні. 
<p>26 Коли Давид повернувся до Ціклаґа, він послав частину здобичі старійшинам Юдеї та своїм наближеним зі словами: Це вам подарунок зі здобичі, відібраної від ГОСПОДНІХ ворогів, 
<p>27 тим, котрі у Бетелі, тим, котрі в південнім Рамоті, і тим, хто в Яттірі; 
<p>28 тим, котрі в Ароері, тим, котрі в Сіфмоті, й тим, котрі в Ештемоа; 
<p>29 тим, котрі в Ракалі, тим, котрі в єрахмаельських містах, а також тим, хто в містах кенейців, 
<p>30 тим, котрі в Хормі, тим, котрі в Бор-Ашані, і тим, котрі в Атахі; 
<p>31 тим, котрі в Хевроні, а також у всі ті місцевості, де Давид, ховаючись поневірявся зі своїми людьми. 

<h4>1 Самуїлова 31 
<p>1 А в той час відбулася битва між филистимцями та ізраїльтянами, в результаті якої ізраїльські воїни побігли від филистимців, й багато з них полягло на горі Ґілбоа. 
<p>2 Филистимці переслідували Саула та його синів, а, наздогнавши, филистимці вбили Йонатана, Авінадава і Малхішую, Саулових синів. 
<p>3 У результаті запеклої битви навколо Саула, його запримітили воїни-лучники, й тяжко поранили. 
<p>4 Тоді сказав Саул до свого зброєносця: Витягни свій меч, і ним добий мене, аби не підійшли ці необрізані й, проколюючи мене, не поглумились наді мною. Але зброєносець, злякавшись, відмовився це зробити. Тоді Саул поставив меч, і впав на нього. 
<p>5 Коли зброєносець побачив, що Саул помер, то він так само впав на свій меч, і помер разом з ним. 
<p>6 Так в один день загинув Саул, троє його синів, його зброєносець і майже всі його воїни. 
<p>7 Ізраїльтяни ж, котрі мешкали на другому боці рівнини, а також з іншого боку Йордану, дізнавшись про поразку ізраїльського війська, а також про те що Саул і його сини загинули, залишили свої поселення і повтікали. Филистимці прийшли й оселилися в них. 
<p>8 Коли наступного дня прийшли филистимці, щоб обібрати мертвих, сталося так, що вони знайшли Саула та трьох його синів, які полягли на горі Ґілбоа. 
<p>9 Вони відтяли йому голову, зняли з нього все озброєння, й повезли по всьому филистимському краю, проголошуючи перед власним народом і в капищах своїх ідолів свою перемогу. 
<p>10 Зброю Саула вони поклали в капищі Астарти, а його тіло повісили на стіні в Бет-Шеані. 
<p>11 Коли мешканці Явеша Гілеадського почули, що филистимці вчинили зі Саулом, 
<p>12 то піднялись усі хоробрі воїни Явеша, йшли цілу ніч, і зняли зі стіни Бет-Шеана тіло Саула, а також тіла його синів; вони принесли їх у Явеш, і там спалили. 
<p>13 Після цього вони зібрали їхні кістки, поховали під тамариском у Явеші, й сім днів постили. 