<h2>

<h4>Осії 1 
<p>1 ГОСПОДНЄ слово, яке було до Осії, Беерового сина, за днів юдейських царів: Уззії, Йотама, Ахаза і Єзекії, та ізраїльського царя Єровоама, Йоашового сина. 
<p>2 На самому початку, коли ГОСПОДЬ почав спілкуватися з Осією, ГОСПОДЬ сказав Осії: Піди й візьми собі за дружину жінку-розпусницю і матимеш дітей з розпусти, адже край, відступивши від ГОСПОДА, цілком віддався розпусті. 
<p>3 Він пішов і взяв Ґомер, дочку Дівлаїма; вона завагітніла й народила йому сина. 
<p>4 І сказав йому ГОСПОДЬ : Назви його Єзреел ( Бог розтрощить ), тому що зовсім скоро Я помщуся над домом Єгу за пролиту кров у Єзреелі й покладу край царству Ізраїлевого дому. 
<p>5 Того дня Я зламаю лук Ізраїлю в Єзреельській долині. 
<p>6 Вона ( Ґомер ) знову завагітніла, й народила дочку. І Він ( ГОСПОДЬ ) сказав йому: Назви її Ло-Рухама ( Немилувана ), оскільки Я не милуватиму більше дому Ізраїля, і не прощатиму їм. 
<p>7 Але дім Юди Я помилую і спасу їх у ГОСПОДІ, їхньому Богові. Я не врятую їх ні луком, ні мечем, ні кіньми, ні вершниками і не у війні. 
<p>8 Коли вона ( Ґомер ) відлучила від грудей Ло-Рухаму, то знову завагітніла й народила сина. 
<p>9 Про нього ГОСПОДЬ сказав: Дай йому ім’я Ло-Аммі ( Не Мій народ ), тому що ви, дійсно, не Мій народ, і Я не буду вашим Богом ! 

<h4>Осії 2 
<p>1 І все ж кількість Ізраїлевих синів буде численною, як морський пісок, якого не можливо ні виміряти, ні полічити; і на тому місці, де їм сказано: Ви – не Мій народ, будуть про них говорити: Діти живого Бога. 
<p>2 Тоді зберуться разом – діти Юди та Ізраїлеві діти, поставлять над собою одного керівника і вирушать з краю ( неволі ), бо цей день буде великим у Єзреела. 
<p>3 І скажете своїм братам: Мій народ ( Аммі ), а вашим сестрам: Помилувана ( Рухама ). 
<p>4 Тож судіться з вашою матір’ю, оскаржуйте її, тому що вона більше не Моя жінка, і Я – не її чоловік! Нехай відкине зі свого обличчя ознаки своєї розпусти і свої груди не виставляє задля перелюбу, 
<p>5 бо інакше Я її роздягну догола і виставлю її такою, як вона була в день свого народження. Я її уподібню пустелі, і перетворю її на суху землю, та заморю її спрагою. 
<p>6 Дітей її також не помилую, бо вони – діти розпусти. 
<p>7 Адже їхня матір чинила розпусту, завагітнівши ними, повелась безсоромно, оскільки говорила: Піду за моїми коханцями, бо вони дають мені хліб та мою воду, мою вовну та мій льон, мою олію та інші напої. 
<p>8 Саме тому Я перегороджую її дорогу терниною, відгороджу її, наче стіною, так, що вона не знаходитиме своїх стежок. 
<p>9 Вона кинеться за своїми коханцями, але не дожене їх, шукатиме, та їх не знайде. Тоді скаже: Піду та повернуся до мого першого чоловіка, бо мені з ним жилось краще, ніж тепер! 
<p>10 І вона не пізнала, що це Я давав їй пшеницю, вино та олію, примножив її срібло та золото, з яких вони зробили ідола Ваала. 
<p>11 Тому певного часу Я назад заберу Мою пшеницю та Моє вино, заберу Свою вовну і Свій льон, яким вона покривала свою голизну. 
<p>12 Тоді відкрию її сором перед очима її коханців, і ніхто її не врятує з Моєї руки. 
<p>13 Позбавлю її усіх веселощів, її свят, її новомісячій, її субот та всіх її урочистостей. 
<p>14 Спустошу її виноградники та її фігові сади, про які говорила: Це мої подарунки, які мені давали мої коханці! Тож Я перетворю їх ( сади ) на ліс, і їх пожиратимуть польові звірі. 
<p>15 Я відплачу їй за дні Ваалів, яким вона кадила, прикрашаючи себе сережками та намистом, ходячи за своїми коханцями, забувши Мене, говорить ГОСПОДЬ. 
<p>16 І все ж Я її вмовлю й поведу її в пустелю та говоритиму до її серця, 
<p>17 і дам їй там її виноградники, а з долини Ахор відкрию браму надії, і вона там розмовлятиме зі Мною, як за днів своєї молодості, як у день, коли вона виходила з Єгипетського краю. 
<p>18 І станеться, що того дня, – говорить ГОСПОДЬ, – ти звертатимешся до Мене : "Мій чоловіче!" – і більше не звертатимешся до Мене: "Мій Ваале!" 
<p>19 Я усуну з її вуст імена Ваалів, тож вони більше не будуть згадувані за своїми іменами. 
<p>20 У той час Я укладу задля них Заповіт з польовими звірами, з небесними птахами та з плазунами землі, а лук, меч і війну знищу зі землі й учиню так, щоб вони почували себе в безпеці. 
<p>21 Я заручу тебе зі Собою навіки; візьму тебе Собі на засадах справедливості й права, милосердя й любові. 
<p>22 Я заручу тебе Собі у вірності, і ти пізнаєш ГОСПОДА. 
<p>23 Тоді буде так, що Я постійно відповідатиму, – каже ГОСПОДЬ, – Я відповідатиму небесам, а вони відповідатимуть землі. 
<p>24 Земля ж відповідатиме пшеницею, вином та олією. Усе це буде відповіддю Єзреелеві. 
<p>25 Я посію його ( Єзреел-Ізраїль ) Собі на землі; Непомилувану ( Ло-Рухаму ) помилую, а Ло-Аммі ( Не Мій народ ) скажу: Ти – Мій народ! А він відповідатиме: Ти – мій Бог. 

<h4>Осії 3 
<p>1 ГОСПОДЬ сказав мені: Піди і знову покохай жінку, яку вже любить її друг, і яка живе в перелюбі, – подібно до того як ГОСПОДЬ не перестає любити дітей Ізраїля, хоч вони звертаються до інших богів і захоплюються печивом з родзинками. 
<p>2 Тож я викупив її (Гомер) для себе за п’ятнадцять срібняків, хомер ячменю і летек ( пів хомера ) ячменю. 
<p>3 І я сказав їй: Тобі доведеться довго жити в мене, не віддаючись розпусті з іншим чоловіком; таким буду і я до тебе. 
<p>4 Так само і діти Ізраїля довго житимуть без царя і без вождя, без жертви і без священного стовпа, без ефода і домашніх ідолів. 
<p>5 Після цього Ізраїлеві діти навернуться і знову шукатимуть ГОСПОДА, свого Бога, й Давида, свого царя. А в останні дні, сповнені благоговіння перед ГОСПОДОМ, покладатимуться на Його доброту. 

<h4>Осії 4 
<p>1 Послухайте слово ГОСПОДНЄ, діти Ізраїля, тому що ГОСПОДЬ висуває судовий позов проти мешканців землі, бо немає ані правди, ані милосердя, ані пізнання Бога. 
<p>2 Клятвопорушення й обман, убивство, крадіж та перелюб поширюються, і кровопролиття йде за кровопролиттям. 
<p>3 Тому земля перебуває в жалобі й потерпає кожний її мешканець разом з польовими звірами, з небесними птахами, і навіть гине в морі риба. 
<p>4 Однак ніхто нехай не оскаржує й не докоряє іншого. Бо твій народ подібний до того, хто сперечається зі священиком. 
<p>5 Сам він ( священик ) спотикається вдень, а з ним уночі падає і пророк. Я погублю і твою матір ( Ізраїль ). 
<p>6 Мій народ гине через брак пізнання. Оскільки ти відкинув пізнання, так і Я відкину тебе, щоб ти не був Моїм священиком. Як ти забув Закон твого Бога, так і Я забуду твоїх дітей. 
<p>7 Чим більше їх намножується, тим більше вони грішать проти Мене, тому їхню славу Я оберну в ганьбу. 
<p>8 Вони годуються з гріхів Мого народу і тому їхнім беззаконням вони тішаться. 
<p>9 Таким чином, однакова доля чекає як народ, так і священиків, – однаково Я всіх покараю за їхні лихі дороги, і відплачу за їхні вчинки. 
<p>10 Вони будуть їсти але не наситяться, вони чинитимуть розпусту, але від цього не зростатиме їхнє потомство, тому що вони занедбали ГОСПОДА. 
<p>11 Розпуста, вино і міцні напої заволодіють їхніми серцями. 
<p>12 Мій народ шукає поради у свого дерев’яного ідола, – виходить, що дерев’яна палиця сповіщає людині майбутнє. Адже дух блудства їх зовсім звів з розуму і, чинячи розпусту, вони зраджують свого Бога. 
<p>13 Вони приносять жертви на гірських вершинах, кадять ладаном перед ідолом на пагорбах, – під дубом, тополею і теребінтом, оскільки від них приємна тінь. Тому то і стали ваші дочки розпусницями, і ваші невістки чинять перелюб. 
<p>14 Але Я каратиму не ваших дочок за блуд, який вони чинять, і не ваших невісток за перелюбство, оскільки ви самі усамітнюєтесь з блудницями й приносите жертви з розпусницями. А народ, позбавлений здорового глузду, буде знищений. 
<p>15 Якщо вже ти, Ізраїлю, блудуєш, то хоч би вже Юда не грішив! Він не повинен ходити в Ґілґал, не прагнути до Бет-Авену й при цьому присягатися живим Господом. 
<p>16 Бо, якщо Ізраїль став упертим, як норовлива телиця, то хіба ГОСПОДЬ може їх пасти як ягнят на розлогих луках? 
<p>17 Прилучився Єфрем до ідолів, залиши його! 
<p>18 Звироднілі п’яниці, вони цілковито віддаються розпусті; та й провідники ( захисники ) безмежно кохаються в безчесті. 
<p>19 Буревій підхопить їх на свої крила, і їм стане соромно за свої жертовники. 

<h4>Осії 5 
<p>1 Слухайте це, священики! Зверни увагу, весь Ізраїль! Напружте свій слух, царева родино! Адже вас очікує судовий процес, оскільки ви стали пасткою для Міцпи, сіткою, натягненою над Тавором. 
<p>2 Відступники глибоко погрузли в розпусті, і Я покараю їх усіх. 
<p>3 Я знаю Єфрема, та й Ізраїль від Мене не схований. Зараз ти, Єфреме, пустився в розпусту, Ізраїль опоганив себе беззаконням. 
<p>4 Їхні вчинки не дають їм навернутися до свого Бога, оскільки ними керує дух блудства, і вони не в змозі пізнавати ГОСПОДА. 
<p>5 Гординя Ізраїлю свідчить проти нього самого, тому Ізраїль та Єфрем упадуть через власне беззаконня; спотикнеться з ними і Юда. 
<p>6 Вони підуть шукати ГОСПОДА зі своїми отарами і своєю скотиною, але не знайдуть Його, тому що Він відвернеться від них. 
<p>7 Вони вчинили супроти ГОСПОДА зраду, оскільки наплодили позашлюбних дітей. Тепер їх пожиратиме кожен новий місяць разом з їхніми наділами. 
<p>8 Затрубіть трубою в Гіві, засурміть у Рамі, оголосіть тривогу в Бет-Авені, – бережися, Веніяміне. 
<p>9 В день покарання Єфрем буде спустошений! З племенами Ізраїлю відбудеться все, провіщене Мною! 
<p>10 Можновладці Юдеї не кращі за тих, що пересувають межі, тому Я виллю на них Мій гнів, як водоспад. 
<p>11 Єфрем опинився під гнітом за Божим присудом, оскільки вирішив слідувати за марнотою ідолопоклонства. 
<p>12 Тому Я стану для Єфрема міллю, як і гнилизною для дому Юди. 
<p>13 Коли Єфрем зрозумів, що хворий, а Юда відчув свої рани, то Єфрем подався в Ассирію, – покладаючись на царя Ярева. Проте він не спроможний вилікувати, й зцілити ваші болячки. 
<p>14 Адже Я стану для Єфрема, як лев, і як левчук – для дому Юди. Я розірву і відійду, вхоплю здобич, і не буде кому рятувати. 
<p>15 Я знову повернуся на Своє місце, аж поки не визнають своєї провини, і не почнуть шукати Мене. Вони шукатимуть Мене в своїй скруті. 

<h4>Осії 6 
<p>1 Підемо, – скажуть вони, – й повернемося до ГОСПОДА ! Він нас розшарпав, але Він і вилікує нас; поранив нас, і перев’яже наші рани. 
<p>2 Після двох днів поверне нас до життя, а на третій день поставить нас на ноги, – і ми будемо перед Ним жити. 
<p>3 Тож пізнаймо, намагаймося пізнати ГОСПОДА : Його прибуття надійне, як вранішня зірниця. Він прийде до нас неодмінно, як дощ, як пізній дощ, аби зросити землю. 
<p>4 Що Мені робити з тобою, Єфреме? Що маю учинити з тобою, Юдо? Адже ваша любов, наче ранішній туман і як ранішня роса, що щезає. 
<p>5 Тому Я картав їх через пророків; Я їх вбивав приреченням Моїх уст, і Мої присуди були зрозумілі, як світлий день. 
<p>6 Адже Я бажаю милосердя, а не жертви, й пізнання Бога – більше за всепалення. 
<p>7 Вони ж, як перші люди, порушили Заповіт, зрадили Мене там. 
<p>8 Ґалаад перетворився на місто злочинців, що заплямували себе кров’ю. 
<p>9 Як розбійники чатують на чоловіка, так ватага священиків убиває на сихемському шляху, творячи беззаконня. 
<p>10 Серед дому Ізраїля Я побачив жахливе: Єфрем чинить блудство, – Ізраїль опоганився. 
<p>11 Так само і для тебе, Юдо, призначені жнива, коли Я поверну з полону Мій народ. 

<h4>Осії 7 
<p>1 Як тільки Я починаю лікувати Ізраїль, так зразу виявляється беззаконня Єфрема й злочин Самарії, оскільки вони звикли до шахрайства. Злодії вдираються в будинки, а на вулицях орудують розбійники. 
<p>2 І ніхто з них не хоче й думати, що Я знаю про всі їхні злочини. Адже вони обгорнуті своїми злими вчинками, які постійно переді Мною. 
<p>3 Своїми лиходійствами вони веселять царя і своїм шахрайством – можновладців. 
<p>4 Усі вони палають перелюбством – як піч пекаря, вогонь якої вже не потрібно підтримувати, поки зійде замішане ним тісто. 
<p>5 У святковий день нашого царя його можновладці до знесилення впиваються міцним вином, а разом з ними й він ( цар ) приєднується до глузування. 
<p>6 Всі вони наближаються до нього розгарячені, наче піч; нишком, як тліючий у печі вогонь, замишляють протягом ночі підступ, а вранці спалахують, як потужне полум’я. 
<p>7 Усі вони розпечені, як піч, у злості пожирають своїх суддів. Один за другим падають їхні царі, але жоден з них не кликав до Мене по допомогу. 
<p>8 Єфрем змішався з народами, Єфрем став недопеченим коржем, якого вчасно не перевернули. 
<p>9 Чужі пожирають його силу, а він про це не відає. Його вже припорошила сивина, а він і не усвідомлює цього. 
<p>10 Хоча зарозумілість Ізраїлю свідчить проти нього, вони ( ізраїльтяни ) не навертаються до ГОСПОДА, свого Бога, і не шукають Його, щоби з ними не відбувалось. 
<p>11 Єфрем став, як наївний і нерозумний голуб: то кличе Єгипет, то йде в Ассирію. 
<p>12 Тому, коли вони ( єфремляни ) йдуть, Я накидаю на них Мою сітку. Притягаю їх до дому, як птахів небесних, й караю всю громаду, згідно зі злом, яке приносять їхні угоди. 
<p>13 Горе їм, оскільки вони відвернулись від Мене! Їм загрожує загибель, бо вони збунтувались супроти Мене. Я їх рятував, а вони говорили щодо Мене неправду. 
<p>14 Вони не волають до Мене щирим серцем, хоч і голосять на своїх постелях. Караються через пшеницю та вино і відступають від Мене. 
<p>15 Я їх навчав, зміцнював їхні руки, в той час як вони замишляли проти Мене зло. 
<p>16 Навертаються, але не до Всевишнього, стали, наче зрадливий лук. Їхні можновладці поляжуть від меча через свої зухвалі промови, перетворяться на посміховисько в Єгипетському краю. 

<h4>Осії 8 
<p>1 Піднеси до свого рота сурму, адже на ГОСПОДНІЙ Дім нагряне небезпека наче орел, тому що люди порушили Мій Заповіт; вони знехтували Моїм Законом. 
<p>2 Вони голосять до Мене: Боже наш, ми – Ізраїль, і знаємо Тебе! 
<p>3 Але Ізраїль відкинув те, що добре, тому переслідуватиме його ворог. 
<p>4 Вони ставлять царів, але не від Мене, призначають можновладців без Мого відома. Витрачають своє срібло і своє золото на виготовлення своїх ідолів, – собі ж на погибель. 
<p>5 Я відкинув твого тельця, Самаріє ! Мій гнів палає на них ( її мешканців ). Коли вони нарешті очистяться? 
<p>6 Адже він ( ідол ), Ізраїлю, зроблений ремісником, і він не є богом! Телець Самарії розсиплеться вщент. 
<p>7 Бо, посіявши вітер, вони пожнуть бурю. Якщо на стеблах пшениці немає колосків, то не буде й муки. А коли і вродить, то чужі проковтнуть його. 
<p>8 Проковтнули Ізраїль, і тепер він серед народів, як нікому не потрібний посуд. 
<p>9 Вони бредуть в Ассирію, наче самотній дикий осел; Єфрем за подарунки шукає визнання в Єгипті. 
<p>10 Але хоч і догоджають язичницьким народам, поки Я їх позбираю, вони певний час страждатимуть під тягарем царя і можновладців. 
<p>11 Адже Єфрем поставив багато жертовників задля очищення гріха, та жертовники стали йому приводом для гріха. 
<p>12 Хоча б Я написав йому безліч Моїх законів, він ( Єфрем ) вважав би їх чужими. 
<p>13 Вони охоче приносять в жертву Мої дари, й від цих жертв споживають м’ясо, але вони ГОСПОДУ не до вподоби. Він запам’ятає їхнє нечестя і відплатить за їхні гріхи, – вони повернуться в Єгипет. 
<p>14 Ізраїль забув про Свого Творця й набудував собі палаців. Зараз Юда намножує укріплені міста. Але Я пошлю вогонь на ці міста, який пожере його твердині. 

<h4>Осії 9 
<p>1 Не радій, Ізраїлю, не веселися так, як інші народи. Тому що ти зрадив свого Бога. Ти, наче повія, полюбляєш подарунки на всіх пшеничних токах. 
<p>2 Тік і чавило тебе не нагодують; вино тобі зрадить. 
<p>3 Вони ( ізраїльтяни ) не житимуть в ГОСПОДНЬОМУ краю; Єфрем повернеться до Єгипту, і в Ассирії споживатиме нечисту їжу. 
<p>4 Там не чинитимуть возливання вина для ГОСПОДА, і їхні жертви не будуть приємні Йому. Адже вони будуть для них, немов хліб смутку. Ті, котрі будуть його споживати, стануть нечистими, бо їхній хліб лише для насичення, а не для ГОСПОДНЬОГО Дому. 
<p>5 Що ви будете робити у дні визначених урочистостей та в день ГОСПОДНЬОГО свята? 
<p>6 Якщо вони уникнуть знищення, то їх позбирає Єгипет, – Мемфіс їх поховає. Їхні срібні коштовності заростуть кропивою, а в їхніх наметах виросте тернина. 
<p>7 Надійшли дні помсти, настали дні відплати! Ізраїль має пізнати, чи дійсно пророк нерозумний, чи натхненний муж шалений з приводу великої кількості твоїх провин, і великої ненависті? 
<p>8 Божий пророк – наче вартовий Єфрема, хоч на всіх його дорогах багато капканів і ворожнеча навіть у Домі його Бога. 
<p>9 Вони ( єфремляни ) до краю зіпсувалися, як за часів Гіви. Він ( ГОСПОДЬ ) пам’ятатиме їхнє нечестя й покарає за їхні гріхи. 
<p>10 Як виноград у пустелі, знайшов Я Ізраїль, як ранні плоди на смоківниці на початку її плодоношення, побачив Я ваших батьків. Та вони пішли до Ваал-Пеора і відступили від Мене на сором, і стали огидними, як ідоли, яких вони полюбили. 
<p>11 Слава Єфрема відлетить, немов птах; тому не буде більше ні зачаття, ні вагітності, ні народження. 
<p>12 А якщо і викохають своїх дітей, то Я всіх їх заберу, залишивши бездітними, адже горе їм, коли Я відвернуся від них. 
<p>13 Єфрем, – як Я його бачу, – можна порівняти з Тиром, який посаджений на гарному місці. Але Єфрем буде змушений вивести своїх дітей на вбивство. 
<p>14 Дай їм, ГОСПОДИ, те, що маєш дати. Дай їм безплідну утробу та висохлі груди. 
<p>15 Увесь їхній злочин у Ґілґалі, оскільки там вони викликали Мою ненависть. Через їхні злі вчинки Я їх вижену з Мого Дому, і перестану їх любити, бо всі їхні можновладці – бунтівники. 
<p>16 Наче дерево, Єфрем повалений, його коріння засохло й не принесе плоду. А якщо й народять, то Я віддам улюблене їхнього лона на смерть. 
<p>17 Мій Бог їх відкине; оскільки вони не послухалися Його; тому й будуть поневірятись поміж народами. 

<h4>Осії 10 
<p>1 Ізраїль був пишною лозою з гарними рясними плодами. Але, чим більше було в нього плодів, тим більше він будував жертовників; чим урожайнішою була його земля, тим гарніше він прикрашав своїх бовванів. 
<p>2 Їхнє серце дволике, тому будуть покарані. Він ( Бог ) зруйнує їхні жертовники, потрощить їхні статуї- боввани. 
<p>3 Можливо, тоді вони й скажуть: Немає в нас царя, бо ми не мали ГОСПОДНЬОГО страху; а якби і був цар, то що він зробить для нас? 
<p>4 Вони говорять порожні слова, оманливо присягаються, укладаючи Заповіти. Але настане час правосуддя над злочинами, які буяють, наче отруйний бур’ян на зораному полі. 
<p>5 Тому страх охопить мешканців Самарії, її народ плакатиме за тельцем Бет-Авена, відібраного від них, адже священики раділи і тішились його славою. 
<p>6 Саме його відвезуть в Ассирію, як подарунок цареві Яревові. Єфрем вкриється ганьбою, – Ізраїль буде засоромлений через свого ідола. 
<p>7 Самарія буде знищена, як і її цар, – стануть, як тріска, на поверхні води. 
<p>8 І зруйновані будуть узвишшя Авена, де грішив Ізраїль. Терен і бур’ян піднімуться на їхніх жертовниках. Тоді вони скажуть горам: Покрийте нас! – і горбам: Упадіть на нас! 
<p>9 Від днів Гіви грішив ти, Ізраїлю. Там вони стояли. Чи ж не захопить їх війна в Гіві через неправедних дітей? 
<p>10 Коли вважатиму за потрібне, Я покараю ворохобників. Проти них зберуться народи, щоб закувати в кайдани за подвійне злочинство. 
<p>11 Єфрем подібний до ялівки, навченої із задоволенням молотити пшеницю ; Я покладу на його випещену шию ярмо і запряжу Єфрема, щоб разом з Юдою орали, а Яків буде за ними тягнути борони й скородити. 
<p>12 Сійте ж собі задля праведності, пожинайте плоди доброти, розорюйте свою цілину, бо тепер час шукати ГОСПОДА. І Він прийде, щоб напоїти вас дощем праведності! 
<p>13 Досі ви орали задля нечестя й пожинали плоди омани. Адже у виборі дороги ви покладалися на самих себе та на своє численне військо. 
<p>14 Але підійметься у твоєму народі військова метушня, і всі твої твердині будуть знищені, як Шаламан спустошив під час битви Бет-Арбел, коли матерів вбивали разом з дітьми. 
<p>15 Так учинять з тобою Бетель через великі твої злочини. Як перед ранком сходить досвітня зоря, так неодмінно загине цар Ізраїлю. 

<h4>Осії 11 
<p>1 Коли Ізраїль був дитиною, Я його полюбив, і з Єгипту покликав Я Свого сина. 
<p>2 Я кликав їх, а вони йшли від Мене: приносили жертви Ваалам та кадили ідолам. 
<p>3 Але ж це Я навчив Єфрема ходити; брав їх на Свої руки, та вони не розуміли, що це Я лікував їхні рани. 
<p>4 Я їх притягував поворозками людяності – пов’язями любові, і був для них, як той, котрий знімає ярмо з його шиї, притуляючись до щоки, нахилявся до них і годував. 
<p>5 Вони не повернуться до Єгипетського краю, але Ассирія буде їхнім царством, оскільки не захотіли навернутись до Мене. 
<p>6 Тому меч шаленітиме в їхніх містах, поламає їхні засуви й пожере їх через власні задуми. 
<p>7 Мій народ уперто прагне залишити Мене, і хоч його кличуть угору, жоден з них не хоче з місця підвестись. 
<p>8 Як же мені залишити тебе, Єфреме? Як видати тебе, Ізраїлю? Хіба можу Я, як з Адмою, вчинити з тобою так, допустити те, що сталось з Цевоїмом ? Моє серце перевертається в Мені, і Я сповнений милосердя. 
<p>9 Я не зроблю за спонуканням Мого гніву, не зможу цілком знищити Єфрема. Адже Я – Бог, а не людина і пробуваю посеред тебе, як Святий, і не ввійду у гніві в місто. 
<p>10 Вони підуть за ГОСПОДОМ. Почувши Його голос, наче лева, з тремтінням прийдуть діти заходу. 
<p>11 Тремтячи, прилетять, як пташки з Єгипту, зберуться, як голуби з ассирійського краю. Я поселю їх знову в їхніх домівках, говорить ГОСПОДЬ. 

<h4>Осії 12 
<p>1 Єфрем оточив Мене неправдою, дім Ізраїлів – лукавством, хоча Юда ще перебуває з Богом, та й щодо святих речей він вірний. 
<p>2 Єфрем пасе вітер, особливо гониться за вітром східним. Щоденно намножуючи неправду і підступ, укладає договори з Ассирією, постачає олію в Єгипет. 
<p>3 У ГОСПОДА спірна справа і з Юдою. Він покарає Якова, відповідно до того як той себе поводить, тобто за його вчинками. 
<p>4 Ще в утробі матері він схопив свого брата за п’яту, а з віком, зміцнившись у силі, боровся з Богом. 
<p>5 Він боровся з Ангелом і переміг; з плачем благав Його милості у Бетелі, знайшов Його, і там з Ним розмовляв, – 
<p>6 розмовляв з ГОСПОДОМ, Богом Саваотом, ім’я Якого ГОСПОДЬ. 
<p>7 Тож тепер повернися до твого Бога, дотримуйся милосердя і справедливості в суді, та постійно покладайся на твого Бога. 
<p>8 Мов у ханаанця, в його руках фальшива вага, йому подобається займатись ошуканством! 
<p>9 Єфрем постійно вихваляється: Я розбагатів, володію маєтками! Усе це моє, і ніхто не дорікне мені у незаконності придбаного й що можна було б вважати гріхом. 
<p>10 Але Я – ГОСПОДЬ, твій Бог з часу твого виходу з Єгипетського краю, знову заставлю тебе мешкати в наметах, як у святкові дні. 
<p>11 Я говорив це пророкам, намножуючи видіння й попереджаючи тебе через них за допомогою приповістей. 
<p>12 І що ж? В Ґалааді твориться беззаконня, – вони гоняться за марнотою, тому даремно в Ґілґалі приносять у жертву бичків, адже їхні жертовники перетворяться на грудки каміння на зораному полі. 
<p>13 Було ж так, що Яків утік в арамійську землю, – Ізраїль служив за дружину; за жінку стеріг отару. 
<p>14 Та через пророка вивів ГОСПОДЬ Ізраїль з Єгипту, і через пророка турбувався про них. 
<p>15 Але Єфрем тяжко засмучував Його ( Бога ), стягнувши на себе пролиту ним невинну кров, і тому ГОСПОДЬ йому відплатить за його зневагу до Закону. 

<h4>Осії 13 
<p>1 Коли Єфрем говорив, усі тремтіли; він був шанованим в Ізраїлі, але через Ваала провинився і помер. 
<p>2 Та й тепер ( ізраїльтяни ) продовжують грішити, виготовляючи собі зі свого срібла й за своїм уподобанням ідолів, які є нічим іншим, як ділом ремісників. Потім самі кажуть людям, котрі приносяться жертви: Цілуйте тельців. 
<p>3 Через це вони уподібняться до ранкового туману, до роси, що вранці зникає; вони, як полова, піднята вітром з току, і як дим з комина. 
<p>4 Але Я – ГОСПОДЬ, твій Бог з часу виходу з Єгипетського краю, а іншого Бога, крім Мене, ти не можеш знати, бо, крім Мене немає у тебе Спасителя. 
<p>5 Я турбувався про тебе в пустелі, в спекотному краї. 
<p>6 Ви ж, коли знайшли собі пасовища, і самі вдосталь наситились, то ваше серце загордилось і почало Мене забувати. 
<p>7 Тому Я став для вас, як лев, і чатуватиму на дорозі, як леопард. 
<p>8 Я накинусь на вас, як розлючена через втрату дітей ведмедиця, і розірву груди, де замкнене ваше серце, і там, на місці пожеру вас, як лев, що розриває польового звіра. 
<p>9 Ти сам себе знищив, Ізраїлю, виступивши проти свого Помічника! 
<p>10 Де тепер твій цар, котрий міг би тобі допомогти, і де твої можновладці в усіх твоїх містах, про яких ти просив: Дай нам царя і можновладців? 
<p>11 І Я давав вам царя, хоча й робив це у Своєму обуренні, і в Своєму гніві Я забирав його. 
<p>12 Беззаконня Єфрема зав’язане у вузол, і його гріх там захований. 
<p>13 Його огортають болі, наче у породіллі, але він залишається нерозумною дитиною, хоча й настав час народжувати. 
<p>14 І все ж, Я міг би визволити їх від шеола, викупити їх від смерті, сказавши : Смерте, де твоє жало? Шеоле, де твоя перемога? Проте жалю до них у Мене немає. 
<p>15 Хоч Єфрем між братами плодючий, обов’язково налетить східний вітер від ГОСПОДА з пустелі, й висушить його джерела, – навіть його криниці висохнуть. Цей вітер спустошить усі скарби й увесь коштовний посуд краю. 

<h4>Осії 14 
<p>1 Отже, Самарія буде покарана, оскільки вона збунтувалася проти свого Бога. Вони ( її мешканці ) поляжуть від меча, а їхніх немовлят розбиватимуть об скелю, і вагітні їхні будуть розсічені. 
<p>2 Тож навернися, Ізраїлю, до ГОСПОДА, твого Бога, бо ти спіткнувся на власному беззаконні. 
<p>3 Поверніться до ГОСПОДА зі щирими словами покаяння. Скажіть Йому: Зніми ( прости ) з нас усе наше беззаконня, прийми плоди наших уст, як щось найкраще, як жертву. 
<p>4 Ассирія нас не врятує, й ми не будемо сідати на коней! Вже ніколи не будемо називати нашим богом діло своїх рук! Адже лише Ти виявляєш до сироти милосердя. 
<p>5 Я вилікую їхнє відступництво, виявлятиму до них Свою любов, тому що Мій гнів відвернеться від них. 
<p>6 Я буду для Ізраїлю, наче роса; він зацвіте, немов лілія, глибоко пустить своє коріння, як кедр на Лівані. 
<p>7 Його пагони розростуться, і стануть гарними, наче в оливки, а його пахощі – як ліванські. 
<p>8 Повернуться й ті, котрі раніше жили в його тіні, оживуть, як зерно в ґрунті, зацвітуть, як виноградна лоза, і будуть славитись, як вино з Лівану. 
<p>9 Що спільного в Єфрема з ідолами? Адже саме Я вислуховував його, лагідно дивлячись на нього. Я для нього, як вічнозелений кипарис. Завдяки Мені, ти приноситимеш свої плоди. 
<p>10 Хто мудрий, нехай це запам’ятає, і хто розумний, нехай продовжує пізнавати. Адже ГОСПОДНІ дороги прямі, й ними ходять праведні, а нечестиві на них спотикаються. 