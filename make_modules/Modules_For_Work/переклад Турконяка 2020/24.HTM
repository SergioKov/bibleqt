<h2>

<h4>Приповістей 1 
<p>1 Притчі Соломона, Давидового сина, ізраїльського царя, 
<p>2 для пізнання мудрості й повчання, осягнення висловлювань розуму; 
<p>3 для засвоєння правил розсудливості, справедливості та правосуддя; 
<p>4 щоб простих людей навчити кмітливості, юнаків - знання і розсудливості. 
<p>5 Мудрий хай слухає і примножує своє знання, а розумний нехай здобуває досвід, 
<p>6 як осягнути значення притчі, загадкових слів, висловлювань мудрих та їхніх загадок. 
<p>7 Початок мудрості - страх ГОСПОДНІЙ ; лише нерозумні нехтують мудрістю та повчанням. 
<p>8 Прислухайся, сину мій, до повчань свого батька і не відкидай порад своєї матері. 
<p>9 Адже вони ( повчання ) є чудовим вінком для твоєї голови і золота оздоба для твоєї шиї. 
<p>10 Сину мій, якщо нечестиві будуть тебе зваблювати, то не погоджуйся, 
<p>11 коли вони скажуть: Іди з нами у засідку для пролиття крові, без причини підстережемо невинного; 
<p>12 живих проковтнемо їх, як шеол, - цілими, як тих, що сходять у могилу; 
<p>13 здобудемо багато коштовностей і наповнимо здобиччю наші оселі; 
<p>14 зв’яжи з нами свою долю і в нас усіх буде спільний гаманець! 
<p>15 Сину мій, не ставай на їхню дорогу, утримай свої стопи від їхніх стежок! 
<p>16 Адже їхні ноги біжать до зла, поспішаючи на пролиття крові. 
<p>17 Даремно розтягувати сітку на очах у птахів! 
<p>18 Але вони чатують на власну кров, підстерігають свою душу! 
<p>19 Такі дороги всіх, хто силою здобуває чуже добро: воно згубить тих, котрі ним заволодівають. 
<p>20 Мудрість голосно волає на вулицях, вона підносить свій голос на майданах. 
<p>21 На гомінливих роздоріжжях вона підносить голос, при брамах міста виголошує свою промову. 
<p>22 Доки ви, невігласи, будете любуватися неуцтвом? Доки вам, глумливим, буде подобатись блюзнірство, а ви, нерозумні, будете ненавидіти знання? 
<p>23 Зверніть увагу на моє застереження! І тоді я зіллю на вас свій дух, поділюсь з вами своїм словом. 
<p>24 Адже я закликала, а ви не хотіли слухати, простягала руки, а ви не звертали уваги; 
<p>25 ви нехтували всіма моїми порадами, не сприйняли моїх застережень. 
<p>26 Тепер я сміятимусь над вашим нещастям, радітиму, коли вас огорне жах; 
<p>27 коли на вас звалиться страх, наче буря, і горе пронесеться над вами, як вихор; коли вас спіткає журба та скрута. 
<p>28 Тоді будуть кликати мене, але я не слухатиму; старанно шукатимуть мене, але мене не знайдуть, 
<p>29 через те що зненавиділи знання і не обрали Господнього страху, 
<p>30 не слухали моєї поради, знехтували всіма моїми застереженнями. 
<p>31 Тому мусять скуштувати плодів власного обрання і насититись наслідками своїх задумів. 
<p>32 Впертість невігласів погубить їх, безпечність неуків приведе їх до загибелі. 
<p>33 А хто мене послухає, житиме безпечно і знайде спокій, не маючи страху перед злом. 

<h4>Приповістей 2 
<p>1 Сину мій! Якщо ти приймеш мої слова і мої заповіти збережеш у собі, 
<p>2 якщо зробиш уважним вухо своє до мудрості, а серце своє навернеш для розуму, 
<p>3 якщо ти закличеш знання, і звернешся до розуму, 
<p>4 якщо шукатимеш його як срібла, і намагатимешся знайти його як скарб, 
<p>5 тоді зрозумієш, що таке ГОСПОДНІЙ страх, і здобудеш пізнання Бога. 
<p>6 Адже ГОСПОДЬ дає мудрість, і з Його уст - знання та розсудливість. 
<p>7 І Він зберігає, як скарб, спасіння для праведних, Він - захист для тих, хто ходить у невинності, 
<p>8 охороняючи шляхи правди й захищаючи стежки вірних Своїх. 
<p>9 Лише тоді збагнеш, що таке правда й правосуддя, прямодушність та усяка дорога добр а, 
<p>10 коли ввійде мудрість у твоє серце, і знання стане приємним для твоєї душі. 
<p>11 Тоді розсудливість оберігатиме тебе, а розум захищатиме тебе, 
<p>12 щоб врятувати тебе від дороги зла та від людини, що говорить підступне, - 
<p>13 від тих, котрі відхиляються від доріг праведності, аби ходити шляхами темряви; 
<p>14 котрі тішаться, коли роблять зло, та отримують насолоду в ганебній розбещеності, 
<p>15 стежки яких покручені, - і вони постійно збочують на манівці. 
<p>16 Це також убереже тебе від чужої жінки, від незнайомої, яка зваблює облесливими словами, 
<p>17 яка залишила друга своєї юності і забула заповіт свого Бога. 
<p>18 Адже її дім провадить до смерті, а її стежки – до покійників у царстві тіней. 
<p>19 Ніхто з тих, що входять до неї, не повертаються і не стають на шлях життя. 
<p>20 Тому ходи дорогою добра, і тримайся стежок праведників. 
<p>21 Адже лише праведні заселятимуть землю, і бездоганні залишаться на ній. 
<p>22 Нечестиві ж будуть знищені зі землі - злочинці викоріняться з неї. 

<h4>Приповістей 3 
<p>1 Сину мій, не забувай моєї науки, і нехай твоє серце зберігає мої заповіді. 
<p>2 Бо вони примножать твої дні та роки життя у спокої. 
<p>3 Милосердя та істина нехай не залишають тебе, - обв’яжи ними свою шию, напиши їх на таблиці свого серця. 
<p>4 Тоді знайдеш милість і доброзичливість в очах Бога та людей. 
<p>5 Усім своїм серцем довірся ГОСПОДЕВІ, і не покладайся на власний розум 
<p>6 Пам’ятай про Нього на всіх своїх дорогах, і Він вирівняє твої стежки. 
<p>7 Не вважай себе за мудрого, бійся ГОСПОДА й ухиляйся від зла. 
<p>8 Це сприятиме здоров’ю твого тіла й лікуватиме твої кістки. 
<p>9 Шануй ГОСПОДА від свого маєтку і з первоплодів усіх своїх прибутків! 
<p>10 Тоді твої комори будуть переповнені, а твої чавила переливатимуться від виноградного соку. 
<p>11 Сину мій, Господнім докором не нехтуй, і не зневажай Його застережень. 
<p>12 Бо кого ГОСПОДЬ любить, того картає, як батько свого улюбленого сина. 
<p>13 Блаженна людина, яка осягнула мудрість, і та, котра дійшла розуму. 
<p>14 Адже таке досягнення краще за срібло, і прибуток від неї ( мудрості ) більший ніж від золота. 
<p>15 Вона дорожча за перли, і нічого з бажаного тобою не зрівняється з нею. 
<p>16 Довголіття в її правиці, а багатство й слава - в її лівиці. 
<p>17 Її дороги - це шлях насолоди, всі її стежки провадять до миру. 
<p>18 Вона - дерево життя для всіх, хто її придбав, і хто зберігає її ( мудрість ) - щасливий. 
<p>19 ГОСПОДЬ премудрістю заснував землю, і розумом утвердив небеса. 
<p>20 Завдяки Його пізнанню, розкрилися безодні, й з хмар краплями спадає роса. 
<p>21 Сину мій, тримайся мудрості й розсудливості і нехай вони не відходять з твого поля зору, 
<p>22 а стануть життям твоєї душі і прикрасою для твоєї шиї. 
<p>23 Тоді безпечно підеш своєю дорогою, а нога твоя не спотикатиметься. 
<p>24 Коли лягатимеш спати, - не матимеш страху, а коли заснеш - буде солодкий сон. 
<p>25 Ти не злякаєшся ні раптового страху, ні нападу нечестивих, коли він нагряне. 
<p>26 Адже ГОСПОДЬ буде твоєю безпекою, і Він збереже твою ногу від пастки. 
<p>27 Не відмовляйся чинити добро потребуючому його, якщо ти спроможний це зробити. 
<p>28 Не кажи своєму ближньому: Іди і прийдеш завтра, - якщо можеш це учинити сьогодні. 
<p>29 Не замишляй зла проти свого ближнього, котрий довірливо живе біля тебе. 
<p>30 Безпідставно не затівай сварки з людиною, якщо вона не заподіяла тобі зла. 
<p>31 Не заздри жорстокій людині, і не обирай жодної з її доріг. 
<p>32 Тому що для ГОСПОДА огидний дволикий, і Він спілкується з праведним. 
<p>33 Прокляття ГОСПОДНЄ на домі нечестивого, а помешкання праведних Він благословляє. 
<p>34 Якщо над глузіями Він сміється, то покірним дає милість. 
<p>35 Мудрі успадкують славу, а нерозумні покриються ганьбою. 

<h4>Приповістей 4 
<p>1 Діти, прислухайтесь до повчання батька, стараючись його осягнути, аби бути розумними. 
<p>2 Адже я викладаю вам хорошу науку, тож не нехтуйте моїм повчанням. 
<p>3 Коли я був сином у свого батька, як любий одинак - у моєї матері, 
<p>4 то він повчав мене, говорячи до мене: Нехай твоє серце дотримується моїх слів! Виконуй мої заповіти і будеш жити! 
<p>5 Набувай мудрості, набирайся розуму! Не забувай слів моїх уст і не ухиляйся від них. 
<p>6 Не залишай її, і вона захищатиме тебе; люби її, і вона охоронятиме тебе. 
<p>7 Початок мудрості - це здобування мудрості! Понад усе, що маєш, набувай розуму. 
<p>8 Високо цінуй її ( мудрість ), і вона підвищить тебе. Вона прославить тебе, якщо ти оточиш її любов’ю. 
<p>9 Вона прикрасить твою голову коштовним вінком, подарує тобі корону слави. 
<p>10 Тож слухай, мій сину, сприймай мої слова, і примножаться роки твого життя. 
<p>11 Я навчаю тебе дорогам мудрості, проваджу тебе прямими стежками. 
<p>12 Коли підеш ними, то ніщо не заважатиме твоїм крокам, а якщо побіжиш, не спіткнешся. 
<p>13 Міцно тримайся повчання, не занедбуй; бережи його, тому що воно - твоє життя. 
<p>14 Не звертай на стежку нечестивих і не прямуй дорогою злих. 
<p>15 Обминай її, не ставай на неї, відвернись від неї і пройди мимо. 
<p>16 Адже вони не заснуть, поки не скоять якоїсь шкоди. Їх залишить сон, якщо не доведуть когось до падіння. 
<p>17 Бо вони їдять хліб злочинності та п’ють вино насильства. 
<p>18 Дорога ж праведних, як проблиск світанку, який стає дедалі яснішим, аж поки не настане світлий день. 
<p>19 А шлях нечестивих, як темрява; вони не знають, об що можуть спіткнутися. 
<p>20 Сину мій, будь уважний до моїх слів, прихили своє вухо до моєї мови. 
<p>21 Нехай вони не відходять з-перед твоїх очей, зберігай їх у своєму серці. 
<p>22 Бо вони є життям для тих, хто їх знаходить, й здоров’ям для всього його тіла. 
<p>23 Понад усе, що лише зберігаєш, бережи своє серце, тому що з нього б’ють джерела життя. 
<p>24 Відкинь від себе нещирість уст і віддали від себе лукавство язика. 
<p>25 Нехай твої очі дивляться прямо, а повіки твої нехай будуть спрямовані просто перед собою. 
<p>26 Обміркуй стежку для своїх ніг, і всі дороги твої нехай будуть впевнені. 
<p>27 Не відхиляйся ні праворуч, ні ліворуч, стримуй свою ногу від злого. 

<h4>Приповістей 5 
<p>1 Сину мій! Будь уважний до моєї мудрості, нахили своє вухо до мого мислення, 
<p>2 аби зберегти здоровий глузд, - і твої уста перебуватимуть під контролем розуму. 
<p>3 Бо з губ чужої жінки капає мед, а її уста масніші за оливу, 
<p>4 та наслідки від неї гіркі, як полин, гострі, як той двосічний меч. 
<p>5 Ноги її прямують до смерті, а кроки її доходять до шеолу. 
<p>6 Вона не ходить дорогою життя, її стежки непостійні, і вона тим не переймається. 
<p>7 Тому-то, сини мої, слухайте мене і не відступайте від слів моїх уст. 
<p>8 Нехай твоя дорога проходить подалі від неї, не наближайся до дверей її дому, 
<p>9 аби не довелось свою славу віддати іншим, а свої літа жорстокій людині ; 
<p>10 щоби не годувати своїм добром чужих, і набуте твоєю працею не потрапило в чужий дім. 
<p>11 Бо під кінець стогнатимеш, коли твій організм і все твоє тіло будуть виснажені, 
<p>12 і ти скажеш: Чому ж я знехтував повчанням і моє серце злегковажило застереженням? 
<p>13 Я не прислухався до слів моїх учителів, і не прихиляв свого вуха до повчань моїх наставників. 
<p>14 Ледве я не потрапив у справжнє зло посеред збору й громади! 
<p>15 Пий воду з власної криниці, - ту, яка взята з твого колодязя. 
<p>16 Чому твої джерела мали би виливатись на вулицю, а потоки твоєї води - на майдани? 
<p>17 Вони мають належати лише тобі, а не чужим разом з тобою! 
<p>18 Нехай твій струмок буде благословенним, насолоджуйся дружиною своєї молодості - 
<p>19 коханою, як лань, і милою, як серна. Нехай її груди зачаровують тебе повсякчасно, постійно насолоджуйся її коханням. 
<p>20 Навіщо тобі, сину мій, захоплюватись іншою, горнутися до грудей чужої? 
<p>21 Адже перед ГОСПОДНІМИ очима дороги людини, - Він вимірює всі її стежки. 
<p>22 Нечестивого ловлять його власні беззаконня, він зв’язаний путами свого гріха. 
<p>23 Він помирає через брак повчання і внаслідок надмірного безумства гине. 

<h4>Приповістей 6 
<p>1 Сину мій! Якщо ти поручився за свого ближнього, простягнувши свою руку за чужого, 
<p>2 якщо ти зв’язав себе словами своїх уст, і виявився в тенетах через слова власних уст, 
<p>3 то вчини, сину мій, ось що: рятуйся, оскільки ти потрапив у руки свого ближнього! Поспішай, упокорися, і наполегливо благай свого ближнього. 
<p>4 Не дай заснути своїм очам і задрімати своїм повікам; 
<p>5 старайся звільнитися, як серна, з рук мисливця, і як пташка з рук птахолова. 
<p>6 Піди до мурашки, ледарю, придивися до її діяльності, щоби помудрішати. 
<p>7 У неї нема ні начальника, ні наглядача, ні правителя, 
<p>8 але вона влітку заготовляє собі поживу, під час жнив збирає собі корм. 
<p>9 Доки, ледарю, лежатимеш? Коли вже прокинешся зі свого сну? 
<p>10 Не довго дріматимеш, лише трохи поспиш, не довго відпочиватимеш, склавши руки, 
<p>11 і прийде, наче бродяга, убогість твоя, і злидні твої, як розбійник. 
<p>12 Людина нікчемна, лукава людина ходить з фальшивими устами, 
<p>13 примружує свої очі, човгає ногами, дає знаки своїми пальцями, 
<p>14 В його серці – підступ, він постійно замишляє зло, сіє колотнечу. 
<p>15 Тому раптово впаде на нього нещастя, він миттєво буде розбитий і не буде порятунку. 
<p>16 Ось шість речей, які ненавидить ГОСПОДЬ, навіть сім, що огидні для Його душі: 
<p>17 гордовитий погляд очей, оманливий язик, руки, що проливають невинну кров, 
<p>18 серце, що замишляє злі плани, ноги, що поспішають на злочин, 
<p>19 фальшивий свідок, який говорить неправду і сіє чвари між братами! 
<p>20 Сину мій, дотримуйся настанов свого батька і не відкидай повчань своєї матері. 
<p>21 Назавжди закріпи їх у своєму серці, обв’яжи ними свою шию. 
<p>22 Коли ти підеш, вони супроводжуватимуть тебе. Коли ляжеш спати, вони стерегтимуть тебе, а коли прокинешся, вони розмовлятимуть з тобою. 
<p>23 Адже Заповідь - це світильник, і повчання - світло; дорога життя - це картання і повчання, 
<p>24 аби вберегти тебе від нікчемної жінки, від облесливого язика чужої. 
<p>25 Не пожадай у своєму серці її вроди, і нехай вона тебе не захопить своїми бровенятами. 
<p>26 Якщо ціна блудниці може бути така, як хлібини, то заміжня жінка полює на дорогоцінну душу. 
<p>27 Чи може хто взяти собі за пазуху жару і при цьому не спалити свого одягу? 
<p>28 Або, чи може хтось ходити по жаріючому вугіллю й не обпекти ніг? 
<p>29 Так само буває і з тим, хто входить до дружини свого ближнього. Жоден з тих, хто б її доторкнувся, не залишиться невинним. 
<p>30 Хіба не ставляться до злодія з презирством, якщо він вкрав, щоб утамувати голод? 
<p>31 І коли його впіймають, він буде змушений віддати всемеро; іноді віддасть усе майно свого дому. 
<p>32 Хто ж чинить перелюб з жінкою, той позбавлений розуму. Роблячи таке, він губить самого себе. 
<p>33 Побоїв і сорому йому не уникнути, й ганьба його не зітреться. 
<p>34 Адже ревнощі викличуть гнів чоловіка, і в день помсти він не виявить пощади, 
<p>35 не прийме жодного дару, й не погодиться, хоча б той давав великий викуп. 

<h4>Приповістей 7 
<p>1 Сину мій, бережи мої слова, заповіти мої заховай у себе! 
<p>2 Зберігай мої настанови і мої повчання, як зіницю свого ока, і будеш жити! 
<p>3 Прив’яжи їх до своїх пальців, напиши їх на таблиці свого серця. 
<p>4 Скажи мудрості: Ти моя сестра! А розум назви своїм приятелем, 
<p>5 аби вони вберегли тебе від іншої жінки, - від чужої, яка підлещується своїми звабливими словами. 
<p>6 Якось я подивився у вікно свого дому. Дивлячись крізь ґрати свого вікна, 
<p>7 я побачив ще недосвідчених; серед молодих людей зауважив нерозумного юнака, 
<p>8 який проходив перехрестя вулиць, й повернув у напрямку її дому 
<p>9 в сутінках вечірньої пори, і настанні темряви чорної ночі. 
<p>10 Аж ось назустріч йому жінка в одязі блудниці, з підступним серцем, 
<p>11 галаслива і настирлива; їй удома не сидиться. 
<p>12 То вона якийсь час чатує на вулиці, то знову на майдані, або на розі вулиць перехрестя. 
<p>13 Вона схопила його, поцілувала, з безсоромним виразом свого обличчя заговорила до нього: 
<p>14 У мене мирна жертва, сьогодні я сповнила свої обітниці. 
<p>15 Тому, жадаючи тебе, я вийшла тобі назустріч, і знайшла тебе! 
<p>16 Я прибрала свою постіль килимами, прикрасила барвистими єгипетськими покривалами. 
<p>17 Спальню свою запашила миррою, алоє та корицею. 
<p>18 Заходь, будемо насолоджуватися любов’ю аж до ранку, забавляючись коханням, 
<p>19 адже мого чоловіка немає вдома, бо він подався у далеку дорогу. 
<p>20 Взяв він зі собою торбину з грошима, тому повернеться додому не раніше дня повного місяця. 
<p>21 Своїми звабливими словами затягла його, заманила його своїми облесливими устами. 
<p>22 Він відразу пішов за нею; пішов наче віл на заріз, як нерозумний звір у розставлену пастку, 
<p>23 поки стріла не прошиє його печінку; він спішить у сильце, наче пташка, не усвідомлюючи, що йде на загибель. 
<p>24 Тож тепер послухайте мене, діти, будьте уважні до слів моїх уст. 
<p>25 Хай твоє серце не збочує на її дороги, не блукай її стежками. 
<p>26 Адже багатьох вона повалила пораненими, чимало сильних погублені нею. 
<p>27 Її дім, - це дорога до шеолу, вона провадить до покоїв смерті. 

<h4>Приповістей 8 
<p>1 Невже мудрість не кличе і не подає свого голосу розум? 
<p>2 Вона стає на підвищених місцях пагорбів, біля доріг і на роздоріжжях. 
<p>3 Вона голосно волає біля брам, при вході до міста, і біля дверей будинків: 
<p>4 Люди! До вас я звертаюсь, - мій голос до людських синів. 
<p>5 О ви, простодушні, вчіться розсудливості; і ви, нерозумні, набирайтесь розуму! 
<p>6 Послухайте, бо я говоритиму про благородні речі; те, що виходить з моїх уст, - істина. 
<p>7 Адже мої уста виголошують правду, і лукавство для моїх уст огидне. 
<p>8 Усі слова моїх уст справедливі, і в них немає жодного підступу, ні фальші. 
<p>9 Усі вони ясні для розумного, і зрозумілі для тих, хто набув знання. 
<p>10 Краще прийміть моє застереження, ніж срібло, радше знання, аніж добірне золото. 
<p>11 Адже мудрість дорожча за коштовні перли, і нічого з бажаного людиною не можна зрівняти з нею. 
<p>12 Я, мудрість, живу разом з розумом, і наділяю розважливим знанням. 
<p>13 Мати страх ГОСПОДНІЙ означає ненавидіти зло. Тому я ненавиджу гордість і зухвалість, дорогу зла ( погану поведінку ) й підступні уста. 
<p>14 У мене є порада і здоровий глузд, у мене розум, і в мене сила. 
<p>15 Завдяки мені владарюють царі й правителі, завдяки мені здійснюють правосуддя. 
<p>16 Завдяки мені працюють урядовці, вельможі та всі судді землі. 
<p>17 Тих, котрі мене люблять, я люблю, і хто мене шукає, знайде мене. 
<p>18 У мене багатство й слава, постійний достаток і справедливість. 
<p>19 Мої плоди кращі, ніж золото, - і то золото чисте, - та й користі від мене більше, ніж від найдобірнішого срібла. 
<p>20 Я ходжу дорогами правди, стежками правосуддя, 
<p>21 даруючи блага тим, котрі мене люблять, і наповнюючи їхні скарбниці. 
<p>22 ГОСПОДЬ мене мав на початку Свого шляху, раніше Своїх споконвічних діянь. 
<p>23 Я існую від початку віків, раніше буття землі. 
<p>24 Я народилась раніше безодень, - коли не було джерел наповнених водою. 
<p>25 Я народилась, перш ніж постали гори, раніше за пагорби, 
<p>26 коли Він ще не створив ні землі, ні полів, - і навіть початкових пилинок Усесвіту. 
<p>27 Коли Він облаштовував небеса, я була там. І коли накреслював круг навколо безодні; 
<p>28 коли Він вгорі закріплював хмари, і коли на землі встановлював джерела безодні; 
<p>29 коли визначав границі моря, аби його води не виходили за встановлені йому межі, коли закладав основи землі, 
<p>30 тоді я була в Нього виконробом, щодня була також Його задоволенням, усмішкою на Його устах повсякчасно, 
<p>31 звеселяючись на крузі Його землі та радіючи людськими синами! 
<p>32 Отже, тепер, діти мої, слухайте мене: щасливі ті, котрі дотримуються моїх доріг! 
<p>33 Слухайте повчання, аби стати мудрими, і не відступайте від нього ! 
<p>34 Блаженна людина, яка мене слухається, дотримуючись моїх доріг щодня пильнуючи біля моїх воріт і несучи варту біля моїх дверей. 
<p>35 Адже хто мене знаходить, той знаходить життя, і отримує милість від ГОСПОДА. 
<p>36 А хто грішить проти мене, той наносить шкоду своїй душі; всі, котрі мене ненавидять, полюбили смерть. 

<h4>Приповістей 9 
<p>1 Мудрість збудувала собі дім, витесавши сім його стовпів. 
<p>2 Вона зарізала своїх тварин, розбавила своє вино, і накрила в себе стіл. 
<p>3 Тоді послала своїх служниць, аби запрошували з міських підвищень, проголошуючи : 
<p>4 У кого бракує розуму, хай звертається сюди; тим, хто бідний на розум, вона говорила: 
<p>5 Заходьте, їжте мій хліб, пийте вино, яке я розбавила... 
<p>6 Залиште безумство, щоб ви могли жити! Тримайтесь дороги розуму! 
<p>7 Але хто повчає кепкуна, той накличе на себе ганьбу, а хто докоряє нечестивому, той сам виявиться заплямованим. 
<p>8 Не дорікай кепкуну, аби він тебе не зненавидів. Докоряй мудрому, і він тебе полюбить. 
<p>9 Повчай мудрого, і він стане ще мудрішим. Напучуй праведного, і він примножуватиме знання. 
<p>10 Початком мудрості є страх ГОСПОДНІЙ, і пізнання Святого - розум. 
<p>11 Адже завдяки мені, примножаться твої дні, і додадуться тобі роки життя. 
<p>12 Якщо ти мудрий, то користуватимешся своєю мудрістю, коли ти глузій, то сам і потерпиш від цього. 
<p>13 Глупота - це нерозсудлива жінка, - нав’язлива, пустотлива, і нічого не відає. 
<p>14 Сідає на стільці біля входу свого дому, на видних місцях міста й 
<p>15 волає до перехожих, що прямують своїми дорогами: 
<p>16 У кого бракує розуму, нехай заверне сюди! Всім бідним на розум, вона говорить: 
<p>17 Крадена вода солодша, і прихований хліб смачніший. 
<p>18 І не знають такі, що там самі мерці і запрошені нею йдуть у глибини шеолу. 

<h4>Приповістей 10 
<p>1 Притчі Соломона. Мудрий син радує батька, а нерозумний син засмучує свою матір. 
<p>2 Нечесно здобуті скарби не принесуть користі, а справедливість рятує від смерті. 
<p>3 ГОСПОДЬ не допустить, щоб праведник терпів голод, але пожадливість злих Він робить даремною. 
<p>4 Ледача рука провадить до злиднів, а руки дбайливих збагачують. 
<p>5 Син, котрий збирає літом, розумний, а син, який у жнива спить, безсоромний. 
<p>6 На голові праведного благословення, а на устах нечестивих - насильство. 
<p>7 Пам’ять щодо праведного благословенна, а ім’я нечестивого забудеться. 
<p>8 Мудрий серцем приймає Заповіді, а пустослов впаде. 
<p>9 Хто ходить у невинності, той іде безпечно, а хто стає на криву стежку, швидко буде виявлений. 
<p>10 Хто злісно примружує очі, той завдає страждань, - але пустослов загине. 
<p>11 Уста праведного - джерело життя, а уста нечестивого приховують насильство. 
<p>12 Ненависть поводує сварку, а любов покриває всі гріхи. 
<p>13 На устах розумного - мудрість, а на спині нетямущого - палиця. 
<p>14 Мудрі зберігають знання, а уста нерозумних близькі до загибелі. 
<p>15 Майно багатого є його фортецею, руїна бідних – їхня бідність. 
<p>16 Праця праведного – підтримка життя, а здобутки нечестивого ведуть до гріха. 
<p>17 Хто дотримується настанов, той на стежці життя, а хто повчання відкидає, той блукатиме. 
<p>18 Хто втаює ненависть, у того оманливі уста, а хто поширює плітки, той нерозумний. 
<p>19 При багатослівності не уникнути гріха, а хто стримує свої уста, той розумний. 
<p>20 Язик праведного, що чисте срібло, а серце нечестивих низької вартості ( проби ). 
<p>21 Уста праведного підтримують багатьох, нерозумні ж помирають через брак розсудливості. 
<p>22 ГОСПОДНЄ благословення збагачує, і смутку зі собою не приносить. 
<p>23 Для нерозумного ганебний вчинок, наче розвага, але мудра людина завжди чинить розумно. 
<p>24 Чого нечестивий боїться, те й впаде на нього, а бажання праведних здійсняться. 
<p>25 Коли проноситься ураган, нечестивий гине, а праведник стоїть на вічній основі. 
<p>26 Що оцет для зубів і дим для очей, так само лінивий для тих, хто його посилає. 
<p>27 ГОСПОДНІЙ страх продовжує життя, а літа нечестивих вкоротяться. 
<p>28 Очікування праведних приносять радість, а надія нечестивих буде втрачена. 
<p>29 Дорога ГОСПОДНЯ - твердиня для непорочного, але загибель для злочинців. 
<p>30 Праведник повік не захитається, а нечестиві не житимуть на землі. 
<p>31 Уста праведного - джерело мудрості, а лукавий язик відсічеться. 
<p>32 Уста праведного висловлюють приємність, а уста нечестивих - підступ. 

<h4>Приповістей 11 
<p>1 Оманлива вага - огида для ГОСПОДА, а точна гиря Йому до вподоби. 
<p>2 За гордістю приходить і ганьба, а в покірних - мудрість. 
<p>3 Праведних провадить невинність, а підступних погубить їхнє лукавство. 
<p>4 Багатство не допоможе в день гніву, - лише праведність врятує від смерті. 
<p>5 Правда непорочного вирівнює йому дорогу, а нечестивий впаде через своє нечестя. 
<p>6 Справедливість праведних рятує їх, тоді як нечестиві впіймаються власним беззаконням. 
<p>7 Зі смертю нечестивої людини гине всяка надія, сподівання беззаконників марні. 
<p>8 Праведний рятується з біди, а замість нього потрапляє безбожний. 
<p>9 Устами підступний нищить свого ближнього, а праведні спасаються розсудливістю. 
<p>10 Від успіхів праведних радіє місто; так само воно веселиться, коли гинуть нечестиві. 
<p>11 Завдяки благословенню праведних, місто підіймається, а устами нечестивих воно руйнується до основ. 
<p>12 Глузує зі свого ближнього той, у кого бракує розуму, а людина розумна мовчить. 
<p>13 Хто ходить обмовником, той зраджує таємниці, але гідний довір’я приховує секрет. 
<p>14 Коли нема розумного управління, народ занепадає, а при численних радниках люди безпечні. 
<p>15 Хто ручається за сторонню особу, той шкодить собі, хто ж уникає поручительства, той перебуває в безпеці. 
<p>16 Доброчесна жінка здобуває славу, і працелюбна набуває багатство. 
<p>17 Милосердний чоловік робить добро власній душі, а жорстокий руйнує своє тіло. 
<p>18 Нечестивий займається безвартісною справою, а хто сіє правду, той справді винагороджується. 
<p>19 Отже, праведність провадить до життя, а хто женеться за злом, наближається до своєї смерті. 
<p>20 Підступні серцем огидні ГОСПОДУ, але Йому приємні бездоганні на дорозі життя. 
<p>21 Безперечно, що погана людина покарання не уникне, тоді як нащадки праведних будуть врятовані. 
<p>22 Що золота сережка на рилі свині - те гарна, але нерозсудлива жінка. 
<p>23 Бажання праведних - лише добро, а сподівання нечестивих - гнів. 
<p>24 Дехто сипле щедро, і йому ще прибуває, а інший надміру ощадливий, однак бідніє. 
<p>25 Добропорядна людина буде сита, і хто напоює інших, буде напоєний сам. 
<p>26 Хто приховує зерно, того проклинатимуть люди, а на голові того, хто його продає, благословення. 
<p>27 Хто дбає про добро, той прагне благовоління, а хто жадає зла, на того воно впаде. 
<p>28 Хто покладається на своє багатство, той впаде, а праведні, як листя, будуть зеленіти. 
<p>29 Хто у власному домі робить безлад, успадкує вітер, і нерозумний стане рабом мудрого серцем. 
<p>30 Плід праведного - дерево життя, і мудрий привертає душі. 
<p>31 Якщо праведний отримує відплату ще на землі, то тим більше нечестивий і грішник! 

<h4>Приповістей 12 
<p>1 Хто любить повчання, той любить знання, а хто ненавидить картання, той залишиться неуком. 
<p>2 Добрий отримує милість від ГОСПОДА, а людину, винахідливу до зла, Він осудить. 
<p>3 Не утвердиться людина підступністю, а коріння праведних непохитне. 
<p>4 Цнотлива дружина - вінець для свого чоловіка, а безсоромна, наче гниль у його кістках. 
<p>5 Мислення праведних - істина, а задуми нечестивих - обман. 
<p>6 Слова нечистивих, наче чатування заради кровопролиття, а уста праведних рятують їх. 
<p>7 Якщо спіткає нечестивих нещастя, вони зникнуть, а дім праведних стоятиме. 
<p>8 Людину цінують за її розум, а обмежений розумом буде зневажений. 
<p>9 Краще бути простою людиною і працювати на себе, ніж вдавати зі себе поважного, але не мати на хліб. 
<p>10 Праведний дбає і про життя своєї худоби, тоді як серце нечестивого жорстоке. 
<p>11 Хто обробляє своє поле, матиме вдосталь хліба, але хто гониться за марнотою, у того бракує розуму. 
<p>12 Нечестивий прагне нечесного здобутку, а корінь праведних тримається міцно. 
<p>13 Злий попадається в пастку через гріх своїх уст, а праведник з біди виходить. 
<p>14 Від плоду своїх уст людина насичується добром, - вона отримує відплату згідно з працею своїх рук. 
<p>15 Дорога нерозумного в його очах видається прямою, але мудріший той, хто прислухається до поради. 
<p>16 Гнів нерозумного виявляється відразу, тоді як розумний приховує своє обурення. 
<p>17 Хто свідчить правду, той говорить те, що знає, а в неправдивого свідка - обман. 
<p>18 Дехто говорить нерозважливо, наче рубає мечем, а мова мудрих лікує. 
<p>19 Мова праведних вічна, а брехливий язик лише на мить. 
<p>20 У серці зловмисника підступність, а в того, хто спонукає до миру, - радість. 
<p>21 Жодне зло не спіткає праведника, тоді як нечестиві сповнені лиха. 
<p>22 Оманливі уста огидні для ГОСПОДА, хто ж говорить правду, подобається Йому. 
<p>23 Розсудлива людина приховує свою обізнаність, а серце нерозумного поспішає виказати свою глупоту. 
<p>24 Рука працьовитих пануватиме, а лінива працюватиме не примусовій роботі. 
<p>25 Туга на серці пригнічує людину, але добре слово розвеселить її. 
<p>26 Праведник обережний у виборі своїх друзів, а стежки нечестивих оманливі. 
<p>27 Ледачий навіть не смажитиме своєї дичини, але працьовита людина набуде цінний маєток. 
<p>28 На дорозі правди - життя, і на цій стежці смерті немає. 

<h4>Приповістей 13 
<p>1 Мудрий син любить батькову науку, а глузливий не прислухається до повчання. 
<p>2 Від плоду своїх уст людина споживатиме добро, але прагнення підступних - насильство. 
<p>3 Хто охороняє свої уста, той береже свою душу. А хто широко відкриває свого рота, того чекає погибель. 
<p>4 Душа ледаря бажає, але не має, а душа старанних - насититься. 
<p>5 Праведник ненавидить фальшиві слова, тоді як нечестивий поводиться огидно і безсоромно. 
<p>6 Правда охороняє невинного в дорозі, а гріх нечестивого провадить до загибелі. 
<p>7 Дехто видає себе за багатого, тоді як він нічого не має, а інший прибіднюється, хоч має велике багатство. 
<p>8 Дехто своїм багатством викуповує своє життя, тоді як бідний і не відчуває загрози. 
<p>9 Світло праведних весело сяє, а світильник нечестивих гасне. 
<p>10 Зарозумілість провадить лише до сварки, але мудрість у тому, щоб шукати поради. 
<p>11 Легко нажите багатство зменшується, а зібране працею своїх рук, примножується. 
<p>12 Надія, яка довго не збувається, послаблює серце, а здійснене бажання, як дерево життя. 
<p>13 Хто нехтує Словом, той шкодить самому собі, а хто шанує Заповіді, буде винагороджений. 
<p>14 Повчання мудрого - джерело життя, що оберігає від пастки смерті. 
<p>15 Здоровий розум ( глузд ) викликає доброзичливість, тоді як дорога підступних жорстка. 
<p>16 Кожний розумний діє розважливо, тоді як немудрий наполягає на своєму безумстві. 
<p>17 Підступний вісник поводує нещастя, а вірний посланець несе заспокоєння. 
<p>18 Злидні та ганьба спіткають тих, хто уникає повчання, а хто уважний до науки, той буде в пошані. 
<p>19 Здійснене бажання приємне для душі, але ухиляння від зла нестерпне для обмежених розумом. 
<p>20 Хто спілкується з мудрим, той сам стає мудрим, а хто товаришує з нерозумними, той зіпсується. 
<p>21 Нечестивих переслідує зло, а праведник винагороджується добром. 
<p>22 Добра людина заповідає спадок навіть онукам, а маєток нечестивого зберігатиметься для праведного. 
<p>23 Багатий врожай буває на цілинних полях бідних, але й він може загинути через брак розсудливості. 
<p>24 Хто шкодує своєї різки, той ненавидить свого сина. А хто його любить, той картанням дбає про його виховання. 
<p>25 Праведник їстиме досхочу, але шлунок нечестивих не насичується. 

<h4>Приповістей 14 
<p>1 Мудра жінка збудовує свій дім, а нерозумна своїми ж руками руйнує його. 
<p>2 Хто ходить прямими дорогами, той боїться ГОСПОДА ; а хто звертає на криві стежки, той зневажає Його. 
<p>3 В устах нерозумного палиця гордині; а мудрих охороняють їх же уста. 
<p>4 Там, де немає волів, там і ясла порожні; але від сили вола залежить великий прибуток. 
<p>5 Вірний свідок неправди не говорить, а свідок фальшивий наговорить багато неправди. 
<p>6 Непутящий шукає мудрості і не знаходить, а для розумного знання легкодоступне. 
<p>7 Тримайся подалі від нерозумної людини, бо ти не почуєш від неї розумної мови. 
<p>8 Мудрість розумного - у пізнанні належної дороги, бо відсутність поміркованості - омана. 
<p>9 Нерозумний насміхається над поняттями гріха, тоді як праведний ставиться з розумінням. 
<p>10 Лише серце розуміє власну гіркоту, так само і його радості не поділяє ніхто чужий. 
<p>11 Дім нечестивих розориться, а житло праведних процвітатиме. 
<p>12 Є дороги, які видаються людині прямими, але їх кінець - стежка до смерті. 
<p>13 Навіть під час сміху іноді болить серце, а радість може закінчитись смутком. 
<p>14 Розбещений серцем насититься від власних доріг, а добра людина - від своїх. 
<p>15 Нерозсудливий вірить усякому слову, а мудрий зважає на свої кроки. 
<p>16 Мудрий боїться зла й ухиляється від нього, а нерозумний дратівливий і самовпевнений. 
<p>17 Запальна у гніві людина може вчинити глупоту; людину з підступними намірами ненавидять. 
<p>18 Нерозсудливі успадковують безумство, а розважливі - увінчаються знанням. 
<p>19 Лихі люди врешті-решт схиляться перед порядними, і нечестиві - біля дверей праведних. 
<p>20 Буває, що убогого цурається навіть його близький друг, тоді як у багатого чимало друзів. 
<p>21 Хто зневажає свого ближнього, той грішить, а хто виявляє милосердя до вбогих - щасливий. 
<p>22 Хіба ж не помиляються ті, котрі вигадують зло? Проте милість і вірність з тими, хто дбає про добре. 
<p>23 Від кожної праці є користь, але від порожніх балачок лише шкода. 
<p>24 Вінець мудрих - їхнє багатство, а безумство нерозважливих примножує безглуздя. 
<p>25 Вірний свідок рятує життя, а оманливий дихає зрадою. 
<p>26 У ГОСПОДНЬОМУ страсі непохитна надія, - Він є притулком для Своїх дітей. 
<p>27 ГОСПОДНІЙ страх - це джерело життя, щоб оберігати від пасток смерті. 
<p>28 Величність царя в численності народу, а в нестачі підданих - володарю погибель. 
<p>29 Довготерпеливий багатий на розум, у той час як нестриманий примножує своє безумство. 
<p>30 Лагідне серце забезпечує життя для тіла, а заздрість, як гнилизна в кістках. 
<p>31 Хто пригноблює бідного, той зневажає його Творця, а хто шанує Його ( Творця ), той виявлятиме милосердя до нужденного. 
<p>32 Нечестивий загине через власне зло, а праведний і під час своєї смерті має надію. 
<p>33 В серці розумного живе мудрість, але й нерозумним про неї відомо. 
<p>34 Справедливість вивищує народ, а беззаконня людей ганьбить. 
<p>35 Прихильність царя до розсудливого слуги, але він гнівається на того, хто його ганьбить. 

<h4>Приповістей 15 
<p>1 Лагідна відповідь заспокоює гнів, а вразливе слово викликає обурення. 
<p>2 Язик мудрих постачає добре відання, а уста нерозумних вивергають безглуздя. 
<p>3 ГОСПОДНІ очі є на кожному місці: вони бачать і злих, і добрих. 
<p>4 Лагідний язик - дерево життя, але його лукавство пригноблює дух. 
<p>5 Немудрий глузує з науки свого батька, але хто зважає на повчання, той розумний. 
<p>6 У домі праведника - великий достаток, але прибутки нечестивого - одне безладдя. 
<p>7 Уста мудрих поширюють знання, але серця нерозумних не такі! 
<p>8 Жертва нечестивих огидна для ГОСПОДА, а молитва праведних Йому приємна. 
<p>9 Мерзотна для ГОСПОДА дорога нечестивого; але Він любить того, хто послідовно дотримується справедливості. 
<p>10 Суворе покарання впаде на того, хто збочує зі стежки; хто ненавидить повчання, загине. 
<p>11 Якщо темна глибочінь шеолу відкрита перед ГОСПОДОМ, то тим більше серця людських синів! 
<p>12 Розпусник не любить того, хто йому докоряє, тож до мудрих він не піде. 
<p>13 Веселе серце робить радісним і обличчя, а коли на серці журба - дух занепадає. 
<p>14 Серце розумного шукає пізнання, уста ж обмежених розумом живляться безумством. 
<p>15 У засумованого всі дні журливі, тоді як у людини з веселим серцем завжди бенкет. 
<p>16 Краще небагато в Господньому страсі, аніж великі скарби з тривогою. 
<p>17 Краще страва зі зелені, але з любов’ю, ніж відгодоване теля, і при ньому ненависть. 
<p>18 Запальна ( нестримна ) людина поводує розбрат, а терпелива втихомирює сварку. 
<p>19 Дорога ледаря, немов тернові хащі, а стежка праведного - впорядкована. 
<p>20 Розумний син приносить радість батькові, але людина нерозсудлива зневажає і свою матір. 
<p>21 Безглуздя - радість для нерозумного, а розумна людина ходить прямими дорогами. 
<p>22 Через брак порад задуми руйнуються, а коли радників багато, вони збуваються. 
<p>23 Радість людини у відповіді її уст, і яке ж приємне доречно сказане слово. 
<p>24 Розумний йде дорогою життя вгору, щоб ухилитись від шеолу внизу. 
<p>25 ГОСПОДЬ руйнує дім зарозумілих, але укріплює межі вдови. 
<p>26 Задуми злих огидні ГОСПОДУ, але слова морально чистих приємні Йому. 
<p>27 Жадібний до наживи зруйнує свій дім, а хто ненавидить хабарі, буде жити. 
<p>28 Серце праведного обдумує свою відповідь, тоді як уста нечестивих вивергають зло. 
<p>29 ГОСПОДЬ далекий від нечестивих, а молитву праведних Він слухає. 
<p>30 Ясний погляд розвеселяє серце, як і добра новина зміцнює кістки. 
<p>31 Вухо, яке прислухається до повчань життя, перебуватиме серед розумних. 
<p>32 А хто повчання відкидає, той не дбає про свою душу. Хто ж застереження приймає, той набирається розуму. 
<p>33 Страх ГОСПОДНІЙ навчає мудрості, і славі передує покора. 

<h4>Приповістей 16 
<p>1 Наміри серця належать людині, але від ГОСПОДА - відповідь язика. 
<p>2 Усі дороги людини видаються їй чистими, та ГОСПОДЬ зважає на дух. 
<p>3 В усіх своїх справах довірся ГОСПОДЕВІ, й твої задуми здійсняться. 
<p>4 Все учинив ГОСПОДЬ з певною метою, - і навіть нечестивого на день лиха. 
<p>5 Огидний для ГОСПОДА кожний зарозумілий серцем; можна ручатися, що такий не уникне кари. 
<p>6 Милосердям і правдою здійснюється викуплення від гріха, і страх ГОСПОДНІЙ допоможе оминути зло. 
<p>7 Коли стежки людини ГОСПОДЕВІ до вподоби, то Він і її ворогів мирить з нею. 
<p>8 Краще небагато з правдою, ніж великі прибутки, здобуті несправедливістю. 
<p>9 Серце людини обмірковує свою дорогу, але ГОСПОДЬ керує її ходою. 
<p>10 В царських устах вирішальне слово, тому в суді його уста не повинні помилятись. 
<p>11 Точна вага і шальки - від ГОСПОДА ; від Нього і всі гирі в торбині. 
<p>12 Огидно для царів чинити злочин, адже справедливістю зміцнюється трон. 
<p>13 Цареві подобаються правдиві уста; йому любий той, хто говорить правду. 
<p>14 Гнів царя - це вісник смерті, але мудра людина може його залагодити. 
<p>15 У світлому погляді царя - життя, а його милість, наче хмара весняного дощу. 
<p>16 Набуття мудрості значно краще, ніж золота, і набуття розуму цінніше за срібло. 
<p>17 Дорога праведних - це уникання зла; хто пильнує за своїми шляхами, той береже свою душу. 
<p>18 Загибелі передує гордість, а падінню - зарозумілість. 
<p>19 Краще бути покірним духом зі смиренними, ніж ділити здобич з гордими. 
<p>20 Хто провадить діло розумно, той знаходить задоволення, і хто покладається на ГОСПОДА, той щасливий. 
<p>21 Мудрого серцем вважатимуть розсудливим, і красномовність підсилює науку. 
<p>22 Хто має розум, той володіє джерелом життя, а повчання нерозумних - безумство. 
<p>23 Серце мудрого робить розумним його язик, і тому його уста здатні переконувати. 
<p>24 Приємні слова, як стільник меду, - солодкі для душі й цілющі для кісток. 
<p>25 Є дороги, які здаються людині правильними, але їх кінець виявляється стежкою до смерті. 
<p>26 Робітник важко працює на себе, бо до цього спонукає його рот. 
<p>27 Підступна людина розкопує зло, а його уста, мовби спопеляючий вогонь. 
<p>28 Лукава людина поводує сварки, і пліткар сіє ворожнечу між друзями. 
<p>29 Підступна людина підмовляє свого ближнього, зваблюючи його на лиху дорогу. 
<p>30 Примружуючи свої очі, він прикриває злий намір, і, зціпивши свої губи, він здійснює злочин. 
<p>31 Сивина - це корона честі, знаходять її на шляху правди. 
<p>32 Стримана людина краща за хоробру, і хто володіє собою, сильніший від того, хто завойовує місто. 
<p>33 У полу кидають жереб, проте всі його рішення від ГОСПОДА. 

<h4>Приповістей 17 
<p>1 Краще кусочок сухого хліба і з ним мир, аніж дім, повний м’яса, але зі сваркою. 
<p>2 Розумний слуга керує навіть безпутним сином і з братами отримує долю від спадщини. 
<p>3 Плавильня для срібла, а горно для золота, але серця випробовує ГОСПОДЬ. 
<p>4 Злочинець прислухається до уст беззаконників, і неправдомовець уважний до згубної мови. 
<p>5 Хто насміхається з убогого, той зневажає його Творця; хто радіє нещастю іншого, не уникне кари. 
<p>6 Вінець літніх людей - їх онуки, а слава дітей - їхні батьки. 
<p>7 Нерозумному не личить поважна мова, а тим більше поважній людині - брехливі уста. 
<p>8 Хабар, в очах того, хто дає, - чарівний камінь; куди б він не повернувся, всюди йому буде щастити. 
<p>9 Хто провину покриває, той шукає дружби, а хто про неї нагадує, той друга віддаляє. 
<p>10 Один докір впливає розумного більше, ніж на нерозумного сто ударів. 
<p>11 Лиходій прагне лише заколоту, але до нього буде посланий немилосердний ангел. 
<p>12 Краще зустріти ведмедицю, в якої забрали ведмежат, аніж нерозумного з його безглуздістю. 
<p>13 Хто за добро платить злом, то від дому того зло не відійде. 
<p>14 Початок сварки, як прорив води, тому зупини суперечку раніше, ніж спалахне сварка. 
<p>15 Хто виправдовує нечестивого, як і той, хто засуджує праведного, - обидва вони огидні для ГОСПОДА. 
<p>16 Яка користь з грошей в руках нерозумного? Міг би набути мудрості, але для цього не вистачає розуму?! 
<p>17 Друг любить усякого часу, і в нещасті народжується братом. 
<p>18 Лише обмежена розумом людина, дає руку і ручається за свого ближнього. 
<p>19 Хто любить сварку, той любить гріх, і хто ставить високу браму, той шукає падіння. 
<p>20 Людина з підступним серцем не знайде добра, як і той, у кого лукавий язик, - потрапить у біду. 
<p>21 Хто породив немудрого, той матиме горе; не порадується батько нерозумного. 
<p>22 Веселе серце як хороші ліки, а пригнічений дух сушить кості. 
<p>23 Нечестивий крадькома бере хабара, щоб викривити дороги правосуддя. 
<p>24 У розумного мудрість перед очима, а нерозумний шукає її аж на краю землі. 
<p>25 Нерозумний син - то смуток для його батька, і гіркота для тієї, котра його народила. 
<p>26 Несправедливо перекладати вину не невинного, як і бити шляхетного за справедливий суд. 
<p>27 Хто стриманий у своїх словах, той розсудливий, і хто зберігає спокій духа, той розумний. 
<p>28 Навіть нерозумний, коли мовчить, може видаватися мудрим, а хто тримає свої уста закритими, - благородним. 

<h4>Приповістей 18 
<p>1 Примхливий схильний до свавілля і кепкує з усього розумного. 
<p>2 Нерозумний не має задоволення від навчання, і прагне показати лише власну дотепність. 
<p>3 Услід за нечестивим вчинком приходить зневага, а з ганебним - сором. 
<p>4 Слова людських уст, як глибокі води, а джерело мудрості, як вируючий потік. 
<p>5 Несправедливо зважати на особу нечестивого, коли той фальсифікує справу невинуватого в суді. 
<p>6 Уста нерозумного доводять до сварки, а його слова викликають побої. 
<p>7 Уста нерозсудливого - це його погибель, а його слова - пастка для його душі. 
<p>8 Слова наклепника, як ласощі, які проникають у нутрощі утроби. 
<p>9 Хто недбало ставиться до своєї праці, той брат марнотратника. 
<p>10 Ім’я ГОСПОДА - міцна фортеця, - утече до неї праведник і безпечний. 
<p>11 Маєток багатого - місто-фортеця, і в його уяві оточене високим муром. 
<p>12 Перед падінням підноситься серце людини, тоді як славі передує покірність. 
<p>13 Хто дає відповідь, не вислухавши, той нерозумний і осоромиться. 
<p>14 Дух людини підтримує її у хворобі, але хто підтримає її підупалий дух? 
<p>15 Серце розумного здобуває знання, і вуха мудрих шукають науку. 
<p>16 Дарунок готує людині простір, і приводить її в коло можновладців. 
<p>17 Хто першим викладає свою справу, той здається правим, але приходить його суперник і поправляє його. 
<p>18 Жереб кладе край суперечці, вирішує справи можновладців. 
<p>19 Розлючений брат неприступніший, ніж укріплене місто, а чвари, наче засуви замку. 
<p>20 Від плоду уст людини наповнюється її нутро, - результатом власної мови вона насичується. 
<p>21 Смерть і життя у владі язика; ті, хто його любить ( нестримані ), споживатимуть його плоди ( результати ). 
<p>22 Хто знайшов добру жінку, знайшов благо, і отримав милість від ГОСПОДА. 
<p>23 Убогий розмовляє благально, багатий же відповідає зухвало. 
<p>24 Бувають друзі, що провадять до загибелі, але є друг, який прихильніший, ніж брат. 

<h4>Приповістей 19 
<p>1 Краще убогий, котрий живе бездоганно, ніж підступний устами і обмежений розумом. 
<p>2 Навіть щирість без знання не добра, і хто з поспіхом крокує, той помиляється. 
<p>3 Нерозсудливість людини викривляє її дороги, а потім вона обурюється на ГОСПОДА. 
<p>4 Багатство примножує друзів, а бідного залишає навіть його друг. 
<p>5 Фальшивий свідок не уникне кари, і хто говорить неправду, не врятується. 
<p>6 Багато хто підлещується до можновладців; і кожний друг тому, хто щедрий на дарунки. 
<p>7 Бідного ненавидять і всі його брати; мало того, залишають його і друзі; він шукає їх, щоб порадитись, але їх нема. 
<p>8 Хто набуває розуму, той любить свою душу, і хто володіє розсудливістю, той знаходить благо. 
<p>9 Фальшивий свідок не уникне кари, і хто говорить неправду, той загине. 
<p>10 Не личить нерозумному розкіш, а тим більше слузі панувати над князями. 
<p>11 Розважливість людини стримує її гнів, а її достоїнство – вибачати провину. 
<p>12 Гнів царя – мов ричання молодого лева, а його благовоління, як роса на траву. 
<p>13 Нерозумний син – душевні страждання для його батька; а сварлива жінка, як постійно протікаюча ринва. 
<p>14 Дім і маєток – спадщина від батьків, а розумна жінка – від ГОСПОДА. 
<p>15 Лінивство наводить глибокий сон, і бездіяльна людина буде голодною. 
<p>16 Хто дотримується Заповіді, той береже своє життя, а хто байдужий до своїх стежок, загине. 
<p>17 Хто виявляє до вбогого благодійність, той позичає ГОСПОДУ, Який йому віддячить добром. 
<p>18 Виховуй свого сина, поки є надія, але не втрачай при цьому глузду, аби не довести його до смерті. 
<p>19 Гнівливий хай несе покарання, бо якщо пощадиш його, то вчиниш ще гірше. 
<p>20 Прислухайся до поради і приймай докори, аби через них опісля ти став мудрим. 
<p>21 У серці людини багато задумів, але збудеться ГОСПОДНЯ воля. 
<p>22 Здобуток людини – її доброта, і бідна людина краща за неправдомовну. 
<p>23 Страх ГОСПОДНІЙ провадить до життя, і хто його має, той буде задоволений, і зло його не досягне. 
<p>24 Ледачий опускає свою руку в миску, але йому не хочеться донести її до рота. 
<p>25 Коли покараєш блюзніра, то й неосвічений стане розумнішим; і якщо докориш розумну людину, то вона прийме це як повчання. 
<p>26 Хто розоряє батька і проганяє матір, той є безсоромним і безчесним сином. 
<p>27 Сину мій, коли перестанеш прислухатися до слів повчання, т о ухилишся від науки мудрості. 
<p>28 Безчесний свідок глузує з правосуддя; а уста беззаконників ковтають неправду. 
<p>29 Однак кепкунів жде покарання, і спини нерозумних очікують ударів. 

<h4>Приповістей 20 
<p>1 Вино - знущальне, оп’яняючий напій - галасливий, і кожний, хто зваблюється ними, нерозумний. 
<p>2 Царський гнів, мов ричання лева; хто його дражнить, грішить проти самого себе. 
<p>3 Уникати сварки - достоїнство людини, лише нерозсудливий гарячкує. 
<p>4 Восени ледачий не оре, а в жнива шукатиме врожаю, та нічого не знайде. 
<p>5 Задуми серця людини - це глибокі води, але розумна людина вміє їх вичерпати. 
<p>6 Чимало людей наголошують на своїй доброті, але хто знайде справді милостиву людину! 
<p>7 Коли праведний живе своєю непорочністю, то щасливими будуть і його діти після нього. 
<p>8 Коли цар сидить на судовому троні, то він своїм поглядом розпорошує усяке зло. 
<p>9 Хто може сказати: Очистив я своє серце, і я чистий від мого гріха? 
<p>10 Неоднакові ваги і дві різні мірки - одне і друге огидні для ГОСПОДА. 
<p>11 Вже з поведінки дитини можна зрозуміти, чи правильним і чистим буде її спосіб життя. 
<p>12 Вухо, яке чує, й око, яке бачить, - те й друге створив ГОСПОДЬ. 
<p>13 Не люби спати, щоб тобі не збідніти. Тримай відкритими свої очі, і їстимеш хліб досхочу. 
<p>14 Хто купує, каже: Погане, нічого не варте! А коли відійде, то хвалиться купленим. 
<p>15 Є золото й перлин багато, але розумні уста - найцінніша прикраса. 
<p>16 Візьмуть його одяг, тому що він поручився за чужого; тож візьмуть його від нього як заставу за стороннього. 
<p>17 Хліб, здобутий неправдою, солодкий, але потім у роті виявиться повно жорстви. 
<p>18 Заходи слід затверджувати радою, тому лише після наради провадь війну. 
<p>19 Хто ходить і відкриває таємниці, той - зрадник; не спілкуйся з тим, хто широко відкриває рота. 
<p>20 Хто лихословить свого батька та свою матір, того світильник погасне серед безпросвітної темряви. 
<p>21 Спадок, поспіхом отриманий на початку, не матиме благословення в кінці. 
<p>22 Не говори: Я відплачу за зло! Покладайся на ГОСПОДА, і Він тобі допоможе. 
<p>23 Двоякі гирі огидні для ГОСПОДА, так само не довподоби і оманлива вага. 
<p>24 Кроками людини керує ГОСПОДЬ, але як же людині зрозуміти свою дорогу? 
<p>25 Поспіхом дана обітниця, мовляв, "Посвячене!", а після обітниці обмірковувати - пастка для людини 
<p>26 Мудрий цар відсіває нечестивих, після чого направляє на них колесо. 
<p>27 Світильник ГОСПОДНІЙ - дух людини, що вивідує всі глибини серця. 
<p>28 Милість та істина оберігають царя; милосердям він підтримує свій престол. 
<p>29 Окраса юнацтва - їхня сила, а оздоба людей похилого віку - сивина. 
<p>30 Рани від побоїв - ліки проти зла, і удари ці відчуваються в глибинах єства. 

<h4>Приповістей 21 
<p>1 Серце царя в ГОСПОДНІЙ руці, як водні потоки: куди тільки Він забажає, туди й спрямовує його. 
<p>2 Всяка дорога людини пряма в її очах, але ГОСПОДЬ досліджує серця. 
<p>3 Дотримання справедливості і правосуддя для ГОСПОДА більш приємне, ніж жертвоприношення. 
<p>4 Гордий погляд та бундючне серце - відмінність нечестивих, - гріх. 
<p>5 Старанне планування неодмінно провадить до прибутку, а всяка квапливість приносить лише втрату. 
<p>6 Надбання скарбів оманливим язиком - швидкоплинна марнота тих, хто шукає смерті. 
<p>7 Насильство нечестивих впаде на них, оскільки вони відмовились діяти справедливо. 
<p>8 Дорога злочинця покручена, а вчинки непорочного правильні. 
<p>9 Краще жити в кутку на горищі, ніж зі сварливою жінкою в просторій світлиці. 
<p>10 Душа нечестивого спрямована до зла, тому навіть його друг не знайде милості в його очах. 
<p>11 Коли зазнає покарання блюзнір, тоді набирається розуму й неосвічений, тоді як мудрий набуває знання від навчання. 
<p>12 Праведний спостерігає за домом нечестивого і бачить, як зло падає на нечестивих. 
<p>13 Хто затикає вуха, аби не чути волання убогих про допомогу, той сам волатиме, але не буде почутий. 
<p>14 Вручений тайкома дарунок гасить гнів, і дар у пазуху - навіть запеклу лють. 
<p>15 Дотримання правосуддя - радість для праведного і жах для злочинців. 
<p>16 Людина, яка збивається з дороги розуму, опиниться серед мерців. 
<p>17 Хто любить веселощі, збідніє; не розбагатіє і той, хто любить вино та олію. 
<p>18 Викупом за праведного стане нечестивий, а за щирого - лукавий. 
<p>19 Краще жити самотнім у пустелі, ніж зі сварливою та гнівливою жінкою. 
<p>20 У домі мудрого бажані майно та олія, а нерозумна людина усе це розтринькає. 
<p>21 Той, хто прагне правди та милосердя, той знайде життя, праведність і славу. 
<p>22 Мудрий завойовує місто сильних і руйнує твердині, на які вони покладалися. 
<p>23 Хто охороняє свої уста і свій язик, той оберігає від лиха свою душу. 
<p>24 Зухвалий нахаба на ім’я кепкун діє в запалі зарозумілості. 
<p>25 Пожадання ледаря вбивають його, оскільки його руки не бажають працювати; 
<p>26 він щодня чогось жадає, тоді як праведний дає і не скупиться. 
<p>27 Жертва нечестивих - гидота, особливо коли її приносять за огидні вчинки. 
<p>28 Фальшивий свідок загине, тоді як людина, яка говорить правду, свідчитиме завжди. 
<p>29 Нечестива людина приймає зухвалий вираз обличчя, тоді як праведний впевнено прямує своєю дорогою. 
<p>30 Усупереч ГОСПОДУ нема ні мудрості, ні розуму, ні ради. 
<p>31 Коня готують на день битви, але перемога від ГОСПОДА. 

<h4>Приповістей 22 
<p>1 Добре ім’я краще за велике багатство, а милість краща за срібло й золото. 
<p>2 Багатого і бідного шляхи пересікаються, адже обох їх створив ГОСПОДЬ. 
<p>3 Мудрий, зауважуючи лихо, ховається, а легковажні рухаються далі й зазнають шкоди. 
<p>4 Нагородою за покірність і страх ГОСПОДНІЙ є багатство, слава і життя. 
<p>5 На шляху підступного ( крутія ) колючки й тенета, а хто пильнує свою душу, триматиметься від нього далеко. 
<p>6 Повчай ( виховуй ) юнака на початку його шляху, і він не зверне з нього, навіть коли постаріє. 
<p>7 Багаті мають владу над бідними, і боржник стає рабом того, хто позичає йому. 
<p>8 Хто сіє кривду, пожне лихо, і бич гніву його щезне. 
<p>9 Доброзичливий буде благословенним, бо своїм хлібом він поділився з убогим. 
<p>10 Прожени глузія ( блюзніра ) і припиниться сварка, припиняться суперечки та зневага. 
<p>11 Хто любить чистоту серця і має вдячні уста, тому і цар є другом. 
<p>12 ГОСПОДНІ очі на варті знання і слова підступного він обертає в ніщо. 
<p>13 Лінивий говорить: Лев на дорозі, - я можу загинути посеред майдану! 
<p>14 Уста чужої жінки - то глибока безодня, в яку потрапить той, на кого гнівається ГОСПОДЬ. 
<p>15 До серця дитина приліпилась дурість, проте лозина виховання прожене її від нього. 
<p>16 Хто кривдить бідного, щоб збагатитись самому, і хто дає багатому, той напевно зубожіє. 
<p>17 Нахили своє вухо і прислухайся до слів мудреців, прихили своє серце до мого знання, 
<p>18 і матимеш задоволення від того, що зберігатимеш їх у собі, і вони водночас перебуватимуть на твоїх устах. 
<p>19 Я навчаю тебе особисто й сьогодні, щоб ти цілком покладався на ГОСПОДА. 
<p>20 Хіба я не писав тобі тричі, даючи тобі поради і повчання, 
<p>21 щоб ти сам отримав знання правди та слова істини, та щоб ти міг передати ці слова правди у відповідь тим, хто тебе запитує? 
<p>22 Не обкрадай бідного, бо бідний він; не пригнічуй нещасного біля брами, 
<p>23 бо ГОСПОДЬ є оборонцем їхньої справи, і позбавить життя тих, хто їх кривдить. 
<p>24 Не товаришуй з гнівливим, і з людиною запальною не спілкуйся, 
<p>25 щоб ти, бува, не перейняв його звички і не поставив капкана на власну душу. 
<p>26 Не будь серед тих, котрі дають поруку, ручаючись за борги інших, 
<p>27 бо коли не матимеш чим заплатити, щоб вони не забрали і твоєї постелі з під тебе. 
<p>28 Не пересувай давньої межі, яку встановили твої батьки. 
<p>29 Чи бачив ти кмітливу у своїй справі людину? Вона буде запрошена на службу до можновладців і не служитиме звичайним людям. 

<h4>Приповістей 23 
<p>1 Якщо сядеш за стіл споживати їжу з можновладцем, добре придивись, що перед тобою, 
<p>2 і вложи собі хоч би ножа в горло, якщо ти надто жадібний. 
<p>3 Не захоплюйся його ласощами, бо це оманлива їжа. 
<p>4 Не надто старайся набути багатство, відмовся від таких своїх задумів. 
<p>5 Адже не встигнеш на нього надивитися, як його не стане, воно неодмінно дістане собі орлині крила і здійметься в небо. 
<p>6 Не їж хліба зі заздрісним, і не спокушайся його ласощами. 
<p>7 Бо він такий, як у нього його думки. Їж і пий, - каже він тобі, - але серце його не з тобою. 
<p>8 Спожитий шматок хліба ти радий будеш вернути, і твої добрі слова пропадуть надаремно. 
<p>9 Не говори в присутності нерозумного, тому що він знехтує твоїми розумними словами. 
<p>10 Не пересувай давньої межі і не вторгайся на поля сиріт. 
<p>11 Адже їхній Захисник могутній, - Він вступиться в їхню справу з тобою. 
<p>12 Прихили своє серце до повчання, і свої вуха до мудрих слів. 
<p>13 Не залишай дитини без повчання: якщо покараєш її різкою, вона не помре. 
<p>14 Ти покараєш її лозиною, і визволиш її душу від шеолу. 
<p>15 Сину мій, якщо твоє серце стане мудрим, то і моє серце радітиме. 
<p>16 Все моє нутро буде тішитись, коли твої уста говоритимуть доречне. 
<p>17 Нехай твоє серце не заздрить грішникам; нехай воно постійно прагне Господнього страху, 
<p>18 адже існує майбутнє, тож надія твоя не буде втрачена. 
<p>19 Слухай, сину мій, набирайся мудрості й скеровуй серце своє на пряму дорогу. 
<p>20 Не перебувай між тими, хто упивається вином і об’їдається м’ясом, 
<p>21 тому що п’яниця й ненаситний потраплять у злидні, як і ті, котрі люблять поспати, - зодягнуться в лахміття. 
<p>22 Слухай свого батька, бо він тебе породив, і не зневажай матері своєї, навіть якщо вона постаріла. 
<p>23 Набувай істину і не продавай мудрості, повчання і розуму. 
<p>24 Щасливий батько праведника; хто породив мудрого, тішиться ним. 
<p>25 Нехай твій батько і твоя мати радіють, хай веселиться та, яка народила тебе. 
<p>26 Сину мій, дай мені твоє серце, а твої очі нехай пильнують за моїми дорогами, 
<p>27 адже блудниця – це глибока безодня, і чужа жінка – тісна криниця. 
<p>28 Вона, наче грабіжник у засідці, на здобич чатує, примножуючи серед людей зрадників. 
<p>29 У кого лемент? У кого горе? У кого стогін? У кого сварка? У кого рани без підстави? У кого червоні очі? 
<p>30 У тих, хто допізна засиджується за вином, хто ходить, шукаючи вина приправленого. 
<p>31 Не дивися на вино, як воно в чаші червоніє та іскриться, як воно легенько ллється до рота. 
<p>32 Врешті-решт воно вкусить, як змія, вжалить, наче гадюка. 
<p>33 Твої очі приглядатимуться до чужих жінок, і серце твоє заговорить розпусне. 
<p>34 І ти будеш, наче той, хто спить посеред моря, або дрімає на верхівці щогли. 
<p>35 Ти говоритимеш : Мене били, але мені не боліло, мені надавали стусанів, та я не відчував. Як тільки прокинуся ( витверезію ), знову шукатиму того самого. 

<h4>Приповістей 24 
<p>1 Не заздри злим людям і не прагни їхнього товариства, 
<p>2 адже в їхніх серцях злочинні задуми, і їхні уста говорять про лихе. 
<p>3 Дім будується мудрістю і зміцнюється розумом. 
<p>4 Завдяки розсудливості наповнюються комори усяким цінним і приємним добром. 
<p>5 Мудра людина потужніша за сильну, і людина освічена зростає в силі. 
<p>6 Тому провадь війну, при наявності мудрого керівництва, бо перемога за достатньою кількістю радників. 
<p>7 Для нерозумного мудрість надто висока ( недосяжна ), тому при брамі своїх уст він не відкриває. 
<p>8 Хто має намір чинити зло, того називають зловмисником. 
<p>9 Нерозумні наміри - гріх, а кепкування ( глузування ) - огида для людей. 
<p>10 Якщо в день недолі ти виявився слабким, то твоя сила незначна. 
<p>11 Рятуй тих, кому загрожує смерть! Невже відмовишся від приречених на страту? 
<p>12 Невже скажеш: Цього ми не знали? То хіба Той, Хто випробовує серця не знає? Той, Хто охороняє тебе, знає про все. Він відплачує кожній людині за її вчинками. 
<p>13 Сину мій, їж мед, бо він добрий, - щільниковий мед особливо солодкий і корисний для горла твого. 
<p>14 Саме таким є пізнання мудрості для твоєї душі. Якщо ти її ( мудрість ) знайшов, то в тебе є майбутнє, і надія твоя не втрачена. 
<p>15 Тому, нечестивий зловмиснику, не зазіхай на житло праведного, не спустошуй місця його проживання. 
<p>16 Адже праведний сім разів упаде і встане, а нечестиві спіткнуться в час нещастя. 
<p>17 Але якщо твій ворог упаде, не радій цьому, і нехай не тішиться твоє серце, коли він спіткнеться. 
<p>18 Тому що бачить ГОСПОДЬ, і Йому це не сподобається; Він відверне від нього Свій гнів. 
<p>19 Не обурюйся на лиходіїв, і не заздри нечестивим, 
<p>20 тому що в злочинця нема майбутнього; світильник нечестивих погасне! 
<p>21 Сину мій, бійся ГОСПОДА і царя, а з бунтівниками не спілкуйся. 
<p>22 Бо зненацька прийде від них лихо і погибель від їх обох хто передбачить? 
<p>23 Це також походить від мудрих: Не годиться зважати на особу на суді. 
<p>24 Хто каже винуватому: Ти невинуватий! - того проклинатимуть люди і зненавидять народи. 
<p>25 А тих, хто відкриває провину, будуть поважати, і на них зійде благословення добра. 
<p>26 Відповідна відповідь, як поцілунок в уста. 
<p>27 Приведи в порядок свої справи зовні, закінчи їх на полі, а вже тоді облаштовуй свій дім. 
<p>28 Не оскаржуй безпідставно свого ближнього і не привчайся фальшиво свідчити. 
<p>29 Не говори: Як він учинив зі мною, так і я вчиню з ним, - відплачу кожному за його вчинками. 
<p>30 Йшов я вздовж поля лінивої людини та біля виноградника людини недоумкуватої, 
<p>31 і от усе позаростало бур’янами, поверхня землі вкрилася будяками, а кам’яна огорожа розвалилася. 
<p>32 Оглянувши, я взяв це до уваги, - з побаченого я зробив висновок: 
<p>33 Трохи поспиш, трохи подрімаєш, трохи, склавши руки, полежиш, - 
<p>34 і прийде, як волоцюга, твоя убогість, і твої злидні, - наче озброєний чоловік. 

<h4>Приповістей 25 
<p>1 Це також притчі Соломона, зібрані й записані мужами юдейського царя Єзекії. 
<p>2 Слава Божа - утаємничити слово, а слава царів - досліджувати слово. 
<p>3 Висота небес, глибини землі, й серця царів недослідимі. 
<p>4 Якщо відокремити жужелицю від срібла, то ювелір з нього виготовить посуд, - 
<p>5 і, якщо усунути з оточення царя нечестивого, то його трон зміцниться справедливістю. 
<p>6 Не величайся перед царем, і не ставай на місці можновладців, 
<p>7 тому що краще, коли тобі скажуть: Підіймись вище, ніж мали би тебе принизити в присутності вельможі, якого ти знаєш. 
<p>8 Не спіши судитись, бо що робитимеш, коли наприкінці твій ближній осоромить тебе? 
<p>9 Залагодь свою справу з ближнім твоїм, але чужої таємниці не відкривай, 
<p>10 аби той, хто почує, не докорив тобі, бо тоді твоя ганьба не відступить від тебе. 
<p>11 Слово, сказане у відповідний час, як золоте яблучко в срібній оправі. 
<p>12 Мудрий викривач для уважного вуха, як золота сережка та прикраса з чистого золота. 
<p>13 Гідний довіри вісник для того, хто його посилає, як снігова прохолода в час жнив, оскільки він підкріплює душу свого пана. 
<p>14 Що хмари і вітер без дощу, те й людина, яка хвалиться подарунками, яких не дає. 
<p>15 Терпінням і лагідністю можна переконати навіть правителя, бо м’який язик ламає кістку. 
<p>16 Ти знайшов мед? Їж його в міру, аби, переситившись, ти не виблював його. 
<p>17 Не учащай своєю ногою до дому свого друга, аби ти йому не набрид, і щоб він не зненавидів тебе. 
<p>18 Що молот, меч і гостра стріла, те саме і людина, яка фальшиво свідчить проти свого ближнього. 
<p>19 Що гнилий зуб, або вивихнута нога, те - надія на зрадливого в день лихоліття. 
<p>20 Як роздягнутись у морозний день, чи капнути оцтом на рану, так співати пісні засмученому серцю. 
<p>21 Якщо твій ворог голодний, нагодуй його хлібом, якщо він спрагнений, дай йому води, 
<p>22 адже так ти сиплеш йому на голову жаристе вугілля, і ГОСПОДЬ винагородить тебе. 
<p>23 Північний вітер поводує дощ, а потаємна мова - сердите обличчя. 
<p>24 Краще жити в кутку на горищі, ніж зі сварливою жінкою в просторому домі. 
<p>25 Що холодна вода для спрагненої людини, те добра звістка з далекого краю. 
<p>26 Що скаламучена криниця чи зіпсуте джерело, те - праведний, який відступає перед нечестивим. 
<p>27 Як не корисно їсти багато меду, так домагатися собі слави - не є славою. 
<p>28 Людина, яка не володіє собою, подібна до зруйнованого міста без муру. 

<h4>Приповістей 26 
<p>1 Як сніг улітку, як злива в жнива, - так не личить нерозумному честь. 
<p>2 Як пролетить горобець і як промигне ластівка, - так і безпідставне прокляття не сповниться. 
<p>3 Що батіг для коня, а вуздечка для осла, то палиця для спин нерозумних. 
<p>4 Не відповідай нерозумному на його безглуздям, аби тобі не стати таким як він. 
<p>5 Дай нерозумному відповідь відповідно до його безглуздя, щоби він не вважав себе мудрим у власних очах. 
<p>6 Хто посилає звістку через нерозумного, той наче відтинає собі ноги і випиває гіркоту. 
<p>7 Що безпорадні ноги паралізованого, те притча в устах нерозумного. 
<p>8 Віддавати шану нерозумному - те саме, що прив’язувати камінь до пращі. 
<p>9 Що колюча тернина в руках п’яниці, те притча в устах нерозумного. 
<p>10 Як стрілець, що ранить усіх перехожих, так і той, хто бере на роботу нерозумного чи пройдисвіта. 
<p>11 Як пес повертається до своєї блювотини, так і нерозумний повторює своє безглуздя. 
<p>12 Чи ти бачив людину, яка мудра у власних очах? На нерозумного більше надії ніж на неї! 
<p>13 Ледар говорить: Лев на дорозі! Лев на кожному майдані! 
<p>14 Як двері повертаються на своїх завісах, так лінивий на своєму ліжку. 
<p>15 Ледар простягає свою руку до миски, але йому важко піднести її до свого рота. 
<p>16 Лінивий вважає себе розумнішим за сімох, які відповідають розсудливо. 
<p>17 Хто, проходячи мимо, втручається в чужу суперечку, той хапає пса за вуха. 
<p>18 Як прикидаючись божевільним, жбурляти головешки та пускати смертоносні стріли, 
<p>19 те обманювати свого друга, а потім говорити: Я лише пожартував. 
<p>20 Коли закінчуються дрова, вогонь гасне, так і коли нема наклепника, сварка припиняється. 
<p>21 Вугілля для жару і дерево для вогню, а сварлива людина – для розпалювання сварки. 
<p>22 Слова наклепника, як ласощі, які під час їжі легко потрапляють у глибини нутра людини. 
<p>23 Що глиняна посудина, покрита підробкою срібла, те полум’яні уста при злосливому серці. 
<p>24 Своїми устами ненависник може видавати себе за іншого, тоді як у своєму серці втаювати підступ. 
<p>25 Навіть якщо мова його лагідна, не вір йому, бо сім гидот у його серці. 
<p>26 Хоча ненависть хитро приховується, його злостивість відкриється перед громадою. 
<p>27 Хто копає яму, той сам до неї впаде, і хто вгору котить камінь, на того він і покотиться. 
<p>28 Брехливий язик ненавидить ним же поранених, і облесливі уста готовлять погибель. 

<h4>Приповістей 27 
<p>1 Не хвалися завтрашнім днем, бо не знаєш, що той день принесе. 
<p>2 Нехай хвалить тебе хтось інший, а не твої уста, - хтось чужий, а не власний язик. 
<p>3 Важкий камінь, і не легкий пісок, але гнів нерозумного тяжчий від них обох. 
<p>4 Лютість жорстока, гнів невгамовний, але хто встоїть перед заздрістю? 
<p>5 Краще відвертий докір, ніж нещира любов. 
<p>6 Докора друга є ознакою вірності, тоді як поцілунки ворога зрадливі. 
<p>7 Ситий топче навіть стільник з медом, а для голодного все гірке - солодке. 
<p>8 Як пташка, що покинула власне гніздо, так і людина, котра залишила свою місцевість. 
<p>9 Як олива і пахощі звеселяють серце, так солодкий нам друг сердечною порадою. 
<p>10 Не залишай свого друга ані друга свого батька, але не шукай дому твого брата в день свого нещастя, бо кращий сусід, що поряд, ніж брат, котрий далеко. 
<p>11 Будь мудрий, сину мій, та радуй моє серце, і я знатиму, що відповісти тим, хто мене лихословить. 
<p>12 Розважливий бачить лихо і ховається, тоді як необачливі йдуть далі й зазнають збитків. 
<p>13 У того, хто поручився за чужинця, заберуть останню одежину, - і за чужинку візьми у нього заставу. 
<p>14 Коли хто з самого ранку голосно вихваляє свого друга, то вважатимуть, що він лихословить його. 
<p>15 Безперервне капання води з ринви в сльоту і сварлива жінка – однакові. 
<p>16 Вгамувати її, – те саме, що втримати вітер чи олію у своїй правиці, яка обов’язково дасть про себе знати. 
<p>17 Залізо гострять залізом, а поведінку людини формує навіть погляд його друга. 
<p>18 Хто доглядає за смоківницею, їстиме її плоди; хто вірно служить своєму панові, той буде в пошані. 
<p>19 Як у воді відбивається обличчя до обличчя, так серце людини відображає людину. 
<p>20 Шеол і безодня - ненаситні, так само ненаситні людські очі. 
<p>21 Що плавильня для срібла або горно для золота, те для людини уста тих, які хвалять її. 
<p>22 Хоча б товкти нерозумного товкачем у ступі разом із зерном, його безглуздя не відстане від нього. 
<p>23 Пильно доглядай за тваринами твого стада, і хай твоє серце буде з отарами. 
<p>24 Адже багатство не вічне; воно, як і корона – не переходить з покоління в покоління. 
<p>25 Проклюнувся паросток, піднялася трава, і збирають сіно на горах; 
<p>26 вівці – тобі на одяг, а козли – плата за поле. 
<p>27 Також матимеш достатньо козячого молока для харчування тобі та твоїм домашнім, як і на прожиття твоїм служницям. 

<h4>Приповістей 28 
<p>1 Злочинець утікає, навіть коли ніхто його не переслідує, а праведний сміливий, наче лев. 
<p>2 Через відступлення краю з’являється багато правителів, тоді як людина розумна і розважлива зробить його ( край ) довговічним. 
<p>3 Убога людина, яка пригнічує бідних – те саме, що злива, яка знищує посіви. 
<p>4 Порушники Закону вихваляють нечестивих, тоді як виконавці Закону ведуть з ними боротьбу. 
<p>5 Злочинці не мають уяви, що таке правосуддя, але ті, котрі шукають ГОСПОДА, розуміють усе. 
<p>6 Краще бідний, котрий живе бездоганно, аніж багатий, який ходить кривими дорогами. 
<p>7 Хто дотримується Закону, той син розумний, а хто спілкується з марнотратниками, соромить свого батька. 
<p>8 Хто примножує своє багатство лихварськими відсотками, той збирає його для того, хто ділитиметься з бідними. 
<p>9 Хто відхиляє своє вухо, аби не прислухатися до Закону, того і молитва огидна. 
<p>10 Хто спроваджує праведних на дорогу зла, той впаде у власну яму, а непорочні успадкують добро. 
<p>11 Багата людина мудра у своїх очах, але розумний бідняк докорить йому. 
<p>12 Коли торжествують праведні велика слава, коли ж підносяться нечестиві, то люди ховаються. 
<p>13 Хто втаює свою провину, той не матиме успіху, а хто визнає і залишає зло, той буде помилуваний. 
<p>14 Щаслива людина, котра завжди богобоязлива, але в кого норовливе серце, той потрапить у біду. 
<p>15 Що рикаючий лев і голодний ведмідь, те нечестивий правитель над бідним народом. 
<p>16 Нерозумний володар примножує утиски, але той, котрий хабарі ненавидить, продовжить свій вік. 
<p>17 Людина, яка винувата в пролитті людської крові, втікатиме від голосу сумління до могили, і ніхто йому не допоможе. 
<p>18 Хто живе в непорочності, той буде спасенним, а хто ходить кривими стежками, той несподівано впаде. 
<p>19 Хто обробляє свою землю, той матиме хліба вдосталь, а марнотратник потрапить у злидні. 
<p>20 Вірна людина багата на благословення, а хто поспішає розбагатіти, той не уникне кари. 
<p>21 Недобре зважати на обличчя, бо така людина й за окраєць хліба відступить від справедливості. 
<p>22 Заздрісна людина спішить розбагатіти, і не знає вона, що злидні наздоженуть її. 
<p>23 Хто докоряє людині, той невдовзі здобуде більшу милість, ніж той, хто підлещується язиком. 
<p>24 Хто оббирає свого батька чи свою матір, кажучи: Це не гріх, - той є спільником грабіжників. 
<p>25 Жадібний поводує суперечку, а хто покладається на ГОСПОДА, житиме в достатку. 
<p>26 Хто покладається на себе, той нерозумний, а хто керується мудрістю, той буде врятований. 
<p>27 Хто дає убогому, той не матиме недостатку, а хто відвертає від нього свої очі, на тому багато проклять. 
<p>28 Коли беруть гору нечестиві, люди ховаються, а коли вони падають, намножуються праведні. 

<h4>Приповістей 29 
<p>1 Людина, яка, не зважаючи на докори, стає запеклішою, раптово зламається, і не отримає зцілення. 
<p>2 Коли праведні намножуються, народ радіє, а коли владарюють нечестиві, люди стогнуть. 
<p>3 Людина, яка любить мудрість, тішить свого батька, а хто захоплюється блудницями, той розтринькає майно. 
<p>4 Цар, вірний правосуддям, піднімає країну, а людина, ласа на хабарі, нищить її. 
<p>5 Людина, яка підлещується до свого друга, ставить пастку для його ніг. 
<p>6 Злочинець попадає в пастку власного гріха, а праведник радіє і веселиться. 
<p>7 Праведник намагається зрозуміти справи бідних, а нечестивий і не думає про таке розуміння. 
<p>8 Люди підступні викликають у місті заворушення, а мудрі відвертають заколот. 
<p>9 Коли мудра людина сперечатиметься з нерозумною, то чи вона обурюватиметься чи сміятиметься, спокою не матиме. 
<p>10 Кровожерливі люди ненавидять непорочних, тоді як праведні дбають про їхнє життя. 
<p>11 Нерозумний увесь свій гнів виявляє, а мудрий стримує його. 
<p>12 Якщо правитель прислухається до пліток, то і всі його службовці - нечестивці. 
<p>13 Коли убогий зустрічається зі здирником, то ГОСПОДЬ просвітлює очі їм обом. 
<p>14 Якщо цар судитиме бідних справедливо, то його трон зміцниться назавжди. 
<p>15 Різка і повчання примножують мудрість, але дитина, залишена напризволяще, осоромить свою матір. 
<p>16 Коли намножуються нечестиві, то множаться і гріхи, але праведні побачать їхнє ( нечестивих ) падіння. 
<p>17 Виховуючи, карай свого сина, і він сприятиме твоєму спокою, принесе задоволення твоїй душі. 
<p>18 Без об’явлення згори народ неприборканий, а коли дотримується Закону, то він блаженний. 
<p>19 Одними словами слугу не виправиш, бо хоч він і розуміє, але до уваги їх не бере. 
<p>20 Чи бачив ти нерозважливу в словах людину? На нерозумного більше надії, ніж на неї! 
<p>21 Хто свого слугу змалку привчає до поблажливості, той в майбутньому зустрінеться з його зухвальством. 
<p>22 Розгнівана людина затіває сварку, так само й запальна робить багато помилок. 
<p>23 Гординя людини принижує її, а покірна духом здобуває славу. 
<p>24 Хто ділиться ( паює ) зі злодієм, ненавидить свою душу; він чує прокльони, але не видає його. 
<p>25 Хто боїться людей, потрапить у пастку, а хто покладається на ГОСПОДА, буде у безпеці. 
<p>26 Багато хто шукає прихильності правителя, але справедливий присуд людини від ГОСПОДА. 
<p>27 Нечестива людина огидна для праведних, а для нечестивого огидний той, хто йде прямою дорогою. 

<h4>Приповістей 30 
<p>1 Слова Аґура, сина Якея, массеянина. Слово цього мужа до Ітієла, - до Ітієла і Укала. 
<p>2 Насправді, я найнерозумніший з людей, і людського пізнання в мене немає. 
<p>3 Мудрості я не навчався і знання святих не маю. 
<p>4 Хто піднявся на небо і зійшов? Хто втримав вітер у жмені? Хто загорнув воду в одежу? Хто встановив усі межі землі? Яке Його Ім’я і яке ім’я Його Сина, скажи, якщо знаєш? 
<p>5 Кожне Боже слово чисте; Він - щит для тих, хто шукає в Нього захисту. 
<p>6 Не додавай до Його слів нічого, аби Він не докорив тобі, і ти не став неправдомовцем. 
<p>7 Двох речей я прошу в Тебе, - не відмов мені, перш ніж я помру: 
<p>8 Віддали від мене марноту і обманливе слово, убогості і багатства не давай мені, а годуй мене за потребою щоденним хлібом. 
<p>9 Щоб, маючи достаток, я не зрікся Тебе і не сказав: Хто такий ГОСПОДЬ ? Або, збіднівши, я не почав красти і не зневажив Імені мого Бога. 
<p>10 Не оскаржуй слуги перед його господарем, щоби він тебе не прокляв, і ти не став винуватим. 
<p>11 Є покоління, яке проклинає свого батька і не благословляє своєї матері. 
<p>12 Є покоління, яке вважає себе чистим, тоді як насправді від бруду свого воно не очистилося. 
<p>13 Є покоління із зарозумілим поглядом і піднятими догори повіками. 
<p>14 А є покоління, у якого зуби, як мечі, а щелепи - як сікачі, щоби пожирати вбогих на землі та принижених серед людей. 
<p>15 У ненажерливості є дві дочки: Дай! Давай! Навіть три ненаситних, а то й чотири, які ніколи не скажуть: Досить! 
<p>16 Шеол, неплідна утроба, спрагла земля, і вогонь, який також не скаже: Досить! 
<p>17 Око, що глузує з батька і не слухає матері, виклюють ворони з долини, або з’їдять орлята. 
<p>18 Три речі незбагненні для мене, і чотирьох я не розумію: 
<p>19 орлиних доріг у небі, зміїної дороги на скелі, дороги корабля у відкритому морі і дороги мужчини до дівчини. 
<p>20 Така ж дорога і жінки, яка чинить перелюб: вона наїлася ( задовольнилась ), обтерла свої уста і каже: Я нічого поганого не вчинила. 
<p>21 Від трьох речей трясеться земля, а взагалі чотирьох вона не може переносити: 
<p>22 раба, який стає царем; нерозумного, який досхочу наїдається хліба; 
<p>23 розпусницю, яка виходить заміж; невільницю, яка займає місце своєї господині. 
<p>24 А ось чотири маленькі істоти на землі, які мудріші за деяких мудреців: 
<p>25 мурашки - народ не сильний, але вони влітку роблять собі запаси їжі; 
<p>26 гірські кролики - слабке плем’я, проте в скелі роблять свої помешкання; 
<p>27 сарана царя не має, однак всі вирушають шеренгами; 
<p>28 павук, до якого можна доторкнутись руками, та він буває і в царських палатах. 
<p>29 І ще є три істоти, які мають легку ходу, - та навіть чотири, які величаво ступають: 
<p>30 лев, найсильніший серед звірів, не поступиться ні перед ким; 
<p>31 кінь і козел, а також цар серед свого народу. 
<p>32 Якщо ти у своїй зарозумілості учинив безумство й знову задумав зло, то затули уста рукою, 
<p>33 бо як збивання молока дає масло, а удар в ніс поводує кров, так само збудження гніву викликає сварку. 

<h4>Приповістей 31 
<p>1 Слова царя Лемуїла, - повчання, яке давала йому його мати. 
<p>2 Що, сину мій?... Що, дитино мого лона, сину моїх обітниць!? 
<p>3 Не віддавай жінкам своїх сил, ні доріг серця твого згубницям царів. 
<p>4 Не царям, Лемуїле, не царям пити вино, і не князям вживати міцні напої! 
<p>5 Аби напившись, вони не забували Закону і не викривляли правосуддя для всіх страдників. 
<p>6 Дайте міцний напій тому, хто гине, і вино тим, у кого гірко на душі! 
<p>7 Він вип’є, і забуде про свої злидні; нехай більше не згадує про своє страждання. 
<p>8 Відкрий свої уста заради оборони німого і захисту приречених на погибель. 
<p>9 Не мовчи, коли йдеться про правосуддя, - будь справедливим щодо вбогого та нужденного. 
<p>10 Хто знайде добропорядну жінку, то вона цінніша за перли! 
<p>11 Цілковито впевнене у ній серце її чоловіка, і він не залишиться без прибутку. 
<p>12 В усі дні свого життя вона засвідчує йому добром, а не злом. 
<p>13 Вона дбає про вовну та льон - і охоче працює власними руками. 
<p>14 Вона, наче комерційні кораблі, здалека привозить свій хліб. 
<p>15 Встає ще вдосвіта, розподіляє домашнім їжу і відповідну працю служницям. 
<p>16 Захоче придбати поле, купує його; завдяки прибутку з власних рук засаджує виноградник. 
<p>17 Надійно підперізує свій стан, і зміцнює свої м’язи. 
<p>18 Вона задоволена хорошими результатами своєї праці, тому її світильник не гасне і вночі. 
<p>19 Свої руки вона простягає до прядки, і пальці її беруться за веретено. 
<p>20 Свою долоню вона відкриває перед убогим, свої руки простягає нужденному. 
<p>21 Не боїться вона холоду в своєму домі, тому що вся її сім’я одягнена в подвійний одяг. 
<p>22 Вона робить собі покривала; її одежа - вісон і кармазин. 
<p>23 Її чоловік шанований при брамах, і засідає зі старійшинами краю. 
<p>24 Вона виготовляє і продає тонку білизну, постачає купцям пояси. 
<p>25 Вона одягається у силу та гідність й весело дивиться у майбутнє. 
<p>26 Уста свої вона відкриває з мудрістю, і люб’язне повчання в неї на язиці. 
<p>27 Уважно наглядає вона за справами свого дому, і дармового хліба вона не їсть. 
<p>28 Встають її діти і називають її щасливою, а її чоловік хвалить її, кажучи : 
<p>29 Було багато вправних жінок, однак ти перевершила їх усіх! 
<p>30 Миловидність – оманлива, краса швидкоплинна, але жінка, яка боїться ГОСПОДА, гідна хвали. 
<p>31 Віддайте їй належне за надбанням її рук, і нехай її вчинки вихваляють її при брамах! 