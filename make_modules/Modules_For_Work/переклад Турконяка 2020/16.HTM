<h2>

<h4>Неемії 1 
<p>1 Розповідь Неємії, сина Гахалії. Так сталося, що в місяці Кіслеві, двадцятого року, коли я перебував у фортеці Сузи, 
<p>2 до мене прийшов один з моїх братів, Ханані, з кількома чоловіками з Юдеї. Я розпитав їх про юдеїв, котрі залишились живими після полону, та про Єрусалим. 
<p>3 І вони мені розповіли: Ті, котрі залишилися, й котрі пережили поневолення, там у краю перебувають у злиднях і ганьбі з боку сусідів ; стіни Єрусалима зруйновані, а міські брами спалені вогнем. 
<p>4 Почувши про все це, я не стримався, – сів, заплакав, і був засмучений кілька днів, постив і молився до Небесного Бога 
<p>5 такими словами: О ГОСПОДИ, Боже Небесний! Ти є великим і грізним Богом, – Який дотримується Заповіту і виявляє милосердя до тих, котрі Його люблять й дотримуються Його Заповідей! 
<p>6 Нехай же Твоє вухо буде уважним, а Твої очі відкритими, аби вислухати молитву Твого слуги, яку тепер, вдень і вночі, підношу до Тебе за Твоїх дітей, ізраїльтян, які Тобі служать. Я визнаю гріхи, які ізраїльтяни скоїли проти Тебе, а також Я і родина мого батька – всі ми згрішили! 
<p>7 Ми, безперечно, вчинили злочин проти Тебе, не дотримуючись Заповідей, постанов і законів, які Ти заповів Своєму слузі Мойсеєві! 
<p>8 Але ж згадай обітницю, яку Ти дав Своєму слузі Мойсеєві, заповідаючи: Якщо ви допустите віроломство, Я вас розпорошу поміж народами, – 
<p>9 проте якщо ви навернетесь до Мене й будете дотримуватись Моїх Заповідей, виконуючи їх, то хоч би ви були розпорошені до краю небес, Я й звідти зберу вас і спроваджу вас на місце, яке Я обрав, щоби там перебувало Моє Ім’я! 
<p>10 Адже всі вони є Твоїми слугами і Твоїм народом, який Ти викупив Своєю могутньою силою та Своєю потужною рукою! 
<p>11 О ГОСПОДИ, нехай же Твоє вухо буде уважним до моєї молитви – Твого слуги й до молитов інших Твоїх слуг, котрі прагнуть ушанувати Твоє Ім’я! Благаю, посприяй, аби сьогодні пощастило Твоєму слузі, і нехай буде співчутливим до мене цей чоловік. Я ж тоді був чашником царя. 

<h4>Неемії 2 
<p>1 Так сталося, що в місяці нісані, двадцятого року царя Артаксеркса, коли принесли вино, я взяв те вино, й подав цареві. Я, звичайно ж, намагався не виглядати засмученим перед ним. 
<p>2 Але цар мене запитав: Чому твоє обличчя сумне, – чи ти не хворий? Не інакше як журба якась на серці?! Я дуже злякався 
<p>3 і сказав цареві: Нехай живе цар вічно! Як мені не бути сумним, коли місто, де гробниці моїх батьків, зруйноване, а його брами спалені вогнем? 
<p>4 А цар промовив до мене: Чого би ти хотів? Помолившись до Небесного Бога, я 
<p>5 сказав цареві: Якби це було до вподоби царю, і якщо твій раб знайшов у тебе ласку, то прошу, відправ мене в Юдею, в місто, де гробниці моїх батьків, щоб я його відбудував. 
<p>6 Тоді цар, біля якого сиділа й цариця, запитав мене: Як довго триватиме твоя подорож, і коли повернешся? Я зрозумів, що цар у своїй доброті погоджується мене відпустити, тому я назвав йому термін 
<p>7 і попросив: Коли цареві до вподоби, то нехай дадуть мені листи до намісників Заріччя, щоб мені дозволили пройти до Юдеї, 
<p>8 а також лист до Асафа, охоронця царських лісів, щоб дав мені дерево на виготовлення брам для храмової фортеці, для стін міста, й того дому, в якому мешкатиму. І цар мені дав усе, тому що доброзичлива рука мого Бога була наді мною. 
<p>9 Отже, я прибув до намісників Заріччя, і віддав їм царські послання. Цар направив зі мною також військових начальників та вершників. 
<p>10 Коли довідались про це Санваллат з Хорона та аммонійський слуга Товія, то їм стало дуже прикро, що прибув чоловік, аби піклуватись про добробут ізраїльтян... 
<p>11 Прибувши в Єрусалим, я залишався там три дні, 
<p>12 і нікому не повідомляючи, до якої справи в Єрусалимі мене спонукує мій Бог, я встав уночі і взявши кількох чоловіків, – більше не було при мені навіть жодної тварини, окрім тварини ( осла ), на якій я їхав, – і так серед ночі 
<p>13 вийшов через Браму Долини, й пішов у напрямку джерела Драконового, потім до Смітникової Брами, й оглядав зруйновані стіни Єрусалима, а також його спалені вогнем брами. 
<p>14 Звідти я поїхав до Джерельної Брами та до Царського Ставу. Оскільки не було можливості тварині, на якій я їхав, далі пройти, 
<p>15 то я під покровом ночі пішов руслом потоку Кедрон, уважно оглянув стіну, після чого звідти повернувся назад, знову проїхавши через Браму Долини. 
<p>16 Місцеві начальники не знали, куди я ходив, і що я хочу робити. До того часу я не говорив про це юдеям, – ні священикам, ні вельможам, ні начальникам, ані всім іншим, котрі мали виконувати роботу. 
<p>17 Але пізніше я сказав їм: Ви бачите лихо, в якому ми перебуваємо, – як спустошений Єрусалим, а його брами знищені вогнем. Тож давайте відбудуємо стіни Єрусалима, й, нарешті, звільнимось від цієї ганьби! 
<p>18 Я розповів їм про доброзичливу Божу руку, яка наді мною, переказав, що говорив мені цар. Тоді вони твердо вирішили: Давайте візьмемось за будівництво! Після цього всі енергійно заповзялись за добру справу. 
<p>19 Проте, почувши про це, хоронієць Санваллат, аммонійський слуга Товія, і аравієць Ґешем, почали з нас глузувати і зневажливо говорили: Що це за справа, яку ви розпочинаєте? Ви часом не плануєте збунтуватись проти царя? 
<p>20 Тоді у відповідь я їм сказав: Небесний Бог учинить так, щоб нам щастило! Ми, Його слуги, беремось за відбудову. Що ж до вас, то в цій справі ви не маєте ні частки, ні права. Не буде про вас і пам’яті в Єрусалимі. 

<h4>Неемії 3 
<p>1 Тоді піднявся первосвященик Еліяшів і разом зі своїми співбратами, священиками, відбудували Овечу Браму. Вони її посвятили, вставивши її двері, й будували далі аж до Башти Сотні та до Башти Хананеїла, посвятивши і їх. 
<p>2 Поряд з ними будували чоловіки з Єрихона, а поруч з ними будував Заккур, син Імрії. 
<p>3 Рибну Браму будували нащадки Хассенаї. Вони скріпили її одвірки та вставили її двостулкові двері, й поставили її замки та засуви. 
<p>4 А поруч з ними відбудовував Меремот син Урії, онук Гаккоца. Поряд з ним відбудовував стіну Мешуллам, син Берехії, онук Мешезавела. А поруч з ним відбудовував Садок, син Баани. 
<p>5 Поруч з ними відбудовували текойці, хоча вельможі з Текої не захотіли попрацювати для свого ГОСПОДА. 
<p>6 Браму Старого Міста відбудовували Йояда, син Пасеаха, та Мешуллам, син Бесодії. Вони скріпили її одвірки, вставили її двостулкові двері, поставили її замки та її засуви. 
<p>7 Поряд з ними відбудовували Мелатія з Ґівеона та Ядон з Меронота, а також мешканці Ґівеона та Міцпи, – підлеглі намісника Заріччя. 
<p>8 Поруч із ним відбудовував Уззіїл, син Харгаї, зі спілки золотарів, а поряд із ним відбудовував Хананія, з братства виробників парфумів; вони відбудували мури Єрусалима аж до Стіни Широкої. 
<p>9 Поруч з ними відбудовував Рефая, син Хура, начальник половини єрусалимської округи. 
<p>10 Поряд з ними відбудовував Єдая, син Харумафа, навпроти свого дому, а поруч з ним відбудовував Хаттуш, син Хашафнії. 
<p>11 Наступний відтинок стіни з Баштою Печей відбудовували Малкія, син Харіма та Хашшув, син Пахат-Моава. 
<p>12 Поруч з ними відбудовував Шаллум, син Галлохеша, начальник другої половини єрусалимської округи разом зі своїми дочками. 
<p>13 Браму Долини відбудовував Ханун разом з мешканцями Заноаха. Вони її збудували, встановили її двері, замки та засуви; крім того, вони відбудували тисячу ліктів стіни аж до Смітникової Брами. 
<p>14 А саму Смітникову Браму відновлював Малкія, син Рехава, начальник округа Бет-Гаккерема, – він її відновив, скріпив її одвірки, встановив двостулкові двері й поставив її замки та її засуви. 
<p>15 А Браму Джерельну відновлював Шаллум, син Кол-Хозеї, начальник округи Міцпи. Він її відбудував, зробив накриття, встановив двостулкові двері, поставив її замки та її засуви. Він же відбудував стіну біля ставу Шелаха поряд зі садом царя і аж до сходів, що ведуть униз від Міста Давида. 
<p>16 За Шаллумом відбудовував Неємія, син Азбука, начальник половини округи Бет-Цура, аж до Давидових гробниць, а далі до спорудженого ставу і Дому Витязів. 
<p>17 За Неємією працювали левіти, – Рехум, син Банії, а неподалік нього відбудовував Хашавія, начальник половини округу Кеїла – за свій округ. 
<p>18 За ним відбудовували їхні брати: Баввай, син Хенадада, начальник другої половини округу Кеїла, 
<p>19 а поруч з ним, навпроти підйому до кута Арсеналу Зброї, відбудовував Езер, син Ісуса, начальник Міцпи. 
<p>20 За ним віддано працював Барух, син Заббая, відбудовуючи наступний відтинок, від кута Арсеналу й аж до дверей дому первосвященика Еліяшіва. 
<p>21 За ним працював Меремот, син Урії, онук Гаккоца, відбудовуючи наступний відтинок, – від дверей дому Еліяшіва й до кута дому Еліяшіва. 
<p>22 Далі відбудовували священики з надйорданських околиць. 
<p>23 За ними відбудовували Веніямін і Хашшув навпроти свого дому, а за ними відбудовував Азарія, син Маасії, онук Ананії, також біля свого дому. 
<p>24 Наступний відтинок відбудовував Біннуй, син Хенадада, – від дому Азарії аж до кута й повороту стіни, а 
<p>25 Палал, син Узая, відбудовував далі – від повороту стіни, й Верхньої Вежі, що виступала з Верхнього царського палацу та дворика вартових. Далі працював Педая, син Пароша, 
<p>26 і храмові слуги, що мешкали в Офелі, – вони відбудовували стіну до Водяної Брами, що на сході, і другої Виступаючої Башти. 
<p>27 За ними мешканці Текої відбудовували другу частину стіни навпроти Виступаючої Башти, аж до стіни навколо храмового виступу, Офелу. 
<p>28 Вище Кінської Брами стіну відбудовували священики, – кожен навпроти свого дому. 
<p>29 Трохи далі відбудовував стіну Садок, син Іммера, навпроти свого дому. За ним відбудовував Шемая, син Шеканії, вартовий Східної Брами. 
<p>30 Далі відбудовували Хананія, син Шелемії, та Ханун, шостий син Цалафа, наступний відтинок стіни, а за ним відбудовував Мешуллам, син Берехії – навпроти свого помешкання. 
<p>31 За ним відбудовував Малкія, син золотаря, аж до дому храмових слуг та торговців, напроти Вартової Брами і аж до наріжної горішньої світлиці. 
<p>32 А від наріжної горішньої світлиці до Овечої Брами відбудовували золотарі та торговці. 
<p>33 Так сталося, що коли дізнався Санваллат, що ми будуємо стіну, то він дуже розлютився, запалав гнівом і почав глузувати з юдеїв. 
<p>34 Він виступав перед своїми братами і військом Самарії, підбурюючи: Що роблять ці нікчемні юдеї? Невже їм це дозволять? Невже знову приноситимуть тут жертви? Невже можливо це зробити за один день? Хіба можна оживити це каміння з купи пороху після пожарища? 
<p>35 А Товія, аммонієць, що стояв біля нього, глузливо додавав: А хоч би й збудували, то споруда буде такою, що скочить лисиця на їхню кам’яну стіну й розвалить. 
<p>36 Боже наш, Ти чуєш, з яким презирством говорять про нас, тож поверни їхнє ганьблення на їх власну голову! Віддай їх як здобич у край неволі! 
<p>37 Не покривай їхнього беззаконня і не забудь їхнього гріха перед Тобою, адже вони ображали будівничих. 
<p>38 Проте ми продовжували відбудовувати стіну, й незабаром стіна по висоті до половини була зведена, а люди охоче, від душі працювали далі. 

<h4>Неемії 4 
<p>1 Почувши, що стіни Єрусалима підіймаються, а виломи замуровуються, Санваллат, Товія, аравійці, аммонійці та ашдодці ще більше розлютилися. 
<p>2 Всі вони змовились, щоб разом підступно вдарити по Єрусалиму і споводувати в ньому заколот. 
<p>3 Ми ж молилися до нашого Бога вдень та вночі й виставляли проти них охорону. 
<p>4 Але серед юдеїв почались нарікання: Сила носіїв ослабла, а румовищ ще багато, – ми не зможемо самі відбудувати стіну... 
<p>5 А вороги наші домовлялися: Вони не повинні дізнатися й побачити, аж доки ми не опинимось серед них; тоді винищимо їх, і зупинимо роботу! 
<p>6 Але так сталося, що з різних сторін приходили юдеї, котрі мешкали неподалік їх і не менше десяти разів нас звідусіль попереджали, що проти нас підіймаються вороги, аби нас вдарити. 
<p>7 Тоді я поставив сторожу на низьких ділянках за стіною, на відкритих місцях. Тож поставив я людей за родами, з їхніми мечами, їхніми списами та їхніми луками. 
<p>8 Зауваживши, що ізраїльтяни відчувають страх, я виступив і промовив до знатних людей та начальників: Не бійтеся їх! Пам’ятайте про ГОСПОДА, великого й грізного, та будьте готові до боротьби за ваших братів, за ваших синів і ваших дочок, за ваших дружин і за ваші домівки. 
<p>9 Але так сталося, що коли наші вороги довідались, що їхня змова стала відома нам, і що Бог зруйнував їхні плани, ми всі повернулися на стіну, – кожен до своєї праці. 
<p>10 Проте з того часу лише половина моїх людей продовжували роботу, а друга половина молодих людей, одягнутих в кольчуги, тримали списи, щити, луки і разом зі своїми начальниками охороняли всіх юдеїв, 
<p>11 котрі відбудовували стіну. А носильники грузів так виконували свої обов’язки: Кожен однією рукою виконував працю, а в іншій тримав списа. 
<p>12 Крім того, кожен, зокрема, будівничий мав прикріплений до пояса меч і з ним виконував працю. До того ж, коло мене постійно стояв трубач-сигнальник. 
<p>13 Я попередив усіх знатних людей, начальників і весь народ: Роботи багато, й простір широкий, – ми розпорошені по стіні – далеко один від одного. 
<p>14 Отже, з того боку, звідки почуєте звук труби, туди маєте до нас усі зібратись, і наш Бог воюватиме за нас! 
<p>15 Отак ми виконували працю: половина з нас тримали списи від раннього світанку і до появи зірок. 
<p>16 У той час я також наказав людям: Нехай кожен ночує зі своїми слугами в межах Єрусалима, аби слуги вночі нас охороняли, а вдень – працювали. 
<p>17 Але ніхто з нас, – ані я, ні мої брати, ні мої слуги, ні вартові біля мене, – ніхто з нас не знімали свого одягу, і в кожного напоготові була його зброя. 

<h4>Неемії 5 
<p>1 І було велике нарікання народу та їхніх жінок на своїх братів, юдеїв. 
<p>2 Декотрі говорили: Багато з нас віддають своїх синів і своїх дочок у заставу, щоб нам дали зерно для харчування, аби вижити! 
<p>3 А інші скаржились: Нам доводиться віддавати під заставу наші поля, наші виноградники та наші доми, щоб отримати зерно для їжі під час голоду! 
<p>4 Ще інші говорили: Ми позичаємо гроші на оплату податку цареві, віддаючи під заставу свої поля, та свої виноградники! 
<p>5 Адже наші тіла такі самі, як і тіла наших братів, а наші діти такі ж, як і їхні діти, проте ми змушені віддавати наших синів і наших дочок у неволю, і деякі з наших дочок уже стали невільницями; ми не можемо нічого вдіяти, оскільки наші поля і наші виноградники належать іншим людям. 
<p>6 Почувши такі нарікання і скарги, я дуже обурився. 
<p>7 У своєму сердечному пориві я почав дорікати начальникам і всім заможним, говорячи їм: Позичаючи своєму братові під лихву, ви накладаєте важкий тягар … Тому я скликав проти них велике зібрання, 
<p>8 і сказав їм: Ми змушені були викупляти наших братів-юдеїв, проданих язичницьким народам, а ви продаєте своїх власних братів, – вони змушені продаватися вам! Вони ж мовчали, не знаючи що відповісти... 
<p>9 Тоді я продовжив: Не добра ця справа, яку ви чините! Невже ви не повинні були б жити в страху перед вашим Богом, аніж наражатись на ганьбу язичників, наших ворогів?! 
<p>10 Сталося так, що я, мої брати, й мої слуги також позичали людям гроші та зерно, тож давайте подаруємо їм цей борг! 
<p>11 Поверніть же їм негайно їхні поля, їхні виноградники, їхні оливкові сади і їхні доми! Подаруйте їм також відсотки з грошей, зерна, вина й олії, які вони вам винуваті! 
<p>12 І вони відповіли: Повернемо й нічого не будемо від них вимагати! Зробимо так, як ти кажеш! Тоді я покликав священиків, і запропонував усім присягнутись, що учинять згідно з даним словом. 
<p>13 Крім того, обтрусивши свій одяг, я сказав: Так нехай Бог обтрусить кожного чоловіка, котрий не дотримається свого слова, з його дому та від нажитого його працею! Нехай він буде таким же витрушеним і порожнім! І вся громада вигукнула: Амінь! Народ прославив ГОСПОДА, і учинив згідно з обіцяним словом. 
<p>14 З того дня, як цар призначив мене намісником у Юдейському краю, тобто від двадцятого року і до тридцять другого року царювання Артаксеркса, – всі дванадцять років, ні я, ані мої брати не користались з утримання, яке мало би належати наміснику, 
<p>15 тоді як намісники, котрі були переді мною, пригноблювали народ, забираючи в них хліб та вино, не говорячи вже про сорок срібних шеклів, які намісники отримували ; навіть їхні слуги пригнічували людей. Я ж так не чинив, оскільки боявся свого Бога. 
<p>16 До того ж, я разом з усіма займався відбудовою стін, як і всі мої слуги, котрі також були задіяні в праці, тому полів ми не набували. 
<p>17 І хоч за моїм столом постійно харчувалось сто п’ятдесят чоловік з юдеїв і їхніх начальників, не враховуючи гостей, котрі прибували до нас від навколишніх народів; 
<p>18 хоч щодня для цього приготовляли одного вола, шість добірних овець і багато птиці, а кожні десять днів постачали багато всякого вина, – при всьому тому я не домагався належного мені, як наміснику, утримання, адже й без цього безоплатна праця була тяжким тягарем для тих людей. 
<p>19 Пам’ятай про мене, мій Боже, на добро мені за все, що я учинив для цього народу. 

<h4>Неемії 6 
<p>1 Коли Санваллату, Товії, аравійцю Ґешему та всім іншим нашим ворогам стало відомо, що я відбудував стіну, так що в ній зовсім не залишилось проломів, – хоч на той час я ще не в усіх брамах встановив двостулкові двері, – 
<p>2 то сталося так, що Санваллат та Ґешем прислали мені запрошення: Давай зустрінемось разом у Кефірімі, в долині Оно. Так вони замислили заподіяти мені лихо. 
<p>3 Але я відіслав до них послів з такою відповіддю: Я зайнятий великою справою, тому не зможу прийти. Задля чого мала би зупинитися робота, якби я все залишив і пішов до вас? 
<p>4 Вони чотири рази посилали до мене, пропонуючи зустрітись, а я їм щоразу відповідав ті самі слова. 
<p>5 На п’ятий раз Санваллат направив до мене свого слугу з подібною пропозицією, а в його руках був ще й відкритий лист. 
<p>6 У ньому було написано: Серед людей поширюються чутки, – зокрема, про це розповідає і Ґешем, – що ти, разом з юдеями, плануєте заколот, тому ви й будуєте стіну. За тими ж чутками, ти мав би стати їхнім царем. 
<p>7 Адже ти навіть настановив пророків, котрі мають про тебе в Єрусалимі провіщати: В Юдеї є цар! Ця вістка, безперечно, дійде і до царя, отже, негайно приходь, і разом порадимось! 
<p>8 Але я послав до нього таку відповідь: Нічого подібного, про що ти говориш, не було, – ти все це вигадав сам! 
<p>9 Ось таким чином вони намагались нас залякати, вважаючи: Опустяться їхні руки щодо подальшої праці, й вона не буде завершена! Проте цим вони лише придавали мені більшої рішучості. 
<p>10 Коли я прийшов у дім Шемаї, сина Делаї, сина Мегетавеїли, а він зачинився й каже: Зустрінемося в Божому Храмі, заховаємось десь у середині Храму, й зачинимо за собою двері Храму, адже хочуть тебе вбити, і прийдуть тебе вбивати вночі! 
<p>11 А я йому відповів: Хіба така людина, як я, повинна втікати? Та й хто я такий, що можу ввійти в Храм і залишитись при цьому живим? Не піду! 
<p>12 Я зрозумів, що не Бог його послав, – а він проголосив таке пророцтво щодо мене, оскільки Товія і Санваллат підкупили його. 
<p>13 Він був підкуплений, щоб мене залякати, бо учинивши так, я згрішив би, а вони отримали би підставу мене зганьбити перед людьми. 
<p>14 Тож пригадай, мій Боже, Товії і Санваллатові їхні негідні вчинки, а також пророчиці Ноадії та іншим пророкам, котрі мене залякували! 
<p>15 Двадцять п’ятого дня місяця Елула, – через п’ятдесят два дні, – стіна була завершена. 
<p>16 Так сталося, що коли про це довідались усі наші вороги, та побачили всі навколишні народи, то дуже злякались і впали духом, усвідомивши, що все це відбулось за волею нашого Бога. 
<p>17 Того часу знатні люди з Юдеї часто посилали свої листи до Товії, а Товія відповідав на них, 
<p>18 адже чимало юдеїв були з ним пов’язані присягою, оскільки він був зятем Шеханії, Арахового сина, а син Шеханії, Єгоханан, був одружений на дочці Мешуллама, сина Берехії. 
<p>19 Усі вони мені розповідали, який він хороший, і передавали йому все, що говорив я. Товія після того надсилав мені листи, аби мене залякати. 

<h4>Неемії 7 
<p>1 Коли стіни були вже відбудовані, і я повставляв двостулкові двері, то були призначені придверники, співаки та левіти. 
<p>2 Я також призначив міським головою над Єрусалимом свого брата Ханані, а начальником ( комендантом ) фортеці міста став Хананій, оскільки, на відміну від багатьох, він був вартим довіри й богобоязливим чоловіком. 
<p>3 Я їм дав такий наказ: Брам Єрусалима не відкривати, доки не припече сонце, – поки нові вартові не заступлять на службу, ворота нехай будуть замкнуті на засув. А ще призначте вартових з мешканців Єрусалима, – кожного на визначену для нього варту, або неподалік свого дому. 
<p>4 Місто було просторим і великим, але мешканців у ньому було небагато; та й житлові будинки не були ще відбудовані. 
<p>5 Тож мій Бог надихнув мене зібрати вельмож, начальників і звичайних людей, щоб здійснити перепис, починаючи з тих, котрі прибули першими. Я знайшов і родовідні списки, де було написане таке: 
<p>6 Це мешканці краю, які повернулись з полону поневолення, котрих переселив вавилонський цар Навуходоносор. Тепер вони повернулись в Єрусалим і в Юдею, – кожен у своє місто. 
<p>7 Вони прибули зі Зоровавелем, Ісусом, Неємією, Азарією, Раамією, Нахаманієм, Мордехаєм, Білшаном, Місперетом, Біґваєм, Нахумом, Бааною. Число мужів ізраїльського народу було таким: 
<p>8 Нащадків Пароша – дві тисячі сто сімдесят два; 
<p>9 нащадків Шефатії – триста сімдесят два; 
<p>10 нащадків Араха – шістсот п’ятдесят два; 
<p>11 нащадків Пахат-Моава, зокрема, з поколінь Ісуса та Йоава – дві тисячі вісімсот вісімнадцять; 
<p>12 нащадків Елама – тисяча двісті п’ятдесят чотири; 
<p>13 нащадків Заттуя – вісімсот сорок п’ять; 
<p>14 нащадків Заккая – сімсот шістдесят; 
<p>15 нащадків Біннуї – шістсот сорок вісім; 
<p>16 нащадків Беваї – шістсот двадцять вісім; 
<p>17 нащадків Азґада – дві тисячі триста двадцять два; 
<p>18 нащадків Адонікама – шістсот шістдесят сім; 
<p>19 нащадків Біґваї – дві тисячі шістдесят сім; 
<p>20 нащадків Адіна – шістсот п’ятдесят п’ять; 
<p>21 нащадків Атера, зокрема, Єзекії, – дев’яносто вісім; 
<p>22 нащадків Хашума – триста двадцять вісім; 
<p>23 нащадків Бецаї – триста двадцять чотири; 
<p>24 нащадків Харіфа – сто дванадцять; 
<p>25 нащадків Ґівеона – дев’яносто п’ять. 
<p>26 Чоловіків із Вифлеєма та Нетофи – сто вісімдесят вісім; 
<p>27 чоловіків із Анатота – сто двадцять вісім; 
<p>28 чоловіків із Бет-Азмавета – сорок два; 
<p>29 чоловіків із Кір’ят-Єаріма, Кефіри та Беерота – сімсот сорок три; 
<p>30 чоловіків із Рами та Гіви – шістсот двадцять один; 
<p>31 чоловіків із Міхмаса – сто двадцять два; 
<p>32 чоловіків із Бетеля та Ая – сто двадцять три; 
<p>33 чоловіків з іншого Нево – п’ятдесят два. 
<p>34 Нащадків іншого Елама – тисяча двісті п’ятдесят чотири; 
<p>35 нащадків Харіма – триста двадцять. 
<p>36 Чоловіків із Єрихона – триста сорок п’ять; 
<p>37 чоловіків із Лода, Хадіда й Оно – сімсот двадцять один. 
<p>38 Нащадків Сенаї – три тисячі дев’ятсот тридцять. 
<p>39 Далі йдуть священики: нащадків Єдаії, зокрема, з родини Ісуса – дев’ятсот сімдесят три; 
<p>40 нащадків Іммера – тисяча п’ятдесят два; 
<p>41 нащадків Пашхура – тисяча двісті сорок сім; 
<p>42 нащадків Харіма – тисяча сімнадцять. 
<p>43 Далі – левіти: нащадків Ісуса від Кадміїла, та нащадків Годевії – сімдесят чотири. 
<p>44 Співаків, нащадків Асафа – сто сорок вісім. 
<p>45 Придверників: з нащадків Шаллума, з нащадків Атера, з нащадків Талмона, з нащадків Аккува, з нащадків Хатіта, з нащадків Шовая –всього сто тридцять вісім. 
<p>46 Храмових слуг: нащадків Ціхи, нащадків Хасуфа, нащадків Таббаота; 
<p>47 нащадків Кероса, нащадків Сіаї, нащадків Падона; 
<p>48 нащадків Левани, нащадків Хаґави, нащадків Салмаї; 
<p>49 нащадків Ханана, нащадків Ґіддела, нащадків Ґахара; 
<p>50 нащадків Реаї, нащадків Реціна, нащадків Некоди; 
<p>51 нащадків Ґаззама, нащадків Уззи, нащадків Пасеаха; 
<p>52 нащадків Бесаї, нащадків Меуніма, нащадків Нефішесіна; 
<p>53 нащадків Бакбука, нащадків Хакуфа, нащадків Хархура; 
<p>54 нащадків Бацліта, нащадків Мехіди, нащадків Харшини; 
<p>55 нащадків Баркоса, нащадків Сісери, нащадків Темаха; 
<p>56 нащадків Неціяха, нащадків Хатіфа. 
<p>57 Нащадків слуг Соломона: з родини Сотаї, з родини Соферета, з родини Періди, 
<p>58 з родини Яела, з родини Даркона, з родини Гіддела, 
<p>59 з родини Шефатії, з родини Хаттіла, з родини Похерет-Гаццеваїма, з родини Амона, – 
<p>60 всього храмових слуг і нащадків слуг Соломона – триста дев’яносто два. 
<p>61 А ось ті, що прибули з Тел-Мелеха, з Тел-Харші, з Керув-Аддона та Іммера, але котрі не змогли довести, що їхні батьківські родини, або, що вони самі – нащадки Ізраїлю: 
<p>62 Родина Делаї, родина Товії та родина Некоди – всього шістсот сорок два. 
<p>63 Так само й священики: родина Ховаї, родина Гаккоца, родина Барзіллая, котрий одружився на дочці гілеадця Барзіллая, і взяв прізвище її родини, – 
<p>64 вони також шукали свій родовідний запис, але не знайшли. Тому вони були усунуті від священицького служіння. 
<p>65 Намісник заборонив їм споживати священні жертви, аж поки не з’явиться священик з Урімом і Туммімом. 
<p>66 Уся громада налічувала сорок дві тисячі триста шістдесят осіб, 
<p>67 крім їхніх слуг та їхніх служанок, яких було сім тисяч триста тридцять сім осіб. Серед них також було двісті сорок п’ять співаків і співачок. 
<p>68 [ Було в них сімсот тридцять шість коней, двісті сорок п’ять мулів ], чотириста тридцять п’ять верблюдів, шість тисяч сімсот двадцять ослів. 
<p>69 Деякі з глав батьківських родин внесли до скарбниці кошти на будівництво. Сам намісник вніс до скарбниці тисячу золотих драхм ( дариків ), п’ятдесят чаш і п’ятсот тридцять священицьких шат. 
<p>70 А щодо глав батьківських родин, то вони внесли до скарбниці на будівництво двадцять тисяч золотих драхм ( дариків ) і дві тисячі двісті мін срібла. 
<p>71 Всі інші з народу внесли двадцять тисяч золотих драхм ( дариків ), дві тисячі мін срібла та шістдесят сім священицьких шат. 
<p>72 Священики, левіти, придверники, співаки, слуги Храму, як і весь народ, – тобто весь Ізраїль, – поселились у своїх містах. 

<h4>Неемії 8 
<p>1 Коли настав сьомий місяць, відтоді як ізраїльтяни вже замешкали в своїх містах, зібрався в Єрусалимі народ, – усі як один чоловік, – на майдан, що перед Водяною Брамою. Вони попросили книжника Ездру, аби він приніс Книгу Закону Мойсея, який ГОСПОДЬ заповів Ізраїлю. 
<p>2 Отже, першого дня сьомого місяця священик Ездра виніс Закон до громади чоловіків, жінок й усіх, хто, слухаючи, міг розуміти. 
<p>3 Він читав з Книги на майдані, що перед Водяною Брамою, від світанку аж до полудня, і увага всього народу, – чоловіків, жінок і всіх, котрі здатні сприймати, – була прикута до Книги Закону. 
<p>4 Книжник Ездра стояв на спеціально зробленому для цього дерев’яному помості, а праворуч від нього стояли Маттітія, Шема, Аная, Урія, Хілкія і Маасея, а ліворуч від нього були Педая, Мішаїл, Малкія, Хашум, Хашбаддан, Захарія і Мешуллам. 
<p>5 І от Ездра відкрив Книгу перед очима всього народу, – адже він стояв вище, ніж усі люди, – тому, щойно він її відкрив, увесь народ підвівся. 
<p>6 Тож Ездра віддав хвалу ГОСПОДУ, величному Богові, а весь народ, здійнявши руки вгору, відповів: Амінь! Амінь! Після чого вони, схилившись долілиць, поклонилися ГОСПОДУ. 
<p>7 Тим часом, як народ стояв на своєму місці, левіти: Ісус, Баній, Шеревія, Ямін, Аккув, Шаббетай, Годія, Маасея, Келіта, Азарія, Йозавад, Ханан і Пелая тлумачили людям Закон. 
<p>8 Вони виразно читали з Книги Божого Закону, пояснюючи його значення, аби прочитане можна було зрозуміти. 
<p>9 Слухаючи слова Закону, всі люди плакали, тому намісник Неємія, священик і книжник Ездра, а також левіти, котрі тлумачили людям, сказали всьому народові: Цей день – святий для ГОСПОДА, вашого Бога! Не плачте і не сумуйте! 
<p>10 Далі вони сказали людям: Йдіть, їжте ситні страви, пийте солодке і поділіться частиною з тими, в кого нічого немає, адже це святий день нашого ГОСПОДА ! І не сумуйте, тому що в ГОСПОДНІЙ радості – ваша сила! 
<p>11 Левіти також заспокоювали людей, вмовляючи: Вгамуйтесь, адже це святий день, і не засмучуйтесь! 
<p>12 Після того весь народ розійшовся, аби їсти, пити, й ділитись з іншими та веселились, оскільки зрозуміли слова, які їм пояснили. 
<p>13 Наступного дня зібрались глави батьківських родин усього народу, а також священики та левіти до книжника Ездри, щоб він докладно пояснив їм слова Закону. 
<p>14 Вони дослідили, що в Законі, який заповів ГОСПОДЬ через Мойсея, є постанова, щоб ізраїльтяни під час свята в сьомому місяці мешкали в наметах. 
<p>15 Тож вони мали оголосити, сповіщаючи в усіх їхніх містах та в Єрусалимі, такі слова: Вийдіть у гори, і принесіть звідти галуззя садової оливки, і галузки дикої оливки, миртове і пальмове галуззя та галузки інших густолистих дерев, аби влаштувати з них намети у відповідності з написаним! 
<p>16 Отже, люди так і зробили, – всі вони принесли й зробили собі намети, влаштувавши їх чи то на своєму даху, чи на своєму подвір’ї, а то й у дворах Божого Храму, на майдані неподалік Водяної Брами, а також на майдані біля Єфремової Брами. 
<p>17 Отже, уся громада, – всі, що повернулись із полону, – влаштували собі намети й мешкали в тих наметах, чого ізраїльтяни не робили з часу Ісуса, сина Навина, аж до цього дня. Це була дуже велика радість. 
<p>18 Щодня вони слухали прочитане з Книги Божого Закону, – від першого і аж до останнього дня. Свято справляли протягом семи днів, а восьмого дня, згідно з постановою, відбулось урочисте зібрання. 

<h4>Неемії 9 
<p>1 Двадцять четвертого дня того ж ( сьомого ) місяця, оголосивши піст, ізраїльтяни зібрались, одягнулись у веретище й посипали попелом голови. 
<p>2 Це означало, що нащадки ізраїльтян нарешті відокремились від усіх чужоземних народів. Вони стояли, визнаючи свої гріхи та беззаконня своїх батьків. 
<p>3 Тож чверть дня, стоячи на своїх місцях, вони читали Книгу Закону ГОСПОДА, свого Бога; а другу чверть дня, визнаючи гріхи, вони поклонялись ГОСПОДУ, своєму Богові. 
<p>4 Стоячи на підвищенні, левіти: Ісус, Баній, Кадміїл, Шеванія, Бунні, Шеревія, інший Баній та Хенані, голосно волали до ГОСПОДА, свого Бога. 
<p>5 Потім левіти – Ісус, Кадміїл, Баній, Хашавнія, Ходія, Шеванія і Петахія сказали: Встаньте, віддайте славу ГОСПОДУ, вашому Богові від віку й до віку! Нехай благословляють Ім’я Твоєї слави, і нехай воно буде звеличене понад усяке благословення і славу! 
<p>6 Ти єдиний є ГОСПОДОМ ! Ти створив небеса й небеса небес і все їхнє воїнство ( зорі ), а також землю і все, що на ній, моря і все, що в них. Ти всьому цьому даєш життя, а небесне воїнство Тобі поклоняється. 
<p>7 Це Ти, ГОСПОДИ, є Тим Богом, Котрий обрав Аврама, вивівши його з Ура халдейського, дав йому ім’я – Авраам. 
<p>8 А коли Ти переконався, що його серце щире перед Тобою, то уклав з ним заповіт, що даси йому і його нащадкам землю ханаанців, хеттейців, аморейців, періззейців, євусейців, гіргашейців. І Ти дотримався Свого слова, бо Ти є справедливим. 
<p>9 І Ти побачив страждання наших батьків у Єгипті, й почув їхній зойк біля Червоного Моря. 
<p>10 Ти виявив ознаки й чудеса на фараонові, на всіх його слугах і на всьому народі його краю, адже Ти знав, як зухвало та зарозуміло вони з ними поводяться, – тоді Ти учинив славним Своє Ім’я аж по сьогодні. 
<p>11 Ти розділив перед ними море, й вони пройшли посеред моря, як по сухій землі, а тих, котрі їх переслідували, Ти кинув у глибочінь, наче камінь у бурхливі води. 
<p>12 Ти провадив їх удень хмарним стовпом, а вночі стовпом вогненним, освітлюючи їм дорогу, якою вони йшли. 
<p>13 Ти зійшов на гору Сінай і розмовляв із ними з небес; Ти дав їм справедливі суди, незмінні закони, добрі постанови й заповіді. 
<p>14 Ти оголосив їм Свою святу суботу; Ти дав їм Заповіді, постанови та закон через Свого слугу Мойсея. 
<p>15 Коли вони були голодні, Ти дав їм хліб з неба, а коли відчували спрагу, Ти вивів їм зі скелі воду. Ти їм наказав увійти й успадкувати край, щодо якого Ти, піднявши Свою руку присягнув дати їм. 
<p>16 Але вони, наші батьки, повелися зухвало, стали тугошиїми, й не прислухались до Твоїх Заповідей. 
<p>17 Виявляючи впертість і непослух, вони забули про Твої чудеса, які Ти вчинив серед них, і в своїй запеклій зарозумілості збунтувались, обрали собі ватажка, щоби повернутись назад у єгипетське рабство. Але Ти є прощаючим Богом, милосердним і співчутливим, довготерпеливим і добрим, так що Ти їх не залишив. 
<p>18 Навіть тоді, коли вони зробили собі литого тельця й говорили: Це – твій бог, Ізраїлю, який вивів тебе з Єгипту, – чим учинили страшне блюзнірство, – 
<p>19 Ти у Своєму великому милосерді не залишив їх у пустелі й не позбавив їх хмарного стовпа вдень, щоб вести їх дорогою, ані вогненного стовпа вночі, який освітлював їм шлях, яким мали рухатись. 
<p>20 Більше того, Ти дав їм Свого доброго Духа, аби їх повчати, й манни Твоєї Ти їх не позбавив, а коли потерпали від спраги, Ти давав їм воду. 
<p>21 Протягом сорока років Ти їх годував у пустелі, так що їм нічого не бракувало. Одяг їхній не зношувався, їхні ноги не опухали. 
<p>22 Ти давав їм царства й народи, які Ти їм підкоряв поступово. Так вони оволоділи краєм хешбонського царя Сіхона, а також краєм башанського царя Оґа. 
<p>23 Ти намножив їхніх нащадків, як зірок небесних, і впровадив їх у край, який Ти обіцяв їхнім батькам, що вони туди увійдуть і його успадкують. 
<p>24 Їхні нащадки прийшли туди й заволоділи тим краєм. Ти впокорив перед ними мешканців того краю, ханаанців, видавши їм у руки їхніх царів та народи краю, аби чинили з ними за своєю волею. 
<p>25 Захопивши укріплені міста та врожайну землю, вони заволоділи домами, повними всякого добра, висіченими в скелі криницями, виноградниками, оливковими садами й різними плодовими деревами у великій кількості. Отже, вони їли, насичувались, товстіли, насолоджуючись Твоєю великою добротою. 
<p>26 Проте з часом вони стали впертими й збунтувалися проти Тебе, занедбали Твій Закон, як непотрібний, та вбивали Твоїх пророків, котрі свідчили між ними, аби навернути їх до Тебе; вони припускались великого блюзнірства. 
<p>27 Тому Ти видав їх у руки їхніх ворогів, які їх пригноблювали. Але під час свого утиску вони знову волали до Тебе, й Ти вислуховував з Твоїх небес, і в Своєму великому милосерді Ти давав їм визволителів, які їх рятували з рук їхніх ворогів. 
<p>28 Але коли наступав спокій, то вони знову починали творити зло перед Тобою. Тому Ти віддавав їх у руки їхніх ворогів, котрі їх пригноблювали. Тоді вони знову волали до Тебе, й Ти знову вислуховував їх на небесах, і в Своєму великому милосерді рятував їх багато разів. 
<p>29 Отже, Ти їх попереджував, аби навернути їх до Свого Закону, але в своїй зухвалості вони не дотримувались Твоїх Заповідей, і грішили проти Твого судочинства, дотримуючись якого, людина мала би жити ним. Бунтуючись, вони повертались до нього спинами, залишаючись тугошиїми й неслухняними. 
<p>30 Багато років через Своїх пророків, натхненних Твоїм Духом, Ти терпляче застерігав їх, але вони не слухали, й тоді Ти видавав їх у руки чужоземних народів. 
<p>31 Однак, у Своєму великому милосерді Ти остаточно їх не знищував і не залишав їх, адже Ти є милосердним і милуючим Богом. 
<p>32 Тож тепер, Боже наш, Боже великий, могутній і грізний, Котрий дотримується Свого Заповіту і милосердя, не вважай незначними в своїх очах всі ті страждання, які спіткали нас: наших царів, наших можновладців, наших священиків і наших пророків, наших батьків і весь Твій народ із часу сирійських царів і до сьогодні. 
<p>33 Безперечно, Ти справедливий в усьому, що нас спіткало, адже Ти дотримувався вірності, тоді як ми грішили: 
<p>34 наші царі, наші можновладці, наші священики й наші батьки, не дотримуючись Твого Закону і не зважаючи на Твої Заповіді й Твої застереження, які Ти їм провіщав. 
<p>35 Адже навіть коли вони ще були у власній країні й користувались отриманим від Тебе великим добробутом на просторій і врожайній землі, якою Ти їх наділив, вони не служили Тобі належним чином й не залишили своїх злочинів. 
<p>36 І от ми тепер є невільниками на землі, яку Ти дав нашим батькам, щоб споживати її плоди та користуватись її добробутом, оскільки ми стали рабами. 
<p>37 Весь щедрий врожай землі тепер належить царям, яких Ти поставив над нами за наші гріхи. Вони владарюють навіть над нашими тілами та нашою худобою, як їм заманеться, тоді як ми у великому утиску. 

<h4>Неемії 10 
<p>1 У зв’язку з усім цим ми складаємо письмову запоруку, яку скріплюють своїми печатками всі наші можновладці, наші священики й наші левіти. 
<p>2 Ось ті, котрі поставили печатки: Намісник Неємія, син Хакалії та Седекія; 
<p>3 далі: Серая, Азарія та Єремія; 
<p>4 Пашхур, Амарія та Малкія; 
<p>5 Хаттуш, Шеванія та Маллух; 
<p>6 Харім, Меремот і Овадія; 
<p>7 Даниїл, Ґіннетон і Барух; 
<p>8 Меуллам, Авія та Міямін; 
<p>9 Маазія, Білґай та Шемая, – це всі священики. 
<p>10 Далі йдуть левіти: Ісус, син Азанії, Біннуй із Хенададових нащадків і Кадміїл, 
<p>11 а також їхні брати – Шеванія, Ходія, Келіта, Пелая та Ханан; 
<p>12 Міха, Рехов і Хашавія; 
<p>13 Заккур, Шеревія та Шеванія; 
<p>14 Годія, Бані та Беніну. 
<p>15 Далі начальники народу: Парош, Пахат-Моав, Елам, Затту та Бані; 
<p>16 Бунні, Азґад і Бебай; 
<p>17 Адонія, Біґвай та Адін; 
<p>18 Атер, Єзекія та Аззур; 
<p>19 Ходія, Хашум і Бецай; 
<p>20 Харіф, Анатот і Невай; 
<p>21 Маґпіяш, Мешуллам і Хезір; 
<p>22 Мешезавел, Садок і Яддуя; 
<p>23 Пелатія, Ханан і Аная; 
<p>24 Осія, Хананія та Хашшув; 
<p>25 Галлохеш, Пілха та Шовек; 
<p>26 Рехум, Хашавна та Маасея; 
<p>27 Ахія, Ханан і Анан; 
<p>28 Маллух, Харім і Баана. 
<p>29 Всі інші з народу: священики, левіти, придверники, співаки, слуги Храму, – ті, котрі відокремились від чужоземних народів і приєднались до Божого Закону, – разом зі своїми дружинами, своїми синами, своїми дочками, здатними все зрозуміти, 
<p>30 прилучилися до своїх братів та до своїх начальників, присягнувши з обітницею, що будуть дотримуватись Божого Закону, даного за посередництвом Божого слуги Мойсея, зберігаючи й виконуючи всі Заповіді ГОСПОДА нашого Бога, Його присуди та Його постанови, 
<p>31 і не видаватимуть своїх дочок за дружин іншим народам землі, а їхніх дочок не братимуть за дружин для своїх синів. 
<p>32 І якщо народи краю привозитимуть у суботній день на продаж якісь товари чи різні харчі, то ми не будемо в них купувати ні в суботу, ні в інші святкові дні. Крім того, кожного сьомого року не будемо обробляти землю і будемо дарувати боржникам їхні борги. 
<p>33 Беремо також на себе зобов’язання щороку давати третину шекля на служіння в Храмі нашого Бога, зокрема, 
<p>34 на Виставні хліби, та на щоденну хлібну жертву, а також на постійні всепалення по суботах; на жертви новомісяччя й свята, та святі урочистості; на жертви за гріх задля викуплення Ізраїлю, та на інші потреби Храму нашого Бога. 
<p>35 Ми, священики, левіти та народ жеребкуванням вирішили, хто буде доставляти дрова в Храм нашого Бога, аби підтримувати вогонь на жертовнику ГОСПОДА, нашого Бога, як записано в Законі, – почергово кожна родина, в призначений для неї час із року в рік. 
<p>36 Ми також зобов’язались щорічно приносити первоплоди врожаю нашої землі та перші плоди з кожного дерева в ГОСПОДНІЙ Храм; 
<p>37 приводити первістків, наших синів, у Храм нашого Бога, а також приносити священикам, котрі служать у Храмі нашого Бога, первородних з наших стад і з наших отар, як написано в Законі. 
<p>38 Так само і найперше наше тісто з нового врожаю, й найперші плоди кожного дерева, вина й олії будемо постачати священикам у комори Храму нашого Бога, а також з врожаїв нашої землі будемо давати десятину для левітів. Адже саме левіти й збиратимуть десятину в усіх хліборобських місцевостях. 
<p>39 Разом з левітами, коли вони збиратимуть десятину, буде священик, нащадок Аарона, а левіти принесуть десятину з десятини в Храм нашого Бога, – в комори храмової скарбниці. 
<p>40 Адже нащадки Ізраїля та нащадки Левія приноситимуть у ті комори й свої власні приношення зі зерна, вина та олії. Там також зберігатиметься все начиння Святилища, яке потрібне для служіння священикам, придверникам і співакам. Тож не занедбуймо Храму нашого Бога. 

<h4>Неемії 11 
<p>1 Можновладці народу замешкали в Єрусалимі, а всі інші люди були визначені жеребкуванням, за яким один з десяти поселиться в святому місті Єрусалимі, а дев’ять – в інших місцевостях. 
<p>2 Потім народ поблагословив усіх чоловіків, котрі добровільно погодились мешкати в Єрусалимі. 
<p>3 Ось можновладці краю, котрі поселилися в Єрусалимі, – хоч і в містах Юдеї продовжували проживати ізраїльтяни, священики, левіти, храмові слуги та нащадки слуг Соломона, котрі в тих поселеннях мали свої володіння. 
<p>4 В Єрусалимі переважно селилися нащадки Юди та нащадки Веніяміна. Із нащадків Юди: Атая, син Уззії, сина Захарії, сина Амарії, сина Шефатії, сина Махалалела та дехто з нащадків Переца. 
<p>5 Також Маасея, син Баруха, сина Кол-Хозе, сина Хазаії, сина Адаї, сина Йояріва, сина Захарії, сина Шілоні. 
<p>6 Усіх Перецових нащадків, що мешкали в Єрусалимі, було чотириста шістдесят вісім хоробрих мужів. 
<p>7 А ось нащадки Веніяміна: Саллу, син Мешуллама, сина Йоеда, сина Педаї, сина Колаї, сина Маасеї, сина Ітіїла, сина Ісаї. 
<p>8 І ще Ґаббай та Саллай – усього дев’ятсот двадцять вісім. 
<p>9 Начальником над ними був Йоіл, син Зіхрі, а другим над містом був Юда, син Гассенуї. 
<p>10 Зі священиків був Єдая, син Йояріва, Яхін, 
<p>11 Серая, син Хілкії, сина Мешуллама, сина Садока, сина Мерайота, сина Ахітува, – управитель Божого Храму, 
<p>12 та його брати, котрі звершували служіння в Храмі, – всього вісімсот двадцять два. Далі Адая, син Єрохама, сина Пелалії, сина Амції, сина Захарії, син Пашхура, сина Малкії, 
<p>13 зі своїми братами, главами батьківських родин, – всього двісті сорок два. Далі Амацесай, син Азарела, сина Ахзая, сина Мешіллемота, син Іммера, – 
<p>14 разом із його братами сто двадцять вісім хоробрих воїнів. Начальником над ними був Завдіїл, син Гаґґедоліма. 
<p>15 Далі левіти: Шемая, син Хашува, сина Азрікама, сина Хашавії, сина Буннії. 
<p>16 Шаббетай та Йозавад, головні левіти, були відповідальні за справи зовні Божого Храму. 
<p>17 Маттанія, син Міхи, сина Завдії, сина Асафа, був керівником співу прославлення та молитви. Другим серед своїх братів був Бакббукія, – за ним Авда, син Шаммуї, сина Ґалала, сина Єдутуна. 
<p>18 Всіх левітів у святому місті було двісті вісімдесят чотири. 
<p>19 Далі придверники: Аккув, Талмон, а також їхні брати, що сторожували біля брам, – сто сімдесят два. 
<p>20 А всі інші ізраїльтяни, священики й левіти мешкали по всіх містах Юдеї, – кожен у своєму спадковому наділі. 
<p>21 Слуги Храму мешкали на пагорбі Офел. Їхніми керівниками були Ціха й Ґішпа. 
<p>22 Начальником левітів у Єрусалимі був Уззій, син Бані, сина Хашавії, сина Маттанії, сина Міхи, – один із нащадків Асафа, котрі співали під час служіння в Божому Храмі. 
<p>23 Адже щодо них була особлива царська постанова, в якій все було докладно сказано про співців на кожний день. 
<p>24 А Петахія, син Мешезавела, нащадок Зераха, сина Юди, був довіреним царя щодо різних справ народу. 
<p>25 Що ж до поселень з полями, то там також мешкала частина нащадків Юди, зокрема, в Кіріят-Арбі та його околицях; в Дівоні та його околицях; в Єкавцеїлі та його околицях. 
<p>26 Також в Єшуї, в Моладі, в Бет-Пелеті; 
<p>27 в Хасар-Шуалі, у Беер-Шеві та в їхніх околицях; 
<p>28 у Ціклазі, та в Мехоні з їхніми околицями; 
<p>29 в Ен-Рімоні, Цорі та Ярмуті; 
<p>30 в Заноаху й Адулламі та в їхніх околицях; в Лахіші з його полями; в Азеку та залежних від нього містах. Вони розташувалися від Беер-Шеви аж до долини Гінном. 
<p>31 Нащадки Веніяміна мешкали в Ґіві, Міхмасі, Аї, Бетелі та в прилежних до них поселеннях; 
<p>32 в Анатоті, Нові та Ананії; 
<p>33 в Хацорі, Рамі та Ґіттаїмі; 
<p>34 в Хадіді, Цевоїмі та Неваллаті; 
<p>35 в Лоді, Оно й у Долині Ремісників. 
<p>36 Окремі групи левітів прилучились до нащадків Юди та Веніяміна. 

<h4>Неемії 12 
<p>1 А ось священики та левіти, які повернулись зі Зоровавелем, сином Шеалтіїла, та Ісусом: Серая, Єремія та Ездра; 
<p>2 Амарія, Маллух і Хаттуш; 
<p>3 Шеханія, Рехум і Меремот; 
<p>4 Іддо, Ґіннетой та Авія; 
<p>5 Міямін, Маадія та Білґа; 
<p>6 Шемая, Йоярів і Єдая; 
<p>7 Саллу, Амок, Хілкія та Єдая. Вони були начальниками священиків і їхніх братів за часів Ісуса. 
<p>8 Далі такі левіти, як: Ісус, Біннуй, Кадміїл, Шеревія, Юда та Маттанія. Маттанія та його брати керували співом хвалебних пісень у Храмі. 
<p>9 Бакбукія та Унні зі своїми братами стояли навпроти них, співаючи почергово, та вторячи їм. 
<p>10 Від Ісуса народився Йоякім, Йоякім породив Еліяшіва, а Еліяшів – Йояду; 
<p>11 Йояда породив Йонатана, а Йонатан породив Яддую. 
<p>12 За днів Йоякіма главами батьківських родин були такі священики: в родині Сераї – Мерая, в родині Єремії – Хананія, 
<p>13 в родині Ездри – Мешуллам, в родині Амарії – Єгоханан, 
<p>14 в родині Меліха – Йонатан, в родині Шеванії – Йосиф, 
<p>15 в родині Харіма – Адна, в родині Мерайота – Хелкай, 
<p>16 в родині Іддо – Захарія, в родині Ґіннетона – Мешуллам, 
<p>17 в родині Авії – Зіхрі, в родині Мініяміна та Моадії – Пілтай, 
<p>18 в родині Білґи – Шаммуа, в родині Шемаї – Йонатан, 
<p>19 в родині Йояріва – Маттенай, в родині Єдаї – Уззі, 
<p>20 в родині Саллаї – Каллай, в родині Амока – Евер, 
<p>21 в родині Хілкії – Хашавія, в родині Єдаї – Натанаїл. 
<p>22 Левіти, глави батьківських родин, були записані за часів Еліяшіва, Йояди, Йоханана та Яддуї, а священики – за царювання Дарія Перського. 
<p>23 Нащадки Левія, глави батьківських родин, записані в Книзі Літопису аж до часів Йоханана, сина Еліяшіва. 
<p>24 Глави левітських родин : Хашавія, Шеревія, Ісус, син Кадміїла та їхні співбрати, що стояли навпроти під час виконання почергово гімну хваління за постановою Божого чоловіка Давида. 
<p>25 Далі Меттанія, Бакбукія, Овадія, Мешуллам, Талмон, Аккув, придверні вартові, які сторожували біля складів брами. 
<p>26 Так було в часи Йоякіма, сина Ісуса, онука Йоседека, та в період намісника Неемії, коли книжник Ездра був священиком. 
<p>27 Для посвячення єрусалимських стін скликали левітів з усіх поселень, де вони проживали, щоб вони прибули в Єрусалим, аби з радістю здійснити посвячення, з подячними співами, в супроводі цимбалів та арф. 
<p>28 Отже, зібрались нащадки співаків з навколишніх поселень Єрусалима, а також з поселень нетофатійських, зокрема: 
<p>29 з Бет-Ґілґала, з полів Гіви та Азмавета, оскільки співаки будували свої поселення довкола Єрусалима. 
<p>30 Священики та левіти спочатку освятилися самі, після чого освятили народ, брами та стіну. 
<p>31 Тоді я вивів юдейських проводирів на стіну, й організував дві великі хорові процесії. Одна процесія на чолі з хором, з подячним співом направилась по стіні праворуч, до Смітникової Брами. 
<p>32 За нею йшли Гошая і половина юдейських проводирів, зокрема: 
<p>33 Азарія, Ездра, Мешуллам, 
<p>34 Юда, Веніямін, Шемайя та Єремія. 
<p>35 За ними частина нащадків священиків з трубами, Захарія, син Йонатана, сина Шемайі, сина Маттанії, сина Міхея, сина Заккура, син Асафа 
<p>36 і його ( Захарії ) співбрати – Шемайя, Азарел, Мілалай, Ґілалай, Маай, Нетанел, Юда та Хананій, з музичними інструментами Божого чоловіка Давида. Попереду всіх йшов книжник Ездра. 
<p>37 Оминувши Джерельну Браму, вони піднялись сходами Міста Давида, та підйомом стіни навпроти палацу Давида, і далі до Водяної Брами зі сходу. 
<p>38 Друга процесія так само з подячним співом хору, за яким йшов і я разом з другою половиною проводирів народу, пішла наліво вздовж стіни біля Башти Печей, і аж до Широкої Стіни, 
<p>39 повз Браму Єфрема, та Староміську Браму, й Рибну Браму, Башту Хананела, та Башту Сотні, й аж до Овечої Брами. Процесія зупинилась біля В’язничної Брами. 
<p>40 Далі обидві процесії зі співом підійшли до Божого Храму. Туди прибув і я з половиною проводирів народу, 
<p>41 а також священики: Еліяким, Маасея, Мініямін, Міхей, Еліоенай, Захарія, Хананія з трубами та 
<p>42 Маасея, Шемая, Елеазар, Уззі, Єгоханан, Малкія, Елам й Езер. Співці ж голосно співали під керівництвом Їзрахії. 
<p>43 Того дня ізраїльтяни принесли велику кількість жертв. Всі веселились, усвідомлюючи, що цю велику радість дав Бог. Веселились також усі жінки та діти, так що ті вигуки радості було чути далеко за межами Єрусалима. 
<p>44 У той же день були призначені мужі, відповідальні за комори та скарбниці для дарів, первоплодів і десятин, аби туди збирати з полів різних міст встановлені законом частки, призначені священикам й левітам, – адже юдеям було приємно бачити, як священики й левіти встали, 
<p>45 щоб віддано служити своєму Богові, звершуючи служіння очищення, як і співаки й придверні, що було встановлено Давидом і його сином Соломоном. 
<p>46 Адже ще в часи Давида та Асафа були призначені керівники співаків і виконувались пісні хвали та подяки Богові. 
<p>47 Тож увесь Ізраїль, як в часи Зоровавеля так і Неемії щоденно постачав певну частку співцям і придверникам, а також відділяв священну частину левітам, а левіти відділяли від неї священну частину священикам, нащадкам Аарона. 

<h4>Неемії 13 
<p>1 Того дня читали вголос для всього народу з книги Мойсея, де було, зокрема написано, що ні аммонійці, ні моавійці повіки не ввійдуть у Божу громаду, 
<p>2 оскільки вони не зустріли ізраїльтян з хлібом і водою, а найняли проти них Валаама, щоби той їх прокляв. Проте наш Бог обернув прокляття в благословення! 
<p>3 Тепер же так сталося, що, почувши ту постанову, вони відлучили від Ізраїлю всіх чужоземців. 
<p>4 Перед тим священик Еліяшів, призначений наглядачем над кімнатами Храму нашого Бога, близький родич Товії, 
<p>5 облаштував для Товії велику кімнату, де раніше зберігались хлібні дари, ладан, посуд, десятина зерном, вином та олією, що згідно зі законом, належали левітам, співакам і придверникам, а також дари для священиків. 
<p>6 Коли все це відбувалось, мене в Єрусалимі не було, оскільки в тридцять другому році вавилонського царя Артаксеркса я повернувся до царя. Згодом я попросив у царя дозволу 
<p>7 й повернувся в Єрусалим. Тут я довідався про злочин, який учинив Еліяшів, виділивши Товії кімнату на території Божого Храму. 
<p>8 Мене це дуже обурило, тому я повикидав усі речі Товії геть з приміщення. 
<p>9 За моїм наказом, після очищення цієї кімнати, туди повернули начиння Божого Храму, хлібні дари та ладан. 
<p>10 Мене також повідомили про те, що левітам не видавали належної їм частки, через що левіти та співаки, призначені на служіння, повтікали, – кожен повернувся у своє володіння. 
<p>11 Я докорив проводирям, сказавши: Чому Божий Храм занедбаний? Зібравши тих, котрі пішли, я поставив кожного виконувати його обов’язки. 
<p>12 Після того всі юдеї принесли в комори десятину з врожаю зерна, вина та олії. 
<p>13 Відповідальними над складами та коморами я призначив священика Шелемію, писаря Садока й левіта Педаю, а на допомогу їм дав Ханана, сина Заккура, сина Маттанії, оскільки вони вважались доброчесними. В їхні обов’язки входило видавати належну частку своїм співбратам. 
<p>14 Пам’ятай же, мій Боже, про те, що я зробив, і не забудь моїх добродійств, які я учинив для Храму мого ГОСПОДА Бога та служіння в ньому. 
<p>15 У той час я також зауважив, що в Юдеї в суботу топчуть у чавильнях виноград, возять снопи, навантажуючи зерном ослів; перевозять ними також вино, виноград, фіги та інші вантажі, доставляючи їх суботнього дня в Єрусалим, і торгуючи всім цим. У той же день я їх застеріг, аби цього більше не робили. 
<p>16 Мешкали в ньому і тирійці, котрі привозили рибу та різні товари, і продавали нащадкам Юди та в Єрусалимі. 
<p>17 Тому я докорив знатних юдеїв, говорячи: Чому ви допускаєте таке беззаконня, опоганюючи суботній день? 
<p>18 Хіба не так чинили наші батьки, через що наш Бог спровадив на нас і на це місто всі ті нещастя?! Ви ж, опоганюючи суботу, накликаєте на Ізраїль ще більший Його гнів. 
<p>19 Після цього я наказав, аби напередодні суботи, – щойно починало навколо єрусалимських брам сутеніти, – брами зачиняли. Більше того, я звелів, брами замкнути, і не відкривати до самого закінчення суботи. Я навіть поставив біля брам кілька своїх слуг з наказом: У суботній день не повинен пройти в місто жоден вантаж! 
<p>20 Через те торгівці та продавці різних товарів не раз і не два ночували поза Єрусалимом. 
<p>21 Проте я заборонив їм, пригрозивши: Чому ви ночуєте перед стінами міста? Якщо ще раз це зробите, то я застосую проти вас силу! З того часу вони в суботу не приходили. 
<p>22 Потім я наказав левітам, аби вони освятились і самі приходили стерегти брами, аби таким чином зберегти святість суботнього дня. Тож і це пам’ятай щодо мене, мій Боже, і змилуйся наді мною за Твоїм великим милосердям! 
<p>23 Тоді ж я зауважив юдеїв, які взяли собі за дружин ашдодянок, аммонійок, моавійок, 
<p>24 через що половина їхніх дітей розмовляли ашдодською мовою і не знали юдейської мови, а лише мови інших народів. 
<p>25 Я їх суворо докоряв і навіть проклинав, – траплялось, що деяких чоловіків навіть бив і, смикаючи за волосся, закликав заприсягтися Богом, що не видаватимуть своїх дочок за дружин синам тих народів, і не братимуть з їхніх дочок за дружин своїм синам. 
<p>26 Хіба не це стало причиною гріха ізраїльського царя Соломона? Хоч серед численних народів не було подібного до нього царя! Він був Божим улюбленцем, і Бог поставив його царем над усім Ізраїлем. Однак його ввели в гріх чужоземні жінки! 
<p>27 Невже ми маємо слухати і про вас, що ви чините той самий злочин віроломства проти нашого Бога, беручи чужоземних дружин? 
<p>28 А коли один зі синів первосвященика Йояди, сина Еліяшіва став зятем хоронійця Санваллата, то я прогнав його від себе. 
<p>29 Пригадай їм, мій Боже, адже вони опоганили священство і Твій Заповіт щодо служіння священиків і левітів! 
<p>30 Отже, я їх очистив від усього чужоземного, і знову встановив черговість служіння як для священиків, так і для левітів, – кожному займатись належною до нього справою. 
<p>31 Сюди входила й доставка в назначений час дров і принесення первоплодів. Пам’ятай про мене, мій Боже, мені на добро! 