<h2>

<h4>Авакум 1 
<p>1 Пророцтво, яке отримав пророк Аввакум у видінні. 
<p>2 Доки, ГОСПОДИ, благатиму, щоб ти вислухав? Доки волатиму до Тебе про насильство, від якого Ти не рятуєш?! 
<p>3 Навіщо Ти допускаєш, аби я побачив беззаконня і дивився на муку? На моїх очах звершується грабіж і насильство, посилюється ворожнеча і сварка. 
<p>4 Тому закон втрачає силу, і не провадиться належне судочинство; нечестивий звідусіль насідає на праведного, через що перекручується усяке право. 
<p>5 Подивіться на оточуючі вас народи, придивіться і ви здивуєтеся, будете приголомшені, адже за ваших днів Я вчиню таку справу, про яку ви не повірили б, якби хтось про це розповідав. 
<p>6 Ось Я підіймаю халдеїв, – стрімкий і жорстокий народ, який пройде по всіх просторах краю, захоплюючи поселення, що йому не належать. 
<p>7 Він страшний і лютий, який за своєю волею вершить судочинство і встановлює власну владу. 
<p>8 Його коні швидші за леопардів, а тому вони спритніші за вечірню вовчу стаю. Його вершники женуться галопом і здалеку налітають, наче орел, накидаючись на свою здобич. 
<p>9 Кожен з них прагне насильства, їхні обличчя спрямовані вперед, на схід, захоплюючи численних бранців, наче пісок. 
<p>10 Вони глузують з царів, забавляються можновладцями, глумляться над усіма фортецями; насипаючи земляні вали, заволодівають ними ( фортецями ). 
<p>11 І знову летять, наче вітер, підносяться, чинячи злочин і вважаючи свою силу богом. 
<p>12 Але хіба ж не Ти, ГОСПОДИ, існуєш споконвіку?! Ти – мій Бог, моя Святиня, тому ми не загинемо! ГОСПОДИ, Ти їх покликав, аби звершити суд. Скеле моя, Ти їх визначив задля покарання. 
<p>13 Твої очі надто чисті, щоб спостерігати за злом. Ти не можеш дивитися на злочини. Чому ж Ти дивишся на зрадництво і мовчиш, коли нечестивий намагається пожерти праведнішого за себе? 
<p>14 Ти уподібнюєш людей до морських риб і до плазунів, що не мають провідника. 
<p>15 Їх витягують гачком, захоплюють у сіті, заманюють їх у свої неводи, й від цього веселяться та радіють. 
<p>16 За це рибак приносить своїм сітям жертву й кадить ладаном своєму неводу, адже саме їм він завдячує своїй ситій долі й смачній їжі. 
<p>17 Невже він і далі випорожнюватиме свої сіті й нещадно винищуватиме цілі народи? 

<h4>Авакум 2 
<p>1 Я стану на свою варту, підіймусь на фортифікаційний вал і подивлюсь, почекаю, що Він скаже мені у відповідь на мою скаргу. 
<p>2 Відповідаючи, ГОСПОДЬ сказав мені: Напиши видіння і вирізьби зрозуміло на дошках, щоб легко міг прочитати той, хто вміє читати. 
<p>3 Адже видіння стосується визначеного часу. Воно провіщає, що станеться в кінці, і не обмане. Якщо навіть забариться, продовжуй чекати, бо воно збудеться неодмінно і не запізниться. 
<p>4 Подивись на зухвалу людину, – немає в її душі правди, тоді як праведний житиме своєю вірою. 
<p>5 Зарозуміла людина насправді подібна до зрадливого вина й не матиме спокою. Вона розкриває свою пащу, наче шеол, і ненаситна, як смерть. Вона підминає під себе всі народи, й поневолює собі всі племена. 
<p>6 Але хіба вони з часом не складуть про неї приповідку і не почнуть глузливо насміхатись, говорячи: Горе тому, хто накопичує те, що йому не належить! Доки можна привласнювати собі взяте під заставу? 
<p>7 Хіба раптом несподівано не встануть твої позикодавці, не пробудяться, щоб тебе потрусити? Тоді ти станеш їх здобиччю! 
<p>8 Оскільки ти пограбував численні народи, то і сам станеш здобиччю залишку всіх тих народів за пролиту кров людей, за спустошені країни й міста, а також за всіх їхніх мешканців. 
<p>9 Горе тому, хто здирством наживає добро для свого дому, аби звити на висоті своє гніздо, й тим убезпечити себе від лиха. 
<p>10 Адже ти зганьбив власний дім, винищуючи численні народи, чим згрішив і втратив право на життя. 
<p>11 Через те каміння в стінах волає, і йому вторують дерев’яні балки. 
<p>12 Горе тому, хто будує місто на крові й засновує фортеці на злочинах! 
<p>13 Хіба це не від ГОСПОДА Саваота походить, що народи працюють для вогню, і люди знесилюються заради марноти? 
<p>14 Адже земля сповниться пізнанням ГОСПОДНЬОЇ слави, як море, наповнене водою. 
<p>15 Горе тому, хто напоює свого ближнього, домішуючи до своєї чаші гнів, доки той не уп’ється, щоб побачити його сором. 
<p>16 Через те він насититься ганьбою замість слави. Тож пий сам і показуй свій сором. І до тебе також дійде чаша з ГОСПОДНЬОЇ правиці: і ти наситишся ганьбою замість слави. 
<p>17 Адже насильство, яке ти учинив знищенням звірів на Лівані, тебе вкриє соромом, сповнить тебе жахом, а найбільше – людське кровопролиття, наруга над країною та містами і над тими, котрі в них мешкали. 
<p>18 Яка користь з ідола, якого вирізьбив ремісник, чи з литого кумира – учителя неправди? Адже той, хто його створив, вірить у своє твориво, й продовжує виготовляти глухих ідолів і німих божків. 
<p>19 Горе тому, хто каже до дерева: Прокинься, і до німого каменя: Вставай! Хіба може камінь чомусь навчити? Хоч він обкладений золотом і сріблом, але жодного духу в ньому немає! 
<p>20 А ГОСПОДЬ у Своєму святому Храмі! – Хай мовчить перед Ним уся земля! 

<h4>Авакум 3 
<p>1 Молитва пророка Аввакума для мінорного співу. 
<p>2 ГОСПОДИ, я почув вістку про Тебе, і мені стало страшно! ГОСПОДИ, оживи Свою справу за наших днів! У наші роки яви Себе і в гніві Своїм згадай про милосердя! 
<p>3 Бог йде від Темана, Святий – від гори Паран. Музична пауза. Небеса покриті Його величчю, а Його славою наповнена земля. 
<p>4 Сяйво від Нього, як сонячне світло, а з Його рук виходять промені; там таємниця Його сили. 
<p>5 Перед Ним йде моровиця, а слідом за Ним – палаючий вогонь. 
<p>6 Він ступає, і трясеться земля. Він подивиться, і тремтять народи. Віковічні гори розколюються, а відвічні пагорби западають ( провалюються ), Його дороги споконвічні. 
<p>7 Я бачив горе в ефіопських поселеннях. Тремтять у розгубленості мідіянські намети. 
<p>8 Але хіба гніваєшся Ти, ГОСПОДИ, на ріки; хіба на водні потоки чи на море Твоє обурення, що сідаєш Ти на Своїх коней, і на Твої колісниці спасіння? 
<p>9 Ти підняв Свій лук, давши стрілам клятвений наказ. Музична пауза. Ти розсік землю ріками. 
<p>10 Побачивши Тебе, захитались гори, ринули води потопу, подала свій голос безодня, високо піднімаючи свої руки ( хвилі ). 
<p>11 При сяйві Твоїх блискавичних стріл, при світлі Твого сяючого списа сонце й місяць застигли на місці. 
<p>12 У Своєму гніві ступаєш по землі, в обуренні караєш народи. 
<p>13 Ти вирушаєш на порятунок Свого народу, щоб спасти Свого Помазаника. Ти розтрощив голову нечестивого дому, оголивши його з ніг до голови. Музична пауза. 
<p>14 Ти прошив голови його можновладців їхніми ж списами, коли вони примчали як ураган і вже готувались нас розпорошити; таємно радіючи, вони були вже готові нас проковтнути бідного. 
<p>15 Твоїми кіньми Ти топчеш море, здіймаючи шумовиння великих вод. 
<p>16 Я почув, і затремтіло моє нутро під час цієї вістки, задрижали мої губи; біль пройняла мої кості, й почали підкошуватись піді мною мої ноги. Але я повинен залишатись спокійним, очікуючи дня скорботи, який прийде на народ, котрий чинить для нас утиски. 
<p>17 Тому хоч би не розцвіла смоківниця й не було врожаю на виноградній лозі; хоча б не вродило оливкове дерево й не було врожаю в полі; хоч би не стало овець у кошарі, та скотини в стайнях, 
<p>18 то й тоді радітиму в ГОСПОДІ, веселитимусь у Бозі мого спасіння! 
<p>19 Адже Владика ГОСПОДЬ, – моя сила! Він робить мої ноги, як у лані, і по узвишшях дає мені крокувати! Диригентові моїх струнних інструментів. 