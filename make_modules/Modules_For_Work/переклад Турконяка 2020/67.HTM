<h2>

<h4>Филимона 1 
<p>1 Павло, в’язень Ісуса Христа, та брат Тимофій — улюбленому Филимонові, нашому помічникові, 
<p>2 і [улюбленій] сестрі Апфії, і Архипові, нашому сподвижникові, і твоїй домашній Церкві: 
<p>3 благодать вам і мир від Бога, нашого Отця, і Господа Ісуса Христа. 
<p>4 Завжди дякую моєму Богові, пам’ятаючи про тебе в моїх молитвах, 
<p>5 почувши про твою любов і віру, яку маєш до Господа Ісуса і до всіх святих, 
<p>6 аби спільність твоєї віри була діяльною в пізнанні всього доброго, що є в нас в [Ісусі] Христі. 
<p>7 Через твою любов я маю велику радість і втіху, бо ти, брате, заспокоїв серця святих. 
<p>8 Отже, хоч я і маю велику відвагу в Христі тобі наказувати про те, що потрібне, — 
<p>9 проте радше з любові благаю. Я, Павло, старець, а тепер ще й в’язень Ісуса Христа, 
<p>10 благаю тебе за мого сина, якого я породив у кайданах, за Онисима, 
<p>11 який колись тобі був непотрібний, та нині й тобі, і мені дуже потрібний. 
<p>12 Його відіслав я тобі, він — моє серце. [Тож ти прийми] його. 
<p>13 Я його бажав у себе залишати, щоби замість тебе послужив мені в кайданах за Євангеліє, 
<p>14 але без твого відома я не хотів нічого робити, аби твоє добродійство не було примусовим, але добровільним. 
<p>15 Можливо, він задля цього відлучився на якийсь час, щоб ти прийняв його навіки, — 
<p>16 вже не як раба, але вище від раба, — як улюбленого брата, — особливо для мене, і тим більше для тебе: і за тілом, і в Господі. 
<p>17 Отже, коли маєш мене за друга, прийми його, як мене. 
<p>18 Коли ж він у чомусь скривдив тебе або що винен, то зарахуй це мені. 
<p>19 Я, Павло, написав своєю рукою: я віддам; не кажу тобі, що й самого себе ти мені винен. 
<p>20 Так, брате: нехай одержу від тебе те, що прошу в Господі. Заспокой же моє серце в Христі! 
<p>21 Переконаний у твоїй слухняності, я написав тобі, знаючи, що зробиш більше того, що кажу. 
<p>22 А разом з тим приготуй мені помешкання, бо сподіваюся, що завдяки вашим молитвам буду вам подарований. 
<p>23 Вітає тебе Епафрас — мій співв’язень у Христі Ісусі, 
<p>24 Марко, Аристарх, Димас, Лука — мої співпрацівники. 
<p>25 Благодать [нашого] Господа Ісуса Христа з вашим духом. [Амінь]. 