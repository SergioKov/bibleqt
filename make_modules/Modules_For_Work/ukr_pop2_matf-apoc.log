<h1><h2>Євангеліє вiд Матвiя</h2>
<h4>МАТВІЯ 1</h4>
<p>1 Запис родоводу Ісуса Христа, сина Давидового, сина Авраамового.</p>
<p>2 Авраам народив Ісаака, Ісаак народив Якова, Яків народив Іуду і його братів,</p>
<p>3 Іуда народив Фареса й Зару від Фамар, Фарес народив Есрома, Есром народив Арама,</p>
<p>4 Арам народив Амінадава, Амінадав народив Наассона, Наассон народив Салмона,</p>
<p>5 Салмон народив Вооза від Рахав, Вооз народив Оведа від Руф, Овед народив Єссея,</p>
<p>6 Єссей народив царя Давида, цар Давид народив Соломона від Урієвої жінки,</p>
<p>7 Соломон народив Ровоама, Ровоам народив Авію, Авія народив Асу,</p>
<p>8 Аса народив Іосафата, Іосафат народив Іорама, Іорам народив Озію,</p>
<p>9 Озія народив Іоафама, Іоафам народив Ахаза, Ахаз народив Єзекію,</p>
<p>10 Єзекія народив Манассію, Манассія народив Амона, Амон народив Іосію,</p>
<p>11 Іосія народив Єхонію і його братів за часів переселення у Вавілон.</p>
<p>12 Після переселення у Вавілон Єхонія народив Салафиїла, Салафиїл народив Зоровавеля,</p>
<p>13 Зоровавель народив Авіуда, Авіуд народив Еліакима, Еліаким народив Азора,</p>
<p>14 Азор народив Садока, Садок народив Ахима, Ахим народив Еліуда,</p>
<p>15 Еліуд народив Елеазара, Елеазар народив Матфана, Матфан народив Якова,</p>
<p>16 Яків народив Йосипа, чоловіка Марії, від якої народився Ісус, званий Христом.</p>
<p>17 Отже, усіх поколінь від Авраама до Давида — чотирнадцять поколінь, від Давида до переселення у Вавілон — чотирнадцять поколінь, від переселення у Вавілон до Христа — чотирнадцять поколінь.</p>
<p>18 Народження ж Ісуса Христа було так. Після заручення Його матері Марії з Йосипом, перш ніж вони зійшлися, виявилося, що вона має в утробі від Святого Духа.</p>
<p>19 Йосип же, її чоловік, будучи праведним і не бажаючи виставити її на ганьбу, вирішив тайкома розлучитися з нею.</p>
<p>20 Та коли він подумав про це, ось ангел Господній з’явився йому уві сні і сказав: Йосипе, сину Давидів, не бійся взяти до себе Марію, свою дружину, бо зачате в ній є від Святого Духа.</p>
<p>21 Вона народить Сина, і ти даси Йому ім’я Ісус, бо Він спасе Свій народ від його гріхів.</p>
<p>22 А все це сталося, щоб збулося сказане Господом через пророка:</p>
<p>23 Ось діва зачне й народить Сина, і дадуть Йому ім’я Еммануїл (що в перекладі означає «з нами Бог»).</p>
<p>24 Прокинувшись від сну, Йосип зробив так, як наказав йому ангел Господній, і взяв до себе свою дружину.</p>
<p>25 І не пізнав її, аж поки вона не народила свого Сина-первістка, і він дав Йому ім’я Ісус.</p>

<h4>МАТВІЯ 2</h4>
<p>1 Коли Ісус народився у Віфлеємі іудейськім у дні царя Ірода, ось мудреці зі сходу прийшли в Єрусалим</p>
<p>2 і кажуть: Де народжений Цар іудейський? Бо ми бачили Його зорю на сході і прийшли поклонитися Йому.</p>
<p>3 Почувши це, цар Ірод стривожився, і з ним увесь Єрусалим.</p>
<p>4 І, зібравши всіх первосвященників і книжників народу, став розпитувати в них, де мав народитися Христос.</p>
<p>5 Вони сказали йому: У Віфлеємі іудейськім, бо так написано через пророка:</p>
<p>6 І ти, Віфлеєме, земле Іудина, ніяк не найменший серед правителів Іуди, бо з тебе вийде Вождь, Який буде пасти Мій народ Ізраїль.</p>
<p>7 Тоді Ірод, таємно покликавши мудреців, ретельно вивідав у них час появи зорі</p>
<p>8 і послав їх у Віфлеєм, сказавши: Ідіть і ретельно вивідайте про Дитя, а коли знайдете Його, сповістіть мене, щоб і я пішов і поклонився Йому.</p>
<p>9 Вони, вислухавши царя, пішли. І ось зоря, яку вони бачили на сході, ішла перед ними, аж поки не прийшла і не стала над місцем, де було Дитя.</p>
<p>10 Побачивши зорю, вони дуже сильно зраділи.</p>
<p>11 І, прийшовши в дім, побачили Дитя з Його матір’ю Марією, і, впавши, поклонились Йому, і, відкривши свої скарбниці, піднесли Йому дари: золото, ладан і смирну.</p>
<p>12 А отримавши уві сні застереження від Бога не повертатись до Ірода, іншою дорогою пішли у свою країну.</p>
<p>13 Коли ж вони пішли, ось ангел Господній з’являється Йосипу уві сні і каже: Устань, візьми Дитя та Його матір і тікай у Єгипет, і будь там, поки не скажу тобі, бо Ірод буде шукати Дитя, щоб погубити Його.</p>
<p>14 Він устав уночі, узяв Дитя та Його матір і пішов у Єгипет,</p>
<p>15 і був там до смерті Ірода, щоб збулося сказане Господом через пророка: З Єгипту Я покликав Свого Сина.</p>
<p>16 Тоді Ірод, побачивши, що він осміяний мудрецями, сильно розгнівався і, пославши, вбив усіх дітей у Віфлеємі та всіх його межах від двох років і менше — згідно з часом, який ретельно вивідав у мудреців.</p>
<p>17 Тоді збулося сказане пророком Єремією:</p>
<p>18 Голос чути в Рамі, плач, і ридання, і велике голосіння; Рахіль оплакує своїх дітей і не хоче втішитися, бо їх немає.</p>
<p>19 Коли Ірод помер, ось ангел Господній з’являється Йосипу уві сні в Єгипті</p>
<p>20 і каже: Устань, візьми Дитя та Його матір і йди в землю Ізраїльську, бо померли ті, що шукали життя Дитини.</p>
<p>21 Він устав, узяв Дитя та Його матір і прийшов у землю Ізраїльську.</p>
<p>22 Та почувши, що Архелай царює в Іудеї на місці свого батька Ірода, побоявся туди йти, а отримавши уві сні застереження від Бога, пішов в області Галілеї.</p>
<p>23 І, прийшовши, поселився в місті, яке називається Назарет, щоб збулося сказане через пророків, що Він буде названий Назарянином.</p>

<h4>МАТВІЯ 3</h4>
<p>1 У ті дні приходить Іоан Хреститель і проповідує в пустелі Іудейській,</p>
<p>2 кажучи: Покайтесь, бо наблизилось Царство Небесне.</p>
<p>3 Бо він той, про кого сказав пророк Ісая: Голос того, хто волає в пустелі: Приготуйте дорогу Господу, прямими зробіть для Нього стежки.</p>
<p>4 А цей Іоан мав одяг з верблюжої шерсті і шкіряний пояс на своїх стегнах, а його їжею були сарана й дикий мед.</p>
<p>5 Тоді виходив до нього Єрусалим, уся Іудея та вся околиця Іордану,</p>
<p>6 і хрестилися від нього в Іордані, визнаючи свої гріхи.</p>
<p>7 Побачивши ж багатьох фарисеїв і садукеїв, що йшли до нього на хрещення, він сказав їм: Роде гадючий! Хто напоумив вас тікати від майбутнього гніву?</p>
<p>8 Принесіть плоди, гідні покаяння.</p>
<p>9 І не думайте казати в собі: У нас батько Авраам, — бо кажу вам, що Бог може з цього каміння підняти дітей Аврааму.</p>
<p>10 Уже й сокира прикладена до кореня дерев: кожне дерево, яке не приносить доброго плоду, зрубують і кидають у вогонь.</p>
<p>11 Я хрещу вас водою для покаяння, а Той, що йде за мною, є сильнішим від мене, Кому я не гідний понести сандалі; Він хреститиме вас Святим Духом і вогнем.</p>
<p>12 У руці в Нього лопата, і Він очистить Свій тік і збере Свою пшеницю в комору, а полову спалить невгасимим вогнем.</p>
<p>13 Тоді Ісус приходить із Галілеї на Іордан до Іоана, щоб охреститися від нього.</p>
<p>14 Іоан же стримував Його, кажучи: Це мені треба хреститися від Тебе, а Ти приходиш до мене?</p>
<p>15 Та Ісус сказав йому у відповідь: Допусти тепер, бо так належить нам виконати всю праведність. Тоді Iоан допускає Його.</p>
<p>16 І, охрестившись, Ісус відразу вийшов з води, і ось відкрилися Йому небеса, і Він побачив Духа Божого, що сходив, мов голуб, і спускався на Нього.</p>
<p>17 І ось лунає голос із неба: Це Син Мій улюблений, до Якого Моє благовоління!</p>

<h4>МАТВІЯ 4</h4>
<p>1 Тоді Ісус був поведений Духом у пустелю, щоб Його спокушав диявол.</p>
<p>2 І, провівши в пості сорок днів і сорок ночей, Він наостанку зголоднів.</p>
<p>3 І підійшов до Нього спокусник і сказав: Якщо Ти Син Божий, скажи, щоб ці камені стали хлібинами.</p>
<p>4 Та Він сказав у відповідь: Написано: Не хлібом одним буде жити людина, а кожним словом, що виходить з уст Божих.</p>
<p>5 Тоді диявол бере Його у святе місто, і ставить Його на вершині Храму,</p>
<p>6 і каже Йому: Якщо Ти Син Божий, кинься вниз, бо написано: Своїм ангелам Він дасть про Тебе наказ, і вони понесуть Тебе на руках, щоб Ти не спіткнувся об камінь Своєю ногою.</p>
<p>7 Ісус сказав йому: Ще написано: Не спокушай Господа, свого Бога.</p>
<p>8 Знову бере Його диявол на дуже високу гору, і показує Йому всі царства світу і їхню славу,</p>
<p>9 і каже Йому: Усе це дам Тобі, якщо Ти впадеш і поклонишся мені.</p>
<p>10 Тоді Ісус каже йому: Відійди, сатано, бо написано: Господу, своєму Богу, поклоняйся і Йому одному служи.</p>
<p>11 Тоді диявол залишив Його, і ось ангели підійшли і стали служити Йому.</p>
<p>12 Почувши, що Іоан був ув’язнений, Ісус пішов у Галілею.</p>
<p>13 І, залишивши Назарет, прийшов і поселився в Капернаумі приморському, в межах Завулона й Нефталима,</p>
<p>14 щоб збулося сказане через пророка Ісаю:</p>
<p>15 Земля Завулона й земля Нефталима, на приморському шляху, за Іорданом, Галілея язичницька,</p>
<p>16 народ, що живе в темряві, побачив велике світло, і для тих, що живуть у країні смертної тіні, зійшло світло.</p>
<p>17 З того часу Ісус почав проповідувати й казати: Покайтесь, бо наблизилось Царство Небесне!</p>
<p>18 Проходячи біля Галілейського моря, Ісус побачив двох братів: Симона, званого Петром, і його брата Андрія, які закидали в море невід (бо вони були рибалками),</p>
<p>19 і каже їм: Ідіть за Мною, і Я зроблю вас ловцями людей.</p>
<p>20 Вони відразу ж залишили сіті і пішли за Ним.</p>
<p>21 Пройшовши звідти вперед, Він побачив двох інших братів, Якова Зеведеєвого і його брата Іоана, у човні зі своїм батьком Зеведеєм, які лагодили свої сіті, і покликав їх.</p>
<p>22 Вони відразу ж залишили човен і свого батька і пішли за Ним.</p>
<p>23 І ходив Ісус по всій Галілеї, навчаючи в їхніх синагогах, і проповідуючи Євангеліє Царства, і зцілюючи народ від усякої хвороби і всякої недуги.</p>
<p>24 І чутка про Нього розійшлася по всій Сирії, і привели до Нього всіх хворих, які страждали на різні хвороби й болі, і біснуватих, і лунатиків, і паралітиків, і Він зцілив їх.</p>
<p>25 І пішло за Ним багато народу з Галілеї, Десятимістя, Єрусалима, Іудеї і Зайордання.</p>

<h4>МАТВІЯ 5</h4>
<p>1 Побачивши народ, Він зійшов на гору, і, коли сів, підійшли до Нього Його учні.</p>
<p>2 І Він, відкривши Свої вуста, почав навчати їх, кажучи:</p>
<p>3 Блаженні бідні духом, бо їхнім є Царство Небесне.</p>
<p>4 Блаженні ті, що плачуть, бо вони будуть утішені.</p>
<p>5 Блаженні лагідні, бо вони успадкують землю.</p>
<p>6 Блаженні голодні й спраглі праведності, бо вони будуть насичені.</p>
<p>7 Блаженні милостиві, бо вони будуть помилувані.</p>
<p>8 Блаженні чисті серцем, бо вони побачать Бога.</p>
<p>9 Блаженні миротворці, бо вони будуть названі синами Божими.</p>
<p>10 Блаженні гнані за праведність, бо їхнім є Царство Небесне.</p>
<p>11 Блаженні ви, коли будуть ганьбити вас, і гнати, і неправдиво говорити на вас усякі лихі слова за Мене.</p>
<p>12 Радійте й веселіться, бо велика ваша нагорода на небесах; бо так гнали пророків, які були до вас.</p>
<p>13 Ви — сіль для землі. Якщо ж сіль втратить смак, чим зробити її солоною? Вона вже ні для чого не придатна, а тільки бути викинутою геть і потоптаною людьми.</p>
<p>14 Ви — світло для світу. Не може сховатися місто, що стоїть на горі.</p>
<p>15 І, запаливши світильник, не ставлять його під посудиною, а на підставці, і він світить усім у домі.</p>
<p>16 Тáк хай світить ваше світло перед людьми, щоб вони побачили ваші добрі діла і прославили вашого Небесного Отця.</p>
<p>17 Не думайте, що Я прийшов скасувати Закон чи Пророків; не скасувати Я прийшов, а виконати.</p>
<p>18 Бо істинно вам кажу: доки не минуть небо і земля, жодна йота й жодна риска не минуть із Закону, поки все не здійсниться.</p>
<p>19 Тому, хто порушить одну з цих найменших заповідей і так навчить людей, той буде названий найменшим у Царстві Небесному; а хто виконає і навчить, той буде названий великим у Царстві Небесному.</p>
<p>20 Бо кажу вам: якщо ваша праведність не перевищить праведності книжників і фарисеїв, ви не ввійдете у Царство Небесне.</p>
<p>21 Ви чули, що було сказано давніми: Не вбивай, а хто вб’є, той підлягає суду.</p>
<p>22 А Я кажу вам, що кожен, хто гнівається на свого брата даремно, підлягає суду, а хто скаже своєму брату «рака», підлягає Синедріону, а хто скаже «нерозумний», підлягає геєні вогненній.</p>
<p>23 Тому, коли принесеш свій дар до жертовника і там згадаєш, що твій брат має щось проти тебе,</p>
<p>24 залиш там свій дар перед жертовником і піди спочатку помирися зі своїм братом, а тоді приходь і принось свій дар.</p>
<p>25 Швидше домовляйся зі своїм суперником, поки ти з ним у дорозі, щоб суперник не видав тебе судді, а суддя не віддав тебе слузі, і тебе не посадили у в’язницю.</p>
<p>26 Істинно тобі кажу: не вийдеш звідти, поки не віддаси останнього кодранта.</p>
<p>27 Ви чули, що було сказано давніми: Не перелюбствуй.</p>
<p>28 А Я кажу вам, що кожен, хто подивиться на жінку з пожаданням до неї, уже вчинив перелюб з нею у своєму серці.</p>
<p>29 Якщо твоє праве око спокушає тебе, вирви його і кинь від себе, бо краще для тебе, щоб один із твоїх членів був втрачений, а не все твоє тіло було вкинуте в геєну.</p>
<p>30 І якщо твоя права рука спокушає тебе, відрубай її і кинь від себе, бо краще для тебе, щоб один із твоїх членів був втрачений, а не все твоє тіло було вкинуте в геєну.</p>
<p>31 Сказано, що хто розлучається зі своєю дружиною, нехай дасть їй розвідний лист.</p>
<p>32 А Я кажу вам, що хто розлучиться зі своєю дружиною, окрім причини блуду, той змушує її перелюбствувати; і хто одружиться на розлученій, той перелюбствує.</p>
<p>33 Ще ви чули, що було сказано давніми: Не клянися неправдиво, а виконуй перед Господом свої клятви.</p>
<p>34 А Я кажу вам: не клянися зовсім: ні небом, тому що воно престол Божий,</p>
<p>35 ні землею, тому що вона підніжок Його ніг, ні Єрусалимом, тому що він місто великого Царя,</p>
<p>36 ні головою своєю не клянися, тому що не можеш жодної волосини зробити білою або чорною.</p>
<p>37 А хай ваше слово буде «так, так», «ні, ні», а що понад це, те від зла.</p>
<p>38 Ви чули, що було сказано: Око за око і зуб за зуб.</p>
<p>39 А Я кажу вам: не протився злу, а хто вдарить тебе по правій щоці, підстав йому й іншу;</p>
<p>40 і хто схоче судитися з тобою і забрати в тебе сорочку, віддай йому й накидку;</p>
<p>41 і хто змусить тебе йти одну милю, іди з ним дві.</p>
<p>42 Хто просить у тебе, тому давай, і хто хоче позичити в тебе, від того не відвертайся.</p>
<p>43 Ви чули, що було сказано: Люби свого ближнього і ненавидь свого ворога.</p>
<p>44 А Я кажу вам: любіть своїх ворогів, благословляйте тих, хто проклинає вас, робіть добро тим, хто ненавидить вас, і моліться за тих, хто кривдить вас і гонить вас,</p>
<p>45 щоб вам бути синами вашого Небесного Отця, тому що Він наказує Своєму сонцю сходити над злими й добрими і посилає дощ на праведних і неправедних.</p>
<p>46 Бо якщо ви любите тих, хто любить вас, яка вам за це нагорода? Хіба не те саме роблять і митники?</p>
<p>47 І якщо ви вітаєте тільки своїх братів, що особливого робите? Хіба не так роблять і митники?</p>
<p>48 Тож будьте досконалі, як досконалий ваш Небесний Отець.</p>

<h4>МАТВІЯ 6</h4>
<p>1 Стережіться подавати свою  милостиню перед людьми, щоб вони побачили вас, інакше не буде вам нагороди від вашого Небесного Отця.</p>
<p>2 Тому, коли подаєш милостиню, не труби перед собою, як роблять лицеміри в синагогах і на вулицях, щоб їх прославили люди. Істинно вам кажу: вони вже отримали свою нагороду.</p>
<p>3 У тебе ж, коли подаєш милостиню, нехай ліва рука не знає, що робить права,</p>
<p>4 щоб твоя милостиня була таємна; і твій Отець, Який бачить таємне, Сам віддасть тобі явно.</p>
<p>5 І коли молишся, не будь як лицеміри, бо вони люблять стояти й молитися в синагогах і на розі вулиць, щоб показати себе людям. Істинно вам кажу, що вони вже отримали свою нагороду.</p>
<p>6 Ти ж, коли молишся, увійди у внутрішню кімнату, замкни двері і помолися своєму Отцю таємно; і твій Отець, Який бачить таємне, віддасть тобі явно.</p>
<p>7 А молячись, не повторюйте пусті слова, як язичники, бо вони думають, що будуть почуті за своє багатослів’я.</p>
<p>8 Не уподібнюйтесь до них, бо ваш Отець знає, у чому ви маєте потребу, перш ніж ви попросили в Нього.</p>
<p>9 Ви ж моліться так: Отче наш, що на небесах, нехай святиться ім'я Твоє,</p>
<p>10 нехай прийде Царство Твоє, нехай буде воля Твоя, як на небі, так і на землі.</p>
<p>11 Хліба нашого насущного дай нам сьогодні;</p>
<p>12 і прости нам борги наші, як і ми прощаємо боржникам нашим;</p>
<p>13 і не введи нас у спокусу, але врятуй нас від зла; бо Твоїм є Царство, і сила, і слава навіки. Амінь.</p>
<p>14 Бо якщо ви простите людям їхні провини, то простить і вам ваш Небесний Отець;</p>
<p>15 а якщо не простите людям їхніх провин, то й ваш Отець не простить ваших провин.</p>
<p>16 А коли поститесь, не будьте похмурі, як лицеміри, бо вони спотворюють свої обличчя, щоб показати людям, що вони постяться. Істинно вам кажу, що вони вже отримали свою нагороду.</p>
<p>17 Ти ж, коли постишся, намасти свою голову і вмий своє обличчя,</p>
<p>18 щоб не людям показати, що ти постишся, а своєму Отцю — таємно; і твій Отець, Який бачить таємне, віддасть тобі явно.</p>
<p>19 Не збирайте собі скарбів на землі, де міль та іржа нищать і де злодії прокопують і крадуть;</p>
<p>20 а збирайте собі скарби на небі, де ні міль, ні іржа не нищать і де злодії не прокопують і не крадуть.</p>
<p>21 Бо де ваш скарб, там буде й ваше серце.</p>
<p>22 Світильником тіла є око; якщо ж твоє око буде щирим, то й усе твоє тіло буде світлим.</p>
<p>23 А якщо твоє око буде лукавим, то й усе твоє тіло буде темним. Якщо ж світло, яке в тобі, є темрявою, то яка велика тоді темрява!</p>
<p>24 Ніхто не може служити двом господарям, бо або одного буде ненавидіти, а іншого любити, або одному буде відданий, а іншого буде зневажати; не можете служити Богові й мамоні.</p>
<p>25 Тому кажу вам: не турбуйтесь про своє життя, що вам їсти і що пити, ані про своє тіло, у що одягнутись. Хіба життя не більше за їжу, а тіло — за одяг?</p>
<p>26 Подивіться на пташок небесних: вони не сіють, не жнуть і не збирають у комори, і ваш Небесний Отець годує їх. Хіба ви не значно цінніші за них?</p>
<p>27 Та й хто з вас, турбуючись, може додати до свого зросту бодай один лікоть?</p>
<p>28 А про одяг чого турбуєтесь? Погляньте на польові лілії, як вони ростуть: не трудяться, не прядуть.</p>
<p>29 Кажу вам, що навіть Соломон в усій своїй славі не одягався так, як будь-яка з них.</p>
<p>30 Якщо ж польову траву, яка сьогодні є, а завтра буде вкинута в піч, Бог так одягає, то чи не тим більше вас, маловіри?</p>
<p>31 Тож не турбуйтесь, кажучи: Що нам їсти? — або: Що нам пити? — або: У що нам одягнутися?</p>
<p>32 Бо всього цього шукають язичники, а ваш Небесний Отець знає, що ви маєте потребу в усьому цьому.</p>
<p>33 Шукайте ж перш за все Царства Божого і Його праведності, а те все додасться вам.</p>
<p>34 Тож не турбуйтесь про завтрашній день, бо завтрашній день сам потурбується про свої потреби; досить для кожного дня власних турбот.</p>

<h4>МАТВІЯ 7</h4>
<p>1 Не судіть, щоб і ви не були судимі;</p>
<p>2 бо яким судом судите, таким і ви будете судимі, і якою мірою міряєте, такою і вам буде відміряно.</p>
<p>3 Чого дивишся на трісочку в оці свого брата, а в своєму оці колоди не помічаєш?</p>
<p>4 Або як скажеш своєму брату: Дай я витягну трісочку з твого ока, — коли он у самого в оці колода?</p>
<p>5 Лицеміре, спочатку витягни колоду зі свого ока, а тоді будеш добре бачити, щоб витягнути трісочку з ока твого брата.</p>
<p>6 Не давайте святого собакам і не кидайте свої перли перед свиньми, щоб свині не потоптали їх своїми ногами, а собаки, обернувшись, не розірвали вас.</p>
<p>7 Просіть — і буде вам дано; шукайте — і знайдете; стукайте — і буде вам відчинено.</p>
<p>8 Бо кожен, хто просить, — отримує, і хто шукає, — знаходить, і хто стукає, — тому буде відчинено.</p>
<p>9 Або яка з вас людина, якщо її син попросить хліба, подасть йому камінь?</p>
<p>10 І якщо попросить риби, подасть йому змію?</p>
<p>11 Якщо ж ви, будучи злими, умієте добрі дари давати своїм дітям, то наскільки більше ваш Небесний Отець дасть блага тим, хто просить у Нього!</p>
<p>12 Тому все, що тільки хочете, щоб робили вам люди, так і ви їм робіть, бо в цьому Закон і Пророки.</p>
<p>13 Входьте тісними воротами, тому що широкі ті ворота й просторий той шлях, які ведуть у загибель, і багато хто входить ними;</p>
<p>14 тому що тісні ті ворота й вузький той шлях, які ведуть у життя, і мало хто знаходить їх.</p>
<p>15 Стережіться лжепророків, які приходять до вас в овечій шкурі, а всередині вони хижі вовки.</p>
<p>16 По їхніх плодах упізнаєте їх. Хіба збирають з терну виноград чи з будяків смокви?</p>
<p>17 Так і кожне хороше дерево приносить хороші плоди, а гниле дерево приносить погані плоди.</p>
<p>18 Не може хороше дерево приносити погані плоди і гниле дерево приносити хороші плоди.</p>
<p>19 Кожне дерево, яке не приносить хорошого плоду, зрубують і кидають у вогонь.</p>
<p>20 Отже, по їхніх плодах упізнаєте їх.</p>
<p>21 Не кожен, хто каже Мені: Господи! Господи! — увійде в Царство Небесне, а той, хто виконує волю Мого Небесного Отця.</p>
<p>22 Багато хто скаже Мені в той день: Господи, Господи, чи не Твоїм іменем ми пророкували, чи не Твоїм іменем ми виганяли бісів і чи не Твоїм іменем ми чинили багато чудес?</p>
<p>23 Тоді Я оголошу їм: Я ніколи не знав вас. Ідіть від Мене ви, що чините беззаконня!</p>
<p>24 Отже, кожного, хто слухає ці Мої слова і виконує їх, Я уподібню до розумного чоловіка, який збудував свій дім на камені.</p>
<p>25 І пішов дощ, і розлилися річки, і подули вітри, і обрушилися на той дім — і він не впав, бо його підвалини були закладені на камені.</p>
<p>26 А кожного, хто слухає ці Мої слова і не виконує їх, Я уподібню до нерозумного чоловіка, який збудував свій дім на піску.</p>
<p>27 І пішов дощ, і розлилися річки, і подули вітри, і навалилися на той дім — і він упав, і його падіння було великим.</p>
<p>28 Коли Ісус скінчив говорити ці слова, народ дивувався Його вченню,</p>
<p>29 бо Він навчав їх як той, що має владу, а не як книжники.</p>

<h4>МАТВІЯ 8</h4>
<p>1 Коли Він зійшов з гори, за Ним пішло багато народу.</p>
<p>2 І ось підійшов прокажений і, поклоняючись Йому, сказав: Господи, якщо Ти схочеш, Ти можеш мене очистити.</p>
<p>3 Ісус, простягнувши руку, доторкнувся до нього й каже: Хочу, очисться! І той відразу очистився від своєї прокази.</p>
<p>4 Ісус каже йому: Дивись, нікому про це не кажи, а піди покажися священнику й принеси дар, який наказав Мойсей, для свідчення їм.</p>
<p>5 Коли Ісус увійшов у Капернаум, до Нього підійшов сотник і став благати Його:</p>
<p>6 Господи, мій слуга лежить удома паралізований і страшно мучиться.</p>
<p>7 Ісус каже йому: Я прийду і зцілю його.</p>
<p>8 Сотник сказав у відповідь: Господи, я не гідний, щоб Ти ввійшов під мій дах, але тільки скажи слово — і мій слуга одужає.</p>
<p>9 Бо і сам я людина під владою, яка має підлеглих воїнів, та кажу одному: Піди, — і він іде; і іншому: Прийди, — і він приходить; і своєму рабу: Зроби це, — і він робить.</p>
<p>10 Почувши це, Ісус здивувався і сказав тим, що йшли за Ним: Істинно вам кажу: навіть в Ізраїлі Я не знайшов такої великої віри.</p>
<p>11 Кажу вам, що багато хто прийде зі сходу й заходу і возляже з Авраамом, Ісааком і Яковом у Царстві Небесному,</p>
<p>12 а сини Царства будуть кинуті в зовнішню темряву; там буде плач і скрегіт зубів.</p>
<p>13 І сказав Ісус сотнику: Іди, і, як ти повірив, так хай і буде тобі. І його слуга в ту ж мить одужав.</p>
<p>14 Прийшовши у дім Петра, Ісус побачив, що його теща лежала в гарячці.</p>
<p>15 Він доторкнувся до її руки — і гарячка залишила її, і вона встала і почала прислуговувати їм.</p>
<p>16 А коли настав вечір, до Нього привели багатьох біснуватих, і Він вигнав духів словом і зцілив усіх хворих,</p>
<p>17 щоб збулося сказане через пророка Ісаю: Він Сам узяв наші немочі і поніс наші хвороби.</p>
<p>18 Побачивши навколо Себе багато народу, Ісус наказав відпливти на той бік.</p>
<p>19 І підійшов один книжник і сказав Йому: Учителю, я піду за Тобою, куди б Ти не пішов.</p>
<p>20 Ісус каже йому: Лисиці мають нори, і пташки небесні — гнізда, а Син Людський не має де й голови прихилити.</p>
<p>21 Інший з Його учнів сказав Йому: Господи, дозволь мені спочатку піти й поховати свого батька.</p>
<p>22 Та Ісус сказав йому: Іди за Мною і залиш мертвим ховати своїх мерців.</p>
<p>23 Коли Він сів у човен, слідом за Ним сіли Його учні.</p>
<p>24 І ось піднялася велика буря на морі, так що човен накривало хвилями; а Він спав.</p>
<p>25 Його учні, підійшовши, розбудили Його й кажуть: Господи, врятуй нас, ми гинемо!</p>
<p>26 Він сказав їм: Чому ви такі боязкі, маловіри? Тоді встав, заборонив вітрам і морю — і настала велика тиша.</p>
<p>27 Люди ж здивувались і казали: Хто це такий, що і вітри, і море слухаються Його?</p>
<p>28 Коли Він приплив на той бік у Гергесинську землю, назустріч Йому вийшли з гробниць два біснуваті, дуже люті, так що ніхто не міг пройти тією дорогою.</p>
<p>29 І ось вони закричали: Що Тобі до нас, Ісусе, Сину Божий? Ти прийшов сюди передчасно мучити нас?</p>
<p>30 А віддалік від них паслося велике стадо свиней.</p>
<p>31 І біси стали благати Його: Якщо виженеш нас, дозволь нам піти в стадо свиней.</p>
<p>32 І Він сказав їм: Ідіть. Вони вийшли й пішли в стадо свиней, і ось усе стадо свиней кинулося з кручі в море і потонуло в воді.</p>
<p>33 А пастухи втекли, і побігли в місто, і розповіли про все, і про те, що сталося з біснуватими.</p>
<p>34 І ось усе місто вийшло назустріч Ісусу, і, побачивши Його, вони попросили, щоб Він пішов з їхніх меж.</p>

<h4>МАТВІЯ 9</h4>
<p>1 Сівши у човен, Він переплив назад і прибув у Своє місто.</p>
<p>2 І ось принесли до Нього паралізованого, який лежав на постелі. Ісус, побачивши їхню віру, сказав паралізованому: Підбадьорся, сину! Прощаються тобі твої гріхи!</p>
<p>3 Тут деякі з книжників сказали в собі: Він богохульствує.</p>
<p>4 Ісус, знаючи їхні думки, сказав: Навіщо ви думаєте лихе у своїх серцях?</p>
<p>5 Бо що легше: сказати: Прощаються тобі гріхи, — чи сказати: Устань і ходи?</p>
<p>6 Та щоб ви знали, що Син Людський має владу на землі прощати гріхи, — тоді каже паралізованому: Устань, візьми свою постіль і йди додому.</p>
<p>7 І той устав і пішов додому.</p>
<p>8 Побачивши це, народ здивувався і прославив Бога, Який дав таку владу людям.</p>
<p>9 Ідучи звідти, Ісус побачив чоловіка, що сидів на митниці, на ім’я Матвій і каже йому: Іди за Мною. І той устав і пішов за Ним.</p>
<p>10 І коли Він возлежав у домі, то ось багато митників і грішників прийшли й возлягли з Ісусом та Його учнями.</p>
<p>11 Побачивши це, фарисеї сказали Його учням: Чому ваш Учитель їсть із митниками й грішниками?</p>
<p>12 Ісус, почувши це, сказав їм: Не здорові потребують лікаря, а хворі.</p>
<p>13 Підіть дізнайтеся, що значить: Милості хочу, а не жертви. Бо Я прийшов закликати не праведників, а грішників до покаяння.</p>
<p>14 Тоді підходять до Нього Іоанові учні і кажуть: Чому ми й фарисеї часто постимось, а Твої учні не постяться?</p>
<p>15 Ісус сказав їм: Хіба можуть сумувати весільні гості, поки з ними молодий? Та настануть дні, коли забереться від них молодий, і тоді вони будуть поститися.</p>
<p>16 Ніхто не пришиває латки з нової тканини до старого одягу, бо латка відірветься від одягу, і дірка стане ще гіршою.</p>
<p>17 І нове вино не наливають у старі бурдюки, інакше бурдюки прорвуться — і вино витече, і бурдюки пропадуть; а нове вино наливають у нові бурдюки, і тоді зберігається і те, і інше.</p>
<p>18 Ще Він говорив їм це, як прийшов один начальник і, поклоняючись Йому, сказав: Моя дочка щойно померла, але Ти прийди й поклади на неї Свою руку — і вона оживе.</p>
<p>19 Ісус встав і пішов за ним, і з Ним пішли і Його учні.</p>
<p>20 І ось жінка, яка дванадцять років страждала на кровотечу, підійшла ззаду і доторкнулася до краю Його одягу.</p>
<p>21 Бо казала в собі: Якщо тільки доторкнуся до Його одягу — одужаю.</p>
<p>22 Ісус, обернувшись і побачивши її, сказав: Підбадьорся, дочко! Твоя віра уздоровила тебе! І з тієї миті жінка стала здорова.</p>
<p>23 Ісус, прийшовши у дім начальника і побачивши сопілкарів і народ у сум’ятті,</p>
<p>24 каже їм: Вийдіть, бо дівчинка не померла, а спить. І вони сміялися з Нього.</p>
<p>25 Коли ж народ вивели, Він увійшов, узяв її за руку — і дівчинка встала.</p>
<p>26 І чутка про це розійшлася по всій тій землі.</p>
<p>27 Коли Ісус ішов звідти, за Ним пішло двоє сліпих, кричачи́: Змилуйся над нами, Сину Давидів!</p>
<p>28 Коли ж Він увійшов у дім, сліпі підійшли до Нього, і Ісус каже їм: Чи вірите ви, що Я можу зробити це? Вони кажуть Йому: Так, Господи.</p>
<p>29 Тоді Він доторкнувся до їхніх очей і сказав: По вашій вірі хай буде вам.</p>
<p>30 І в них відкрилися очі. І Ісус суворо наказав їм: Дивіться, щоб ніхто не дізнався.</p>
<p>31 Та вони, вийшовши, розголосили про Нього по всій тій землі.</p>
<p>32 Коли ж вони виходили, ось привели до Нього німого біснуватого чоловіка.</p>
<p>33 І коли біс був вигнаний, німий заговорив. І народ здивувався і казав: Ще ніколи не бачено такого в Ізраїлі.</p>
<p>34 А фарисеї казали: Він виганяє бісів силою князя бісів</p>
<p>35 І ходив Ісус по всіх містах і селах, навчаючи в їхніх синагогах, і проповідуючи Євангеліє Царства, і зцілюючи народ від усякої хвороби і всякої недуги.</p>
<p>36 Побачивши ж людей, Він зжалився над ними, бо вони були зморені й розпорошені, як вівці без пастуха.</p>
<p>37 Тоді каже Своїм учням: Жнивá великі, а працівників мало.</p>
<p>38 Тож благайте Господаря жнив, щоб вислав працівників на Свої жнивá.</p>

<h4>МАТВІЯ 10</h4>
<p>1 І покликавши Своїх дванадцятьох учнів, Iсус дав їм владу над нечистими духами, щоб виганяти їх і зціляти від усякої хвороби і всякої недуги.</p>
<p>2 Імена ж дванадцяти апостолів такі: перший Симон, званий Петром, і його брат Андрій, Яків Зеведеїв і його брат Іоан,</p>
<p>3 Филип і Варфоломій, Хома і митник Матвій, Яків Алфеїв і Левій, прозваний Фадеєм,</p>
<p>4 Симон Кананіт та Іуда Іскаріот, який і зрадив Його.</p>
<p>5 Цих Дванадцятьох Ісус послав, наказавши їм: На дорогу до язичників не йдіть і в самарянське місто не заходьте,</p>
<p>6 а краще йдіть до загублених овець дому Ізраїля.</p>
<p>7 А ходячи, проповідуйте: Наблизилось Царство Небесне!</p>
<p>8 Хворих зціляйте, прокажених очищайте, мертвих воскрешайте, бісів виганяйте; даром отримали, даром давайте.</p>
<p>9 Не беріть ні золота, ні срібла, ні міді у своїх поясах,</p>
<p>10 ні торби в дорогу, ні двох сорочок, ні сандаль, ні палиць, бо працівник вартий своєї їжі.</p>
<p>11 У яке тільки місто чи село ввійдете, розпитайте, хто в ньому гідний, і залишайтесь там, поки не вийдете звідти.</p>
<p>12 А входячи в дім, привітайте його.</p>
<p>13 І якщо дім буде гідний, то ваш мир нехай прийде на нього, а якщо не буде гідний, то ваш мир нехай вернеться до вас.</p>
<p>14 А якщо хтось не прийме вас і не послухає ваших слів, то, виходячи з того дому чи міста, обтрусіть пил зі своїх ніг.</p>
<p>15 Істинно вам кажу: терпиміше буде землі Содомській і Гоморрській у день суду, ніж тому місту.</p>
<p>16 Ось Я посилаю вас, як овець серед вовків; тож будьте розумні, як змії, і невинні, як голуби.</p>
<p>17 Стережіться ж людей, бо вони видаватимуть вас у суди, і бичуватимуть вас у своїх синагогах,</p>
<p>18 і поведуть вас за Мене до правителів і царів для свідчення їм та язичникам.</p>
<p>19 Коли ж вас видаватимуть, не турбуйтеся, як чи що сказати, бо вам буде дано в той час, що сказати.</p>
<p>20 Бо не ви будете говорити, а Дух вашого Отця буде говорити через вас.</p>
<p>21 Видасть же на смерть брат брата і батько дитину, і діти повстануть на батьків і вб’ють їх.</p>
<p>22 І всі будуть ненавидіти вас за Моє ім’я; хто ж витерпить до кінця — спасеться.</p>
<p>23 Коли ж вас гнатимуть в одному місті, тікайте в інше. Бо істинно вам кажу: не обійдете міст Ізраїлю, як прийде Син Людський.</p>
<p>24 Учень не вищий за вчителя, і раб не вищий за свого господаря.</p>
<p>25 Досить для учня бути як його вчитель і для раба — як його господар. Якщо господаря дому назвали Веєльзевулом, то наскільки більше — його домашніх!</p>
<p>26 Тож не бійтеся їх, бо немає нічого прихованого, що не відкриється, і таємного, що не стане відомим.</p>
<p>27 Що кажу вам у темноті, те розкажіть при світлі, і що чуєте на вухо, те проголосіть на дахах.</p>
<p>28 І не бійтеся тих, що вбивають тіло, а душі не можуть убити; а краще бійтеся Того, Хто може і душу, і тіло погубити в геєні.</p>
<p>29 Хіба не два горобці продаються за асарій? І ні один з них не впаде на землю без волі вашого Отця.</p>
<p>30 А у вас і волосся на голові все полічене.</p>
<p>31 Тож не бійтеся: ви цінніші за багатьох горобців.</p>
<p>32 Отже, кожного, хто визнає Мене перед людьми, і Я визнаю перед Моїм Небесним Отцем.</p>
<p>33 А хто зречеться Мене перед людьми, того і Я зречусь перед Моїм Небесним Отцем.</p>
<p>34 Не думайте, що Я прийшов принести мир на землю; не мир Я прийшов принести, а меч.</p>
<p>35 Бо Я прийшов розділити людину з її батьком, і дочку з її матір’ю, і невістку з її свекрухою;</p>
<p>36 і вороги людини — її домашні.</p>
<p>37 Хто любить батька чи матір більше за Мене, той не гідний Мене; і хто любить сина чи дочку більше за Мене, той не гідний Мене;</p>
<p>38 і хто не бере свій хрест і йде за Мною, той не гідний Мене.</p>
<p>39 Хто знайде своє життя, той втратить його, а хто втратить його ради Мене, той знайде його.</p>
<p>40 Хто приймає вас, той приймає Мене, а хто приймає Мене, той приймає Того, Хто Мене послав.</p>
<p>41 Хто приймає пророка в ім’я пророка, той отримає нагороду пророка, і хто приймає праведника в ім’я праведника, той отримає нагороду праведника.</p>
<p>42 І хто напоїть одного з цих малих тільки чашею холодної води в ім’я учня, істинно вам кажу: той не втратить своєї нагороди.</p>

<h4>МАТВІЯ 11</h4>
<p>1 Коли Ісус скінчив давати настанови Своїм дванадцятьом учням, то пішов звідти навчати й проповідувати в їхніх містах.</p>
<p>2 Іоан же, почувши у в’язниці про діла Христа, послав двох зі своїх учнів</p>
<p>3 сказати Йому: Ти Той, що має прийти, чи чекати нам іншого?</p>
<p>4 Ісус сказав їм у відповідь: Підіть розкажіть Іоану, що ви чуєте й бачите:</p>
<p>5 сліпі прозрівають і кульгаві ходять, прокажені очищаються і глухі чують, мертві воскресають і бідним проповідується Євангеліє;</p>
<p>6 і блаженний той, хто не спокуситься через Мене.</p>
<p>7 Коли ж вони пішли, Ісус почав говорити народу про Іоана: На що ви ходили в пустелю дивитися? На очеретину, яку гойдає вітер?</p>
<p>8 То на що ви ходили дивитися? На людину, одягнену в м’який одяг? Так ті, що носять м’який одяг, живуть у царських палацах.</p>
<p>9 То на що ж ви ходили дивитися? На пророка? Так, кажу вам, і більше, ніж на пророка.</p>
<p>10 Бо він той, про кого написано: Ось Я посилаю Свого вісника перед Твоїм лицем, який приготує Тобі дорогу перед Тобою.</p>
<p>11 Істинно вам кажу: серед народжених жінками не поставав більший за Іоана Хрестителя; та найменший у Царстві Небесному є більшим за нього.</p>
<p>12 Від днів же Іоана Хрестителя і до цього часу Царство Небесне здобувається силою, і ті, що застосовують силу, хапають його.</p>
<p>13 Бо всі Пророки й Закон пророкували до Іоана.</p>
<p>14 І якщо ви хочете прийняти, він — Ілля, який мав прийти.</p>
<p>15 Хто має вуха, щоб слухати, нехай слухає!</p>
<p>16 До кого Мені уподібнити цей рід? Він подібний до дітей, які сидять на площах, і гукають до своїх товаришів,</p>
<p>17 і кажуть: Ми грали вам на сопілці, а ви не танцювали; ми співали вам жалобних пісень, а ви не голосили.</p>
<p>18 Бо прийшов Іоан, не їсть, не п’є, і кажуть: У ньому біс.</p>
<p>19 Прийшов Син Людський, їсть і п’є, і кажуть: Ось чоловік — ненажера й п’яниця, друг митників і грішників. Та мудрість виправдалася своїми дітьми.</p>
<p>20 Тоді Він почав докоряти містам, у яких було вчинено найбільше Його чудес, за те, що вони не покаялися:</p>
<p>21 Горе тобі, Хоразине! Горе тобі, Віфсаїдо! Бо якби в Тирі й Сидоні були вчинені чудеса, які були вчинені у вас, то вони б давно покаялись у веретищі й попелі.</p>
<p>22 Та кажу вам: Тиру й Сидону буде терпиміше в день суду, ніж вам.</p>
<p>23 І ти, Капернауме, що піднісся до неба, будеш скинений до пекла, бо якби в Содомі були вчинені чудеса, які були вчинені в тобі, то він залишився б до сьогоднішнього дня.</p>
<p>24 Та кажу вам, що землі Содомській буде терпиміше в день суду, ніж тобі.</p>
<p>25 У той час Ісус, продовжуючи, сказав: Славлю Тебе, Отче, Господи неба і землі, що Ти приховав це від мудрих і розумних і відкрив це немовлятам.</p>
<p>26 Так, Отче, бо таким було Твоє благовоління.</p>
<p>27 Усе віддано Мені Моїм Отцем, і ніхто не знає Сина, крім Отця, і ніхто не знає Отця, крім Сина і того, кому Син хоче відкрити.</p>
<p>28 Прийдіть до Мене всі стомлені й обтяжені, і Я дам вам спокій.</p>
<p>29 Візьміть Моє ярмо на себе і навчіться від Мене, бо Я лагідний і смиренний серцем, і знайдете спокій своїм душам.</p>
<p>30 Бо Моє ярмо — зручне і Мій тягар — легкий.</p>

<h4>МАТВІЯ 12</h4>
<p>1 Фарисеї ж, побачивши це, сказали Йому: Он Твої учні роблять те, чого не можна робити в суботу.</p>
<p>2 Та Він сказав їм: Хіба ви не читали, що зробив Давид, коли зголоднів сам і ті, що були з ним?</p>
<p>3 Як він увійшов у дім Божий і з’їв хліби покладання, які не можна було їсти ні йому, ні тим, що були з ним, а тільки одним священникам?</p>
<p>4 Або хіба ви не читали в Законі, що в суботу священники в Храмі оскверняють суботу і не винні?</p>
<p>5 Кажу ж вам, що тут є Більший від Храму.</p>
<p>6 Якби ви знали, що значить: Милості хочу, а не жертви, — то не засудили б невинних.</p>
<p>7 Бо Син Людський є Господом і суботи.</p>
<p>8 Пішовши звідти, Він прийшов у їхню синагогу.</p>
<p>9 І ось там був чоловік із сухою рукою; і Його запитали: Чи можна зціляти в суботу? — щоб звинуватити Його.</p>
<p>10 Він же сказав їм: Яка з вас людина, яка має одну вівцю, якщо вона впаде в суботу в яму, не візьме її і не витягне?</p>
<p>11 Наскільки ж людина цінніша за вівцю! Тому можна в суботу робити добро.</p>
<p>12 Тоді каже тому чоловікові: Простягни свою руку! Той простягнув, і вона стала здорова, як і інша.</p>
<p>13 Фарисеї ж вийшли і змовилися проти Нього, щоб погубити Його.</p>
<p>14 Та Ісус, дізнавшись про це, пішов звідти, і за Ним пішло багато людей, і Він усіх їх зцілив.</p>
<p>15 І заборонив їм розголошувати про Нього,</p>
<p>16 щоб збулося сказане через пророка Ісаю:</p>
<p>17 Ось Мій Слуга, Якого Я вибрав, Мій Улюблений, до Якого благоволить Моя душа. Покладу на Нього Свій Дух, і Він проголосить язичникам правосуддя.</p>
<p>18 Він не буде сперечатись і не буде кричати, і ніхто не почує Його голосу на вулицях.</p>
<p>19 Надломленої очеретини не доламає і тліючого ґноту не погасить, поки не приведе правосуддя до перемоги.</p>
<p>20 І на Його ім’я будуть надіятися язичники.</p>
<p>21 Тоді привели до Нього біснуватого — сліпого й німого, — і Він зцілив його, так що сліпий і німий став і говорити, і бачити.</p>
<p>22 І весь народ дивувався й казав: Чи не Він Син Давидів?</p>
<p>23 А фарисеї, почувши це, сказали: Він виганяє бісів не інакше, як силою Веєльзевула, князя бісів.</p>
<p>24 Та Ісус, знаючи їхні думки, сказав їм: Кожне царство, розділене в собі, буде спустошене, і кожне місто чи дім, розділене в собі, не всто́їть.</p>
<p>25 І якщо сатана виганяє сатану, то він розділився в собі. Як тоді всто́їть його царство?</p>
<p>26 І якщо Я виганяю бісів силою Веєльзевула, то чиєю тоді виганяють ваші сини? Тому вони будуть вам суддями.</p>
<p>27 Якщо ж Я виганяю бісів силою Духа Божого, то, значить, досягло вас Царство Боже.</p>
<p>28 Або, як може хтось увійти в дім сильного і пограбувати його майно, якщо спочатку не зв’яже сильного? А тоді пограбує його дім.</p>
<p>29 Хто не зі Мною, той проти Мене, і хто не збирає зі Мною, той розкидає.</p>
<p>30 Тому кажу вам: кожен гріх і хула простяться людям, а хула на Духа не проститься людям.</p>
<p>31 Хто скаже слово проти Сина Людського, тому проститься, а хто скаже проти Святого Духа, тому не проститься ні в цьому світі, ні в майбутньому.</p>
<p>32 Або визнайте дерево хорошим і його плід хорошим, або визнайте дерево гнилим і його плід гнилим, бо дерево пізнається по плоду.</p>
<p>33 Роде гадючий! Як ви можете говорити хороше, будучи злими? Бо від повноти серця говорять уста.</p>
<p>34 Добра людина з доброї скарбниці серця виносить добре, а зла людина зі злої скарбниці виносить зле.</p>
<p>35 Кажу ж вам, що за кожне пусте слово, яке скажуть люди, вони дадуть звіт у день суду.</p>
<p>36 Бо своїми словами виправдаєшся і своїми словами засудишся.</p>
<p>37 Тоді деякі з книжників і фарисеїв сказали у відповідь: Учителю, ми хочемо побачити від Тебе знамення.</p>
<p>38 Та Він сказав їм у відповідь: Рід злий і перелюбний вимагає знамення, та знамення не дасться йому, крім знамення пророка Іони.</p>
<p>39 Бо як Іона був у череві кита три дні й три ночі, так і Син Людський буде в серці землі три дні й три ночі.</p>
<p>40 Ніневітяни встануть на суді з цим родом і засудять його, бо вони покаялися від проповіді Іони, а ось тут Більший за Іону.</p>
<p>41 Цариця південна встане на суді з цим родом і засудить його, бо вона приходила з кінців землі послухати мудрість Соломона, а ось тут Більший за Соломона.</p>
<p>42 Коли нечистий дух вийде з людини, то ходить по безводних місцях, шукаючи пристановища, та не знаходить.</p>
<p>43 Тоді каже: Вернусь-но я у свій дім, звідки вийшов. І, прийшовши, знаходить його незайнятим, заметеним і прибраним.</p>
<p>44 Тоді йде і бере з собою сім інших духів, зліших за себе, і вони заходять і поселяються там; і останнє для тієї людини стає гіршим за перше. Так буде і з цим злим родом.</p>
<p>45 Ще Він говорив до народу, як ось Його мати й брати стали надворі, бажаючи поговорити з Ним.</p>
<p>46 І хтось сказав Йому: Он Твоя мати й Твої брати стоять надворі, бажаючи поговорити з Тобою.</p>
<p>47 Він же сказав у відповідь тому, хто сказав Йому: Хто Моя мати і хто Мої брати?</p>
<p>48 І, вказавши Своєю рукою на Своїх учнів, сказав: Ось Моя мати і Мої брати.</p>
<p>49 Бо хто виконує волю Мого Небесного Отця, той Мені брат, і сестра, і мати.</p>

<h4>МАТВІЯ 13</h4>
<p>1 У той же день Ісус вийшов із дому і сів біля моря.</p>
<p>2 І зібралося до Нього багато народу, так що Він увійшов у човен і сидів, а весь народ стояв на березі.</p>
<p>3 І багато говорив до них притчами, кажучи: Ось вийшов сіяч сіяти.</p>
<p>4 І коли сіяв, одні зерна впали край дороги, і прилетіли пташки і поклювали їх.</p>
<p>5 Інші впали на кам’янистий грунт, де було небагато землі, і відразу проросли, бо земля була неглибока.</p>
<p>6 Коли ж зійшло сонце, були обпалені і, не маючи кореня, засохли.</p>
<p>7 Ще інші впали в терен, і терен виріс і заглушив їх.</p>
<p>8 Ще інші впали на добрий грунт і дали плід, яке сто, яке шістдесят, а яке тридцять.</p>
<p>9 Хто має вуха, щоб слухати, нехай слухає!</p>
<p>10 І підійшли учні і сказали Йому: Чому Ти говориш до них притчами?</p>
<p>11 Він сказав їм у відповідь: Вам дано пізнати таємниці Царства Небесного, а їм не дано.</p>
<p>12 Бо хто має, тому дасться і примножиться, а хто не має, у того забереться й те, що має.</p>
<p>13 Я тому говорю до них притчами, що вони дивляться — і не бачать, слухають — і не чують, і не розуміють.</p>
<p>14 І збувається над ними пророцтво Ісаї: Будете слухати-слухати — і не зрозумієте, будете дивитись-дивитись — і не побачите.</p>
<p>15 Бо загрубіло серце цього народу, і він став ледве чути на вуха і закрив свої очі, щоб не побачити очима, і не почути вухами, і не зрозуміти серцем, і не навернутися і щоб Я не зцілив його.</p>
<p>16 Ваші ж очі блаженні, бо бачать, і ваші вуха, бо чують.</p>
<p>17 Бо істинно вам кажу, що багато пророків і праведників бажали побачити те, що ви бачите, і не побачили, і почути те, що ви чуєте, і не почули.</p>
<p>18 Тож ви послухайте значення притчі про сіяча.</p>
<p>19 До кожного, хто чує слово про Царство і не розуміє, приходить лукавий і викрадає посіяне в його серці. Ось кого означає посіяне край дороги.</p>
<p>20 А посіяне на кам’янистому грунті означає того, хто чує слово і відразу з радістю приймає його,</p>
<p>21 та не має в собі кореня і недовговічний; коли ж настають утиски чи гоніння за слово, відразу спокушається.</p>
<p>22 А посіяне в терен означає того, хто чує слово, але турботи цього світу та оманливість багатства заглушають слово, і воно стає безплідним.</p>
<p>23 Посіяне ж у добрий грунт означає того, хто чує слово й розуміє; він-то й приносить плід і родить який сто, який шістдесят, а який тридцять.</p>
<p>24 Ще одну притчу Він виклав їм, кажучи: Царство Небесне подібне до людини, яка посіяла на своєму полі добре насіння.</p>
<p>25 Коли ж люди спали, прийшов її ворог, посіяв плевели між пшеницею і пішов.</p>
<p>26 А коли зійшов посів і приніс плід, тоді стало видно й плевели.</p>
<p>27 Раби господаря дому прийшли і сказали йому: Господарю, хіба не добре насіння ти посіяв на своєму полі? Звідки ж на ньому плевели?</p>
<p>28 Він сказав їм: Це зробив якийсь ворог. Раби сказали йому: Хочеш, ми підемо й визбираємо їх?</p>
<p>29 Та він сказав: Ні, щоб, визбируючи плевели, ви не вирвали з ними і пшеницю.</p>
<p>30 Залиште і те, і інше рости разом до жнив, а під час жнив я скажу женцям: Зберіть спочатку плевели і позв’язуйте їх у снопи, щоб спалити їх, а пшеницю зберіть у мою комору.</p>
<p>31 Ще одну притчу Він виклав їм, кажучи: Царство Небесне подібне до гірчичного зерна, яке людина взяла й посіяла на своєму полі.</p>
<p>32 Воно є найменшим з усього насіння, та, коли виросте, є найбільшою з усіх городніх рослин і стає деревом, так що прилітають пташки небесні і гніздяться на його гілках.</p>
<p>33 Ще одну притчу Він розказав їм: Царство Небесне подібне до закваски, яку жінка взяла й поклала в три сати борошна, поки не вкисло все тісто.</p>
<p>34 Усе це Ісус говорив до народу притчами і без притчі не говорив до них,</p>
<p>35 щоб збулося сказане через пророка: Відкрию в притчах Свої вуста, розкажу приховане від заснування світу.</p>
<p>36 Тоді Ісус відпустив народ і ввійшов у дім, і підійшли до Нього Його учні і сказали: Поясни нам притчу про плевели на полі.</p>
<p>37 Він же сказав їм у відповідь: Той, що сіє добре насіння, — це Син Людський;</p>
<p>38 поле — це світ, добре насіння — це сини царства, а плевели — це сини лукавого;</p>
<p>39 ворог, що посіяв їх, — це диявол, жнива — це кінець світу, а женці — це ангели.</p>
<p>40 Тож, як збирають плевели і спалюють вогнем, так буде і в кінці цього світу:</p>
<p>41 пошле Син Людський Своїх ангелів, і вони зберуть з Його Царства всі спокуси й тих, що чинять беззаконня,</p>
<p>42 і вкинуть їх у вогняну піч; там буде плач і скрегіт зубів.</p>
<p>43 Тоді праведники засяють, як сонце, у Царстві свого Отця. Хто має вуха, щоб слухати, нехай слухає!</p>
<p>44 Ще Царство Небесне подібне до скарбу, схованого в полі, який людина, знайшовши, сховала і від радості про нього йде, продає усе, що має, і купує те поле.</p>
<p>45 Ще Царство Небесне подібне до купця, що шукає гарних перлин,</p>
<p>46 який, знайшовши одну дорогоцінну перлину, пішов, продав усе, що мав, і купив її.</p>
<p>47 Ще Царство Небесне подібне до невода, закинутого в море, що назбирав усякого роду риби,</p>
<p>48 який, коли наповнився, витягли на берег і, сівши, зібрали хорошу в посуд, а погану викинули геть.</p>
<p>49 Так буде і в кінці світу: вийдуть ангели, і відділять злих з-поміж праведних,</p>
<p>50 і вкинуть їх у вогняну піч; там буде плач і скрегіт зубів.</p>
<p>51 Каже їм Ісус: Чи зрозуміли ви все це? Вони кажуть Йому: Так, Господи.</p>
<p>52 Він же сказав їм: Тому кожен книжник, навчений про Царство Небесне, подібний до господаря дому, який виносить зі своєї комори нове й старе.</p>
<p>53 Коли Ісус скінчив розказувати ці притчі, то пішов звідти.</p>
<p>54 І, прийшовши на Свою батьківщину, став навчати їх у їхній синагозі, так що вони дивувались і казали: Звідки в Нього ця мудрість і чудодійні сили?</p>
<p>55 Хіба Він не син теслі? Хіба не Його мати зветься Марією і Його брати Яковом, Іосією, Симоном та Іудою?</p>
<p>56 І Його сестри хіба не всі серед нас? Звідки ж у Нього все це?</p>
<p>57 І вони спокушалися через Нього. Та Ісус сказав їм: Не буває пророк без пошани, хіба що на своїй батьківщині та в своєму домі.</p>
<p>58 І не вчинив там багатьох чудес через їхнє невір’я.</p>

<h4>МАТВІЯ 14</h4>
<p>1 У той час тетрарх Ірод почув чутку про Ісуса</p>
<p>2 і сказав своїм слугам: Це Іоан Хреститель; він воскрес із мертвих, і тому в ньому діють чудодійні сили.</p>
<p>3 Бо Ірод, схопивши Іоана, зв’язав його і посадив у в’язницю через Іродіаду, дружину свого брата Филипа.</p>
<p>4 Бо Іоан казав йому: Не можна тобі мати її.</p>
<p>5 І хотів убити його, та побоявся народу, бо його вважали пророком.</p>
<p>6 А в день народження Ірода дочка Іродіади станцювала перед гостями і догодила Іроду.</p>
<p>7 Тому він з клятвою пообіцяв їй дати все, що тільки попросить.</p>
<p>8 Вона ж за намовою своєї матері сказала: Дай мені тут на блюді голову Іоана Хрестителя.</p>
<p>9 Цар засмутився, та ради клятви й тих, що возлежали з ним, наказав дати їй.</p>
<p>10 І, пославши, відтяв Іоану голову у в’язниці,</p>
<p>11 і принесли його голову на блюді і дали дівчині, а та віднесла своїй матері.</p>
<p>12 Його ж учні, прийшовши, узяли тіло і поховали його, і пішли й розповіли про це Ісусу.</p>
<p>13 Почувши про це, Ісус відплив звідти човном у пустельне місце один, а люди, почувши про це, пішли за Ним із міст берегом.</p>
<p>14 Вийшовши на берег, Ісус побачив багато людей, і зжалився над ними, і зцілив їхніх хворих.</p>
<p>15 А коли настав вечір, до Нього підійшли Його учні і кажуть: Місце тут пустельне, а час уже пізній. Відпусти людей, хай підуть у села і куплять собі їжі.</p>
<p>16 Та Ісус сказав їм: Не треба їм іти; ви дайте їм їсти.</p>
<p>17 Вони кажуть Йому: У нас тут тільки п’ять хлібин і дві рибини.</p>
<p>18 Він сказав: Принесіть їх Мені сюди.</p>
<p>19 І, наказавши народу возлягти на траву, узяв п’ять хлібин і дві рибини, звів погляд на небо, благословив і, розламавши, роздав хлібини учням, а учні — народу.</p>
<p>20 І всі їли, і наїлися, і ще набрали дванадцять повних кошиків шматків, що залишилися.</p>
<p>21 А тих, що їли, було близько п’яти тисяч чоловіків, крім жінок і дітей.</p>
<p>22 І відразу Ісус змусив Своїх учнів сісти в човен і пливти раніше за Нього на той бік, поки Він відпускатиме народ.</p>
<p>23 Відпустивши народ, Він зійшов на гору один помолитись; коли ж настав вечір, Він був там один.</p>
<p>24 А човен був уже на середині моря, і його кидало хвилями, бо дув зустрічний вітер.</p>
<p>25 О четвертій сторожі ночі Ісус пішов до них, ідучи по морю.</p>
<p>26 Учні, побачивши, що Він іде по морю, стривожились і сказали: Це привид! — і від страху закричали.</p>
<p>27 Та Ісус відразу заговорив з ними і сказав: Підбадьортесь! Це Я, не бійтесь!</p>
<p>28 Петро сказав Йому у відповідь: Господи, якщо це Ти, накажи мені прийти до Тебе по воді.</p>
<p>29 Він сказав: Іди, — і Петро, вийшовши з човна, пішов по воді, ідучи до Ісуса.</p>
<p>30 Та, побачивши сильний вітер, злякався і, почавши тонути, закричав: Господи, врятуй мене!</p>
<p>31 Ісус відразу простягнув руку, підхопив його і каже йому: Маловіре, чому ти засумнівався?</p>
<p>32 І коли вони сіли в човен, вітер ущух.</p>
<p>33 А ті, що були в човні, підійшли, поклонились Йому і сказали: Воістину Ти Син Божий.</p>
<p>34 Перепливши на той бік, вони прибули в землю Генісаретську.</p>
<p>35 Мешканці того місця впізнали Його, і послали по всій тій околиці, і привели до Нього всіх хворих;</p>
<p>36 і благали Його, щоб ті лише доторкнулися до краю Його одягу; і всі, хто доторкнувся, — одужали.</p>

<h4>МАТВІЯ 15</h4>
<p>1 Тоді прийшли до Ісуса книжники й фарисеї з Єрусалима і кажуть:</p>
<p>2 Чому Твої учні порушують передання предків? Бо не миють своїх рук, коли їдять хліб.</p>
<p>3 Він же сказав їм у відповідь: А чому ви порушуєте заповідь Божу своїм переданням?</p>
<p>4 Бо Бог заповів: «Шануй свого батька і матір», — і: «Хто злословить батька чи матір, того слід покарати смертю», —</p>
<p>5 а ви кажете: Хто скаже батьку чи матері: Дар Богу те, чим ти від мене скористався б, —</p>
<p>6 той може не шанувати свого батька чи свою матір. Так ви скасували заповідь Божу своїм переданням.</p>
<p>7 Лицеміри! Добре прорік про вас Ісая, кажучи:</p>
<p>8 Цей народ наближається до Мене своїм язиком і шанує Мене вустами, та його серце далеке від Мене.</p>
<p>9 Та даремно шанує Мене, навчаючи вченням — людським заповідям.</p>
<p>10 І, підізвавши народ, сказав йому: Слухайте і розумійте.</p>
<p>11 Не те, що входить в уста, оскверняє людину, але що виходить з уст, те оскверняє людину.</p>
<p>12 Тоді підійшли Його учні і сказали Йому: Ти знаєш, що фарисеї, почувши ці слова, спокусилися?</p>
<p>13 Він же сказав у відповідь: Усяка рослина, яку посадив не Мій Небесний Отець, буде викорінена.</p>
<p>14 Облиште їх: вони сліпі поводирі сліпих; а якщо сліпий веде сліпого, то обидва упадуть у яму.</p>
<p>15 Петро сказав Йому у відповідь: Поясни нам цю притчу.</p>
<p>16 Ісус сказав: І ви досі нетямущі?</p>
<p>17 Ви ще не розумієте, що все, що входить в уста, іде в шлунок і виходить у вбиральню?</p>
<p>18 А що виходить з уст, виходить із серця, і воно оскверняє людину.</p>
<p>19 Бо з серця виходять злі думки, вбивства, перелюби, блуд, крадіжки, лжесвідчення, лихослів’я —</p>
<p>20 це вони оскверняють людину, а їсти немитими руками не оскверняє людину.</p>
<p>21 Пішовши звідти, Ісус вирушив в околиці Тира й Сидона.</p>
<p>22 І ось хананейська жінка, вийшовши з тих місць, стала кричати до Нього: Змилуйся наді мною, Господи, Сину Давидів! Моя дочка тяжко біснується!</p>
<p>23 Та Він не відповів їй ні слова. Його учні підійшли й стали просити Його: Відішли її, а то вона кричить за нами.</p>
<p>24 Він же сказав у відповідь: Я посланий тільки до загублених овець дому Ізраїля.</p>
<p>25 Вона ж підійшла і, поклоняючись Йому, сказала: Господи, допоможи мені!</p>
<p>26 Та Він сказав у відповідь: Недобре взяти хліб у дітей і кинути собакам.</p>
<p>27 Вона ж сказала: Так, Господи, але ж і собаки їдять крихти, що падають зі столу їхніх господарів.</p>
<p>28 Тоді Ісус сказав їй у відповідь: О, жінко, велика твоя віра: хай буде тобі, як ти хочеш! І її дочка в ту ж мить одужала.</p>
<p>29 Пішовши звідти, Ісус прийшов до Галілейського моря і, зійшовши на гору, сів там.</p>
<p>30 І прийшло до Нього багато народу разом з кульгавими, сліпими, німими, каліками та багатьма іншими, і поклали їх до Ісусових ніг, і Він зцілив їх,</p>
<p>31 так що народ дивувався, бачачи, як німі говорять, каліки одужують, кульгаві ходять і сліпі бачать, — і прославляв Бога Ізраїля.</p>
<p>32 Ісус же, підізвавши Своїх учнів, сказав: Жаль Мені цих людей, бо вони вже три дні знаходяться зі Мною і їм нíчого їсти, а відпустити їх голодними не хочу, щоб вони не ослабли в дорозі.</p>
<p>33 Його учні кажуть Йому: Звідки ж нам у пустелі взяти стільки хліба, щоб нагодувати стільки народу?</p>
<p>34 Ісус каже їм: Скільки хлібин у вас є? Вони сказали: Сім, і кілька рибин.</p>
<p>35 Тоді Він наказав народу возлягти на землю,</p>
<p>36 і, взявши сім хлібин і рибини і віддавши подяку, розламав їх, і роздав Своїм учням, а учні — народу.</p>
<p>37 І всі їли, і наїлися, і ще набрали сім повних кошиків шматків, що залишилися.</p>
<p>38 А тих, що їли, було чотири тисячі чоловіків, крім жінок і дітей.</p>
<p>39 Відпустивши народ, Він сів у човен і приплив в околиці Магдали.</p>

<h4>МАТВІЯ 16</h4>
<p>1 І ось підійшли фарисеї і садукеї і, спокушаючи, попросили Його показати їм знамення з неба.</p>
<p>2 Він же сказав їм у відповідь: Увечері ви кажете: Завтра буде погода, бо небо червоне, —</p>
<p>3 а вранці: Сьогодні буде негода, бо небо червоно-похмуре. Лицеміри! Вигляд неба розпізнавати ви вмієте, а знамень часів не можете?</p>
<p>4 Рід злий і перелюбний вимагає знамення, та знамення не дасться йому, крім знамення пророка Іони. І, залишивши їх, пішов.</p>
<p>5 Перепливши на той бік, Його учні забули взяти хліба.</p>
<p>6 Ісус же сказав їм: Дивіться, стережіться закваски фарисейської і садукейської.</p>
<p>7 Вони ж почали міркувати між собою, кажучи: Це ж ми не взяли хліба.</p>
<p>8 Зрозумівши це, Ісус сказав їм: Чому ви міркуєте між собою, маловіри, що не взяли хліба?</p>
<p>9 Ви ще не розумієте і не пам’ятаєте про п’ять хлібин для п’яти тисяч і скільки кошиків ви зібрали?</p>
<p>10 Ні про сім хлібин для чотирьох тисяч і скільки кошиків ви зібрали?</p>
<p>11 Як ви не розумієте, що не про хліб Я сказав вам: Стережіться закваски фарисейської і садукейської?</p>
<p>12 Тоді вони зрозуміли, що Він казав стерегтися не хлібної закваски, а вчення фарисейського і садукейського.</p>
<p>13 Прийшовши в околиці Кесарії Филипової, Ісус запитав Своїх учнів: За кого люди вважають Мене, Сина Людського?</p>
<p>14 Вони сказали: Одні за Іоана Хрестителя, інші за Іллю, а ще інші — за Єремію чи одного з пророків.</p>
<p>15 Він каже їм: А ви за кого вважаєте Мене?</p>
<p>16 Симон Петро сказав у відповідь: Ти Христос, Син Бога живого.</p>
<p>17 Ісус сказав йому у відповідь: Блаженний ти, Симоне Варіоно, бо не плоть і кров відкрили тобі це, а Мій Небесний Отець.</p>
<p>18 І Я кажу тобі: Ти Петро, і на цій скелі Я збудую Свою Церкву, і ворота пекла не здолають її.</p>
<p>19 І Я дам тобі ключі від Царства Небесного, і що ти зв’яжеш на землі, те буде зв’язане на небесах, і що розв’яжеш на землі, те буде розв’язане на небесах.</p>
<p>20 Тоді наказав Своїм учням, щоб нікому не казали, що Він є Ісус Христос.</p>
<p>21 З того часу Ісус почав відкривати Своїм учням, що Він має піти в Єрусалим і багато постраждати від старійшин, первосвященників і книжників, і бути вбитим, і на третій день воскреснути.</p>
<p>22 Відвівши Його вбік, Петро почав докоряти Йому: Боронь Тебе Господи! Не буде цього з Тобою!</p>
<p>23 Він же, обернувшись, сказав Петру: Відійди від Мене, сатано: ти Мені спокуса, бо думаєш не про Боже, а про людське!</p>
<p>24 Тоді Ісус сказав Своїм учням: Хто хоче піти за Мною, хай зречеться себе, візьме свій хрест і йде за Мною.</p>
<p>25 Бо хто хоче зберегти своє життя, той втратить його, а хто втратить своє життя ради Мене, той знайде його.</p>
<p>26 Бо яка користь людині, якщо вона здобуде весь світ, а свою душу втратить? Чи що дасть людина взамін за свою душу?</p>
<p>27 Бо Син Людський прийде у славі Свого Отця зі Своїми ангелами і тоді віддасть кожному за його ділами.</p>
<p>28 Істинно вам кажу: деякі з тих, що стоять тут, не скуштують смерті, доки не побачать Сина Людського, що йде у Своєму Царстві.</p>

<h4>МАТВІЯ 17</h4>
<p>1 А через шість днів Ісус узяв Петра, Якова і його брата Іоана, вивів їх одних на високу гору</p>
<p>2 і преобразився перед ними: Його обличчя засяяло, як сонце, а Його одяг став білим, мов світло.</p>
<p>3 І ось з’явився їм Мойсей та Ілля, які розмовляли з Ним.</p>
<p>4 Петро, заговоривши, сказав Ісусу: Господи, нам добре тут бути. Якщо хочеш, давай ми зробимо тут три намети: один Тобі, один Мойсею і один Іллі.</p>
<p>5 Ще він говорив, як світла хмара отінила їх, і ось пролунав голос із хмари: Це Син Мій улюблений, до Якого Моє благовоління; Його слухайте!</p>
<p>6 Почувши це, учні впали ниць і дуже злякалися.</p>
<p>7 А Ісус підійшов, доторкнувся до них і сказав: Уставайте і не бійтесь.</p>
<p>8 Вони ж, піднявши свої очі, нікого не побачили, крім одного Ісуса.</p>
<p>9 А коли вони спускалися з гори, Ісус наказав їм: Нікому не кажіть про це видіння, поки Син Людський не воскресне з мертвих.</p>
<p>10 І Його учні запитали Його: Чому тоді книжники кажуть, що спочатку має прийти Ілля?</p>
<p>11 Ісус сказав їм у відповідь: Справді, спочатку прийде Ілля і все відновить.</p>
<p>12 Та кажу вам, що Ілля вже приходив, і його не впізнали, а зробили з ним все, що хотіли. Так і Син Людський постраждає від них.</p>
<p>13 Тоді учні зрозуміли, що Він говорив їм про Іоана Хрестителя.</p>
<p>14 Коли вони прийшли до народу, підійшов до Нього один чоловік і, ставши перед Ним на коліна, сказав:</p>
<p>15 Господи, змилуйся над моїм сином, бо він лунатик і тяжко страждає; бо часто кидається у вогонь і часто у воду.</p>
<p>16 Я приводив його до Твоїх учнів, та вони не змогли зцілити його.</p>
<p>17 Ісус сказав у відповідь: О, роде невіруючий і розбещений! Доки Я буду з вами? Доки Я буду терпіти вас? Приведіть його сюди до Мене!</p>
<p>18 І Ісус заборонив йому, і біс вийшов з нього, — і хлопець у ту ж мить зцілився.</p>
<p>19 Тоді учні підійшли до Ісуса наодинці і сказали: Чому ми не могли вигнати його?</p>
<p>20 Ісус сказав їм: Через ваше невір’я. Бо істинно вам кажу: якщо матимете віру з гірчичне зерно, то скажете цій горі: Пересунься звідси туди, — і вона пересунеться; і нічого не буде для вас неможливого.</p>
<p>21 Цей же рід виходить не інакше, як від молитви й по́сту.</p>
<p>22 Під час їхнього перебування в Галілеї Ісус сказав їм: Син Людський буде виданий у руки людей,</p>
<p>23 і вони вб’ють Його, та на третій день Він воскресне. І учні дуже засмутилися.</p>
<p>24 Коли ж вони прийшли в Капернаум, до Петра підійшли збирачі дидрахм і сказали: Чи не заплатить ваш Учитель дидрахм?</p>
<p>25 Той каже: Так. А коли ввійшов у дім, Ісус випередив його, кажучи: Як ти думаєш, Симоне, царі земні з кого стягують мито чи податки: зі своїх синів чи з чужих?</p>
<p>26 Петро каже Йому: З чужих. Ісус сказав йому: Значить, сини звільнені.</p>
<p>27 Але щоб нам не спокусити їх, піди до моря, закинь гачок і візьми першу спійману рибину, відкрий їй рот, і знайдеш статир. Візьми його і дай їм за Мене й за себе.</p>

<h4>МАТВІЯ 18</h4>
<p>1 У той час учні підійшли до Ісуса і сказали: А хто найбільший у Царстві Небесному?</p>
<p>2 Ісус, покликавши дитину, поставив її посеред них</p>
<p>3 і сказав: Істинно вам кажу: якщо не навернетесь і не станете як діти, не ввійдете в Царство Небесне.</p>
<p>4 Тому, хто смирить себе, як ця дитина, той і найбільший у Царстві Небесному.</p>
<p>5 І хто прийме одну таку дитину в Моє ім’я, той приймає Мене.</p>
<p>6 А хто спокусить одного з цих малих, які вірують у Мене, тому було б краще, щоб йому повісили на шию велике жорно і втопили в глибині морській.</p>
<p>7 Горе світові від спокус! Бо необхідно, щоб спокуси прийшли, але горе тій людині, через яку спокуса приходить.</p>
<p>8 Якщо твоя рука чи твоя нога спокушає тебе, відрубай їх і кинь від себе. Краще тобі ввійти в життя кульгавим чи калікою, ніж з обома руками чи обома ногами бути вкинутим у вічний вогонь.</p>
<p>9 І якщо твоє око спокушає тебе, вирви його і кинь від себе. Краще тобі ввійти в життя однооким, ніж з обома очима бути вкинутим у геєну вогненну.</p>
<p>10 Дивіться, не зневажте жодного з цих малих, бо кажу вам, що їхні ангели на небесах завжди бачать лице Мого Небесного Отця.</p>
<p>11 Бо Син Людський прийшов спасти загибле.</p>
<p>12 Як ви думаєте? Якщо в якоїсь людини є сто овець і одна з них заблукає, то чи не залишить вона дев’яносто дев’ять у горах і не піде шукати заблукалої?</p>
<p>13 І якщо трапиться знайти її, то істинно вам кажу, що радіє про неї більше, ніж про дев’яносто дев’ять незаблукалих.</p>
<p>14 Так немає волі вашого Небесного Отця, щоб загинув один із цих малих.</p>
<p>15 Якщо твій брат згрішить проти тебе, піди й докори йому один на один. Якщо він послухає тебе, то ти придбав свого брата.</p>
<p>16 Якщо ж він не послухає, то візьми з собою ще одного чи двох, щоб усяка справа вирішувалася за свідченням двох чи трьох свідків.</p>
<p>17 Якщо ж не послухає їх, скажи церкві; а якщо й церкви не послухає, то нехай буде він для тебе як язичник і митник.</p>
<p>18 Істинно вам кажу: що ви зв’яжете на землі, те буде зв’язане на небі, і що розв’яжете на землі, те буде розв’язане на небі.</p>
<p>19 Іще кажу вам: якщо двоє з вас погодяться на землі просити про будь-яку справу, то вона буде їм від Мого Небесного Отця.</p>
<p>20 Бо де двоє чи троє зібрані в Моє ім’я, там і Я посеред них.</p>
<p>21 Тоді підійшов до Нього Петро і сказав: Господи, скільки разів мій брат буде грішити проти мене і я буду прощати йому? До семи разів?</p>
<p>22 Ісус каже йому: Не кажу тобі «до семи разів», а «до сімдесяти разів по сім».</p>
<p>23 Тому Царство Небесне подібне до царя, який захотів здійснити розрахунки зі своїми слугами.</p>
<p>24 І коли він почав здійснювати розрахунки, привели до нього одного, який був винен йому десять тисяч талантів.</p>
<p>25 І оскільки той не міг заплатити, то його господар наказав продати його, і його дружину, і дітей, і все, що він мав, і заплатити.</p>
<p>26 Тоді той раб упав і, вклоняючись йому, сказав: Господарю, потерпи мені, і я все заплачу тобі.</p>
<p>27 Господар, зжалившись над тим рабом, відпустив його і простив йому борг.</p>
<p>28 А той раб, вийшовши, зустрів одного зі своїх співрабів, який був винен йому сто динаріїв, і, схопивши його, став душити, кажучи: Заплати мені те, що винен.</p>
<p>29 Тоді його співраб упав йому в ноги і, благаючи його, сказав: Потерпи мені, і я все заплачу тобі.</p>
<p>30 Та він не схотів, а пішов і посадив його у в’язницю, доки той не віддасть борг.</p>
<p>31 Його співраби, побачивши, що сталося, дуже засмутились і прийшли й розповіли своєму господарю про все, що сталося.</p>
<p>32 Тоді його господар покликав його і каже йому: Злий рабе! Я простив тобі увесь той борг, бо ти ублагав мене.</p>
<p>33 То чи не слід було й тобі змилуватися над своїм співрабом, як і я змилувався над тобою?</p>
<p>34 І, розгнівавшись, його господар віддав його мучителям, доки той не віддасть йому весь борг.</p>
<p>35 Так і Мій Небесний Отець зробить з вами, якщо ви не простите від свого серця кожен своєму брату його провин.</p>
 
<h4>МАТВІЯ 19</h4>
<p>1 Коли Ісус скінчив говорити ці слова, то пішов із Галілеї і прийшов у межі Іудеї по той бік Іордану.</p>
<p>2 За Ним пішло багато людей, і Він зцілив їх там.</p>
<p>3 І підійшли до Нього фарисеї і, спокушаючи Його, кажуть Йому: Чи можна чоловіку розлучатися зі своєю дружиною з будь-якої причини?</p>
<p>4 Він сказав їм у відповідь: Хіба ви не читали, що Той, Хто створив, від початку створив їх чоловіком і жінкою</p>
<p>5 і сказав: Тому залишить чоловік батька й матір і приліпиться до своєї дружини, і будуть двоє однією плоттю.</p>
<p>6 Так що вони вже не двоє, а одна плоть. Тому — що́ Бог поєднав, того людина хай не розлучає.</p>
<p>7 Вони кажуть Йому: Чому ж тоді Мойсей заповів давати розвідний лист і розлучатися з нею?</p>
<p>8 Він каже їм: То через ваше твердосердя Мойсей дозволив вам розлучатися зі своїми дружинами, а від початку так не було.</p>
<p>9 Кажу ж вам: хто розлучиться зі своєю дружиною інакше, як за блуд, і одружиться на іншій, той перелюбствує; і хто одружиться на розлученій, той перелюбствує.</p>
<p>10 Його учні кажуть Йому: Якщо така справа чоловіка з жінкою, то краще не одружуватися.</p>
<p>11 Він же сказав їм: Не всі вміщають це слово, а тільки ті, кому дано.</p>
<p>12 Бо є скопці, які народились такими від утроби матері; є скопці, яких оскопили люди; а є скопці, які самі себе оскопили ради Царства Небесного. Хто може вмістити це, нехай вмістить.</p>
<p>13 Тоді привели до Нього дітей, щоб Він поклав на них руки і помолився, та учні заборонили їм.</p>
<p>14 Ісус же сказав: Пустіть дітей і не забороняйте їм приходити до Мене, бо таких є Царство Небесне.</p>
<p>15 І, поклавши на них руки, пішов звідти.</p>
<p>16 І ось підійшов один чоловік і сказав Йому: Учителю добрий, що мені зробити доброго, щоб мати вічне життя?</p>
<p>17 Iсус сказав йому: Чому ти називаєш Мене добрим? Ніхто не добрий, крім одного Бога. Якщо хочеш увійти в життя, дотримайся заповідей.</p>
<p>18 Той каже Йому: Яких? Ісус сказав: Не вбивай, не перелюбствуй, не кради, не лжесвідчи,</p>
<p>19 шануй свого батька і матір і люби свого ближнього, як самого себе.</p>
<p>20 Юнак каже Йому: Усе це я виконав з юності. Чого ще мені бракує?</p>
<p>21 Ісус каже йому: Якщо хочеш бути досконалим, піди продай своє майно і роздай бідним, і будеш мати скарб на небі; тоді приходь і йди за Мною.</p>
<p>22 Почувши ці слова, юнак відійшов засмученим, бо мав багато добра.</p>
<p>23 Ісус же сказав Своїм учням: Істинно вам кажу: важко багатому ввійти в Царство Небесне.</p>
<p>24 І ще кажу вам: легше верблюду пройти крізь вушко голки, ніж багатому ввійти в Царство Боже.</p>
<p>25 Почувши це, Його учні були дуже вражені й сказали: Хто ж тоді може спастися?</p>
<p>26 Та Ісус, поглянувши на них, сказав їм: Людям це неможливо, та Богу все можливо.</p>
<p>27 Тоді Петро сказав Йому у відповідь: Ось ми залишили все і пішли за Тобою. Що ж нам буде за це?</p>
<p>28 Ісус сказав їм: Істинно вам кажу: ви, які пішли за Мною, при відродженні світу, коли Син Людський сяде на Своєму славному престолі, і ви сядете на дванадцяти престолах судити дванадцять племен Ізраїля.</p>
<p>29 І кожен, хто залишив доми, чи братів, чи сестер, чи батька, чи матір, чи дружину, чи дітей, чи поля ради Мого імені, той отримає в стократ і успадкує вічне життя.</p>
<p>30 Багато ж перших будуть останніми, а останніх — першими.</p>

<h4>МАТВІЯ 20</h4>
<p>1 Бо Царство Небесне подібне до господаря дому, який вийшов рано-вранці найняти працівників у свій виноградник.</p>
<p>2 І, домовившись із працівниками по динарію за день, послав їх у свій виноградник.</p>
<p>3 Вийшовши ж близько третьої години, він побачив інших, які стояли на площі без діла,</p>
<p>4 і їм сказав: Ідіть і ви у виноградник, і що буде справедливо, я дам вам. І вони пішли.</p>
<p>5 Знову вийшовши близько шостої і дев’ятої годин, зробив те ж саме.</p>
<p>6 Вийшовши ж близько одинадцятої години, він знайшов інших, які стояли без діла, і каже їм: Чого ви стоїте тут цілий день без діла?</p>
<p>7 Вони кажуть йому: Бо ніхто не найняв нас. Він каже їм: Ідіть і ви у виноградник, і що буде справедливо, отримаєте.</p>
<p>8 Коли ж настав вечір, господар виноградника каже своєму управителю: Поклич працівників і віддай їм платню, почавши від останніх і до перших.</p>
<p>9 Прийшли найняті близько одинадцятої години і отримали по динарію.</p>
<p>10 Коли ж прийшли найняті першими, то подумали, що отримають більше, але й вони отримали по динарію.</p>
<p>11 А отримавши, стали рéмствувати на господаря дому,</p>
<p>12 Кажучи: Ці останні працювали одну годину, а ти зрівняв їх з нами, що перенесли тяготу й спеку дня.</p>
<p>13 Він же сказав одному з них у відповідь: Друже, я не кривджу тебе. Хіба не за динарій ти домовився зі мною?</p>
<p>14 Візьми своє і йди. Я ж хочу цьому останньому дати, як і тобі.</p>
<p>15 Чи мені не можна зробити зі своїм те, що хочу? Чи тобі завидно, що я добрий?</p>
<p>16 Так останні будуть першими, а перші — останніми, бо багато покликаних, та мало вибраних.</p>
<p>17 Ідучи в Єрусалим, дорогою Ісус узяв окремо дванадцятьох учнів і сказав їм:</p>
<p>18 Ось ми йдемо в Єрусалим, і Син Людський буде виданий первосвященникам і книжникам, і вони засудять Його на смерть,</p>
<p>19 і видадуть Його язичникам на насміхання, бичування й розп’яття, та на третій день Він воскресне.</p>
<p>20 Тоді підійшла до Нього мати синів Зеведеєвих зі своїми синами, поклоняючись і просячи щось у Нього.</p>
<p>21 Він сказав їй: Що ти хочеш? Вона каже Йому: Скажи, щоб оці мої два сини сіли в Твоєму Царстві один праворуч від Тебе, а один ліворуч.</p>
<p>22 Та Ісус сказав у відповідь: Ви не знаєте, чого просите. Чи можете ви пити чашу, яку Я буду пити, і охреститися хрещенням, яким Я хрещуся? Вони кажуть Йому: Можемо.</p>
<p>23 Він каже їм: Мою чашу ви будете пити, і хрещенням, яким Я хрещуся, ви будете хреститись, а сісти праворуч від Мене і ліворуч від Мене не Мені давати, а це буде дано тим, кому приготовлено Моїм Отцем.</p>
<p>24 Почувши це, десять інших учнів обурилися на двох братів.</p>
<p>25 Ісус же, підізвавши їх, сказав: Ви знаєте, що правителі язичників панують над ними і великі володарюють над ними.</p>
<p>26 А серед вас нехай буде не так: а хто хоче серед вас бути великим, нехай буде вам слугою,</p>
<p>27 і хто хоче серед вас бути першим, нехай буде вам рабом.</p>
<p>28 Як і Син Людський не для того прийшов, щоб Йому послужили, а щоб послужити й віддати Своє життя у викуп за багатьох.</p>
<p>29 Коли вони виходили з Єрихона, за Ним пішло багато народу.</p>
<p>30 І ось двоє сліпих, що сиділи край дороги, почувши, що проходить Ісус, стали кричати: Змилуйся над нами, Господи, Сину Давидів!</p>
<p>31 Народ же змушував їх замовчати, та вони ще дужче кричали: Змилуйся над нами, Господи, Сину Давидів!</p>
<p>32 Ісус, зупинившись, покликав їх і сказав: Що ви хочете, щоб Я зробив для вас?</p>
<p>33 Вони кажуть Йому: Господи, щоб у нас відкрилися очі.</p>
<p>34 Ісус, зжалившись, доторкнувся до їхніх очей, і відразу в них прозріли очі, і вони пішли за Ним.</p>

<h4>МАТВІЯ 21</h4>
<p>1 Коли вони наблизилися до Єрусалима і прийшли у Віффагію, до Оливної гори, тоді Ісус послав двох учнів,</p>
<p>2 сказавши їм: Підіть у село, що перед вами, і відразу знайдете прив’язану ослицю і з нею осля; відв’яжіть їх і приведіть до Мене.</p>
<p>3 А якщо хтось скаже вам щось, ви скажете: Вони потрібні Господу, — і той відразу відішле їх.</p>
<p>4 А все це сталося, щоб збулося сказане через пророка:</p>
<p>5 Скажіть дочці Сіону: Ось твій Цар іде до тебе, лагідний і верхи на ослиці й осляті, дитинчаті під’яремної.</p>
<p>6 Учні пішли й зробили так, як наказав їм Ісус:</p>
<p>7 привели ослицю й осля, поклали на них свій одяг, і посадили Його на нього.</p>
<p>8 Величезна ж кількість народу розстелила свій одяг на дорозі, а інші зрізали з дерев гілки і розстеляли їх на дорозі.</p>
<p>9 А люди, які йшли попереду й позаду Iсуса, вигукували: Осанна Сину Давида! Благословенний Той, що йде в ім’я Господнє! Осанна у вишніх!</p>
<p>10 Коли Він увійшов у Єрусалим, усе місто загуло й заговорило: Хто це такий?</p>
<p>11 Народ казав: Це Ісус, Пророк із Назарета Галілейського.</p>
<p>12 І Ісус увійшов у Храм Божий, і вигнав усіх, хто продавав і купував у Храмі, і перекинув столи міняльників грошей і лавки продавців голубíв.</p>
<p>13 І сказав їм: Написано: Мій дім буде названий домом молитви, — а ви зробили з нього вертеп розбійників.</p>
<p>14 І підійшли до Нього в Храмі сліпі й кульгаві, і Він зцілив їх.</p>
<p>15 Первосвященники ж і книжники, побачивши чудеса, які Він чинив, і дітей, що вигукували в Храмі: Осанна Сину Давида! — обурилися</p>
<p>16 і сказали Йому: Ти чуєш, що вони кажуть? Ісус сказав їм: Так. Хіба ви ніколи не читали: Із уст немовлят і грудних дітей Ти вчинив хвалу?</p>
<p>17 І залишивши їх, вийшов з міста у Віфанію і там переночував.</p>
<p>18 Вранці ж, повертаючись у місто, Він зголоднів.</p>
<p>19 І, побачивши при дорозі одну смоковницю, підійшов до неї, та нічого на ній не знайшов, крім одного листя; і каже їй: Хай не буде більше на тобі плоду повік! І смоковниця відразу всохла.</p>
<p>20 Побачивши це, учні здивувалися й сказали: Як це смоковниця відразу всохла?</p>
<p>21 Ісус же сказав їм у відповідь: Істинно вам кажу: якщо матимете віру і не засумніваєтесь, то не тільки зробите те, що сталося зі смоковницею, але якщо й цій горі скажете: Зрушся й кинься в море, — то це станеться.</p>
<p>22 І все, що тільки попросите в молитві з вірою, отримаєте.</p>
<p>23 Коли Він прийшов у Храм, підійшли до Нього первосвященники й старійшини народу, як Він навчав, і сказали: Якою владою Ти це робиш і хто дав Тобі таку владу?</p>
<p>24 Ісус сказав їм у відповідь: Запитаю і Я вас про одну річ; якщо скажете Мені про це, то і Я скажу вам, якою владою це роблю.</p>
<p>25 Іоанове хрещення звідки було: з неба чи від людей? Вони ж міркували між собою, кажучи: Якщо скажемо: З неба, — Він скаже нам: Чому ж ви не повірили йому? —</p>
<p>26 а якщо скажемо: Від людей, — боїмося народу, бо всі вважають Іоана за пророка.</p>
<p>27 І сказали Ісусу у відповідь: Не знаємо. Сказав їм і Він: І Я не скажу вам, якою владою це роблю.</p>
<p>28 Як ви думаєте? В одного чоловіка було два сини, і він, підійшовши до першого, сказав: Сину, піди попрацюй сьогодні в моєму винограднику.</p>
<p>29 Той сказав у відповідь: Не хочу, — а потім розкаявся й пішов.</p>
<p>30 І, підійшовши до другого, сказав те ж саме. Той сказав у відповідь: Іду, пане, — і не пішов.</p>
<p>31 Котрий із двох виконав волю батька? Вони кажуть Йому: Перший. Ісус каже їм: Істинно вам кажу, що митники й блудниці перед вами йдуть у Царство Боже.</p>
<p>32 Бо прийшов до вас Іоан шляхом праведності, і ви не повірили йому, а митники й блудниці повірили йому; ви ж, побачивши це, не розкаялись потім, щоб повірити йому.</p>
<p>33 Послухайте іншу притчу. Був один господар дому, який посадив виноградник, обгородив його огорожею, викопав у ньому давильню, збудував вежу, здав його в оренду виноградарям, а сам поїхав в іншу країну.</p>
<p>34 Коли ж наблизилася пора плодів, він послав до виноградарів своїх рабів, щоб узяти свої плоди.</p>
<p>35 Та виноградарі схопили його рабів і кого побили, кого вбили, а кого побили камінням.</p>
<p>36 Він знову послав інших рабів, більше від попередніх, та вони зробили з ними те саме.</p>
<p>37 Наостанку послав до них свого сина, кажучи: Мого сина вже посоромляться.</p>
<p>38 Та виноградарі, побачивши сина, сказали один одному: Це спадкоємець. Ходімо вб’ємо його і заволодіємо його спадщиною.</p>
<p>39 І, схопивши його, викинули з виноградника і вбили.</p>
<p>40 Отже, коли приїде господар виноградника, що він зробить з тими виноградарями?</p>
<p>41 Вони кажуть Йому: Тих негідників жорстоко знищить, а виноградник здасть в оренду іншим виноградарям, які віддаватимуть йому плоди своєчасно.</p>
<p>42 Ісус каже їм: Хіба ви ніколи не читали в Писанні: Камінь, який відкинули будівничі, став наріжним каменем; це було від Господа, і воно дивне в наших очах?</p>
<p>43 Тому кажу вам, що буде забране у вас Царство Боже і віддане народу, який приноситиме його плоди.</p>
<p>44 І хто впаде на цей камінь, той розіб’ється, а на кого він упаде, того роздавить.</p>
<p>45 Почувши Його притчі, первосвященники й фарисеї зрозуміли, що Він говорить про них,</p>
<p>46 і хотіли схопити Його, та побоялись народу, тому що Його вважали пророком.</p>

<h4>МАТВІЯ 22</h4>
<p>1 У відповідь Ісус знову почав говорити до них притчами:</p>
<p>2 Царство Небесне подібне до царя, який влаштував своєму сину весілля.</p>
<p>3 І послав своїх рабів покликати запрошених на весілля, але ті не схотіли прийти.</p>
<p>4 Він знову послав інших рабів, кажучи: Скажіть запрошеним: ось я приготував свій обід — мої бички й відгодовані телята зарізані, і все готове; приходьте на весілля.</p>
<p>5 Та вони знехтували і пішли, хто на своє поле, а хто на свою торгівлю.</p>
<p>6 А інші, схопивши його рабів, зневажили їх і вбили.</p>
<p>7 Почувши про це, цар розгнівався і послав свої війська, і знищив тих убивць, а їхнє місто спалив.</p>
<p>8 Тоді каже своїм рабам: Весілля готове, а запрошені не були гідні.</p>
<p>9 Тому підіть на головні шляхи і всіх, кого тільки зустрінете, запрошуйте на весілля.</p>
<p>10 І ті раби, вийшовши на дороги, зібрали всіх, кого тільки зустріли — і злих, і добрих; і весілля наповнилося гостями.</p>
<p>11 Цар, увійшовши подивитись на гостей, побачив там чоловіка, одягненого не у весільний одяг,</p>
<p>12 і каже йому: Друже, як ти ввійшов сюди без весільного одягу? Той же мовчав.</p>
<p>13 Тоді цар сказав слугам: Зв’яжіть йому руки й ноги, візьміть його і киньте в зовнішню темряву; там буде плач і скрегіт зубів.</p>
<p>14 Бо багато покликаних, та мало вибраних.</p>
<p>15 Тоді фарисеї пішли й змовилися, щоб зловити Його на слові.</p>
<p>16 І посилають до Нього своїх учнів з іродіанами, і ті кажуть: Учителю, ми знаємо, що Ти правдивий, і навчаєш шляху Божому по правді, і ні на кого не зважаєш, бо не дивишся на особу людини.</p>
<p>17 Тож скажи нам, як Ти вважаєш: можна платити податок кесарю чи ні?</p>
<p>18 Та Ісус, зрозумівши їхнє лукавство, сказав: Що ви спокушаєте Мене, лицеміри?</p>
<p>19 Покажіть Мені монету, якою платять податок. І вони принесли Йому динарій.</p>
<p>20 Він каже їм: Чиє це зображення й напис?</p>
<p>21 Вони кажуть Йому: Кесаря. Тоді Він каже їм: Тож віддавайте кесареве кесарю, а Боже — Богу.</p>
<p>22 Почувши це, вони здивувались і, залишивши Його, пішли.</p>
<p>23 У той день підійшли до Нього садукеї, які кажуть, що нема воскресіння, і запитали Його:</p>
<p>24 Учителю, Мойсей сказав: Якщо хтось помре бездітним, то його брат хай одружиться на його дружині і дасть потомство своєму брату.</p>
<p>25 Було в нас семеро братів. Перший, одружившись, помер і, не маючи потомства, залишив дружину своєму брату.</p>
<p>26 Так само й другий, і третій, аж до сьомого.</p>
<p>27 А після всіх померла й жінка.</p>
<p>28 Тож при воскресінні дружиною котрого з семи вона буде? Адже всі її мали.</p>
<p>29 Ісус сказав їм у відповідь: Помиляєтесь, не знаючи ні Писання, ні сили Божої.</p>
<p>30 Бо при воскресінні ні женяться, ні виходять заміж, а перебувають як ангели Божі на небі.</p>
<p>31 А стосовно воскресіння мертвих, хіба ви не читали сказаного вам Богом:</p>
<p>32 Я — Бог Авраама, Бог Ісаака і Бог Якова? Бог не є Богом мертвих, а живих.</p>
<p>33 Почувши це, народ був вражений Його вченням.</p>
<p>34 А фарисеї, почувши, що Він змусив садукеїв замовчати, зібралися разом,</p>
<p>35 і один з них, законник, спокушаючи Його, запитав:</p>
<p>36 Учителю, яка заповідь у Законі найбільша?</p>
<p>37 Ісус сказав йому: «Люби Господа, свого Бога, усім своїм серцем, і всією своєю душею, і всім своїм розумом».</p>
<p>38 Це найперша й найбільша заповідь.</p>
<p>39 А друга, подібна до неї, — «Люби свого ближнього, як самого себе».</p>
<p>40 На цих двох заповідях тримається весь Закон і Пророки.</p>
<p>41 Поки фарисеї були зібрані, Ісус запитав їх:</p>
<p>42 Що ви думаєте про Христа? Чий Він Син? Вони кажуть Йому: Давида.</p>
<p>43 Він каже їм: Як тоді Давид Духом називає Його Господом, кажучи:</p>
<p>44 Сказав Господь моєму Господу: Сиди праворуч Мене, доки не покладу Твоїх ворогів підніжком для Твоїх ніг?</p>
<p>45 Отже, якщо Давид називає Його Господом, то як Він може бути його сином?</p>
<p>46 І ніхто не міг відповісти Йому ні слова; і з того дня ніхто вже не наважувався питати Його.</p>
 
<h4>МАТВІЯ 23</h4>
<p>1 Тоді Ісус почав говорити до народу і до Своїх учнів,</p>
<p>2 кажучи: На Мойсеєвому сидінні сіли книжники й фарисеї.</p>
<p>3 Тож усе, що вони кажуть вам дотримуватись, дотримуйтесь і робіть, а за їхніми ділами не робіть, бо вони кажуть, а самі не роблять.</p>
<p>4 Бо вони зв’язують важкі й непосильні тягарі і кладуть їх на плечі людей, а самі й пальцем не хочуть зрушити їх.</p>
<p>5 Усі ж свої діла роблять для того, щоб побачили їх люди: роблять ширшими свої філактерії і роблять довшими китиці свого одягу,</p>
<p>6 люблять перші місця на бенкетах і перші місця в синагогах,</p>
<p>7 вітання на площах і щоб люди звали їх: Равві, равві!</p>
<p>8 А ви не називайтеся «равві», бо один у вас Учитель — Христос, а всі ви — брати.</p>
<p>9 І своїм отцем не називайте нікого на землі, бо один у вас Отець — Небесний.</p>
<p>10 І не називайтеся учителями, бо один у вас Учитель — Христос.</p>
<p>11 Найбільший із вас нехай буде вам слугою.</p>
<p>12 Бо хто піднесе себе, той буде понижений, а хто понизить себе, той буде піднесений.</p>
<p>13 Горе вам, книжники й фарисеї, лицеміри, бо ви замикаєте Царство Небесне перед людьми; бо ви самі не входите і тим, що хочуть увійти, не даєте ввійти!</p>
<p>14 Горе вам, книжники й фарисеї, лицеміри, бо ви поїдаєте доми вдів і напоказ довго молитеся: за це отримаєте тяжче засудження!</p>
<p>15 Горе вам, книжники й фарисеї, лицеміри, бо ви обходите море й сушу, щоб здобути бодай одного наверненого, а коли це станеться, ви робите його сином геєни, вдвічі гіршим за себе!</p>
<p>16 Горе вам, сліпі поводирі, що кажете: Хто поклянеться Храмом, це нічого, а хто поклянеться золотом Храму, той повинен виконати.</p>
<p>17 Нерозумні і сліпі! Що більше: золото чи Храм, який освячує золото?</p>
<p>18 І: Хто поклянеться жертовником, це нічого, а хто поклянеться даром, що на ньому, той повинен виконати.</p>
<p>19 Нерозумні й сліпі! Що більше: дар чи жертовник, який освячує дар?</p>
<p>20 Тож хто клянеться жертовником, той клянеться ним і всім, що на ньому.</p>
<p>21 І хто клянеться Храмом, той клянеться ним і Тим, Хто живе в ньому.</p>
<p>22 І хто клянеться небом, той клянеться престолом Божим і Тим, Хто сидить на ньому.</p>
<p>23 Горе вам, книжники й фарисеї, лицеміри, бо ви даєте десятину з м’яти, кропу й кмину, а залишили найважливіше в Законі — правосуддя, милість і віру! Це потрібно було робити і того не залишати!</p>
<p>24 Сліпі поводирі, що відціджуєте комара, а верблюда ковтаєте!</p>
<p>25 Горе вам, книжники й фарисеї, лицеміри, бо ви чистите зовнішність чаші й блюда, а всередині вони повні здирства й ненаситності!</p>
<p>26 Сліпий фарисею! Спочатку почисть внутрішність чаші й блюда, щоб і їхня зовнішність стала чистою!</p>
<p>27 Горе вам, книжники й фарисеї, лицеміри, бо ви уподібнюєтесь до побілених гробниць, які зовні видаються гарними, а всередині вони повні кісток мерців і всякої нечистоти!</p>
<p>28 Так і ви зовні здаєтеся людям праведними, а всередині ви повні лицемірства й беззаконня.</p>
<p>29 Горе вам, книжники й фарисеї, лицеміри, бо ви будуєте гробниці пророкам і прикрашаєте могили праведникам,</p>
<p>30 і кажете: Якби ми жили у дні наших отців, то не були б спільниками їм у пролитті крові пророків!</p>
<p>31 Цим ви самі проти себе свідчите, що ви сини тих, хто вбив пророків.</p>
<p>32 Тож наповніть міру гріхів своїх отців!</p>
<p>33 Змії, роде гадючий! Як ви уникнете засудження в геєну?!</p>
<p>34 Тому, ось Я посилаю до вас пророків, мудреців і книжників, і одних ви уб’єте й розіпнете, а інших будете бичувати у своїх синагогах і гнати з міста в місто,</p>
<p>35 щоб прийшла на вас уся праведна кров, пролита на землі: від крові праведного Авеля до крові Захарії, сина Варахії, якого ви вбили між Храмом і жертовником.</p>
<p>36 Істинно вам кажу: прийде все це на цей рід.</p>
<p>37 Єрусалиме, Єрусалиме, що вбиваєш пророків і побиваєш камінням посланих до тебе! Скільки разів Я хотів зібрати твоїх дітей, як квочка збирає своїх курчат під крила, та ви не захотіли.</p>
<p>38 Ось вам залишається ваш дім пустим.</p>
<p>39 Бо кажу вам: віднині не побачите Мене, доки не скажете: Благословенний Той, що йде в ім’я Господнє!</p>
 
<h4>МАТВІЯ 24</h4>
<p>1 І, вийшовши, Ісус ішов з Храму; і підійшли Його учні, щоб показати Йому будівлі Храму.</p>
<p>2 Ісус же сказав їм: Чи бачите ви все це? Істинно вам кажу: не залишиться тут каменя на камені — усе буде зруйновано.</p>
<p>3 Коли ж Він сидів на Оливній горі, підійшли до Нього наодинці учні і сказали: Скажи нам, коли це буде і яка ознака Твого приходу й кінця світу?</p>
<p>4 Ісус сказав їм у відповідь: Стережіться, щоб хтось не ввів вас в оману,</p>
<p>5 бо багато хто прийде під Моїм ім’ям і скаже: Я Христос, — і багатьох введе в оману.</p>
<p>6 Ви ж будете чути про війни й чутки про війни; дивіться, не лякайтесь, бо все це має статися; та це ще не кінець.</p>
<p>7 Бо повстане народ на народ і царство на царство, і будуть голод, мор і землетруси в різних місцях.</p>
<p>8 Усе ж це — початок мук.</p>
<p>9 Тоді видаватимуть вас на скорботи, і вбиватимуть вас, і будуть ненавидіти вас всі народи за Моє ім’я.</p>
<p>10 І тоді багато хто спокуситься, і будуть видавати один одного і ненавидіти один одного.</p>
<p>11 І постане багато лжепророків, і введуть багатьох в оману.</p>
<p>12 І через примноження беззаконня у багатьох охолоне любов.</p>
<p>13 Хто ж витерпить до кінця — спасеться.</p>
<p>14 І буде проповідане це Євангеліє Царства по всьому світу для свідчення всім народам, і тоді прийде кінець.</p>
<p>15 Коли ж побачите мерзоту спустошення, провіщену через пророка Даниїла, яка стоїть у святому місці (хто читає, хай розуміє),</p>
<p>16 тоді ті, що в Іудеї, хай тікають у гори;</p>
<p>17 хто на даху, хай не спускається взяти щось зі свого дому;</p>
<p>18 і хто на полі, хай не вертається назад узяти свій одяг.</p>
<p>19 Горе в ті дні вагітним і тим, що годують грудьми!</p>
<p>20 Моліться, щоб ваша втеча не сталася взимку або в суботу.</p>
<p>21 Бо тоді буде велика скорбота, якої не було від початку світу й до цього часу і якої більше не буде.</p>
<p>22 І якби не скоротились ті дні, то не спаслася б жодна плоть; та ради вибраних ті дні скоротяться.</p>
<p>23 Тоді, якщо хтось скаже вам: Ось тут Христос! — або: Тут! — не вірте.</p>
<p>24 Бо постануть лжехристи й лжепророки і покажуть великі знамення й чудеса, щоб увести в оману, якщо можливо, і вибраних.</p>
<p>25 Ось Я сказав вам про це наперед.</p>
<p>26 Тож якщо скажуть вам: Ось Він у пустелі! — не йдіть туди. — Ось Він у внутрішніх кімнатах! — не вірте.</p>
<p>27 Бо, як блискавка виходить зі сходу і світить аж до заходу, таким буде й прихід Сина Людського.</p>
<p>28 Бо де буде труп, там зберуться й орли.</p>
<p>29 Відразу ж після скорботи тих днів сонце затьмариться, і місяць не дасть свого світла, і зірки впадуть з неба, і сили небесні затрясуться.</p>
<p>30 І тоді з’явиться знамення Сина Людського на небі, і тоді заголосять усі племена землі і побачать Сина Людського, що йтиме на хмарах небесних із великою силою й славою.</p>
<p>31 І Він пошле Своїх ангелів з гучним трубним звуком, і вони зберуть Його вибраних від чотирьох вітрів, від одного краю неба до іншого.</p>
<p>32 Від смоковниці засвойте притчу: коли в неї вже набухають гілки і розпускається листя, ви знаєте, що близько літо.</p>
<p>33 Так і ви, коли побачите все це, знайте, що вже близько, біля дверей.</p>
<p>34 Істинно вам кажу: не мине цей рід, як все це станеться.</p>
<p>35 Небо і земля минуть, а Мої слова не минуть.</p>
<p>36 А про той день і час ніхто не знає, ні ангели небесні, а тільки один Мій Отець.</p>
<p>37 Та як було в дні Ноя, так буде і в прихід Сина Людського.</p>
<p>38 Бо як у дні перед потопом люди їли й пили, женились і виходили заміж до того дня, як Ной увійшов у ковчег,</p>
<p>39 і нічого не знали, поки не прийшов потоп і не знищив усіх, — так буде і в прихід Сина Людського.</p>
<p>40 Тоді двоє будуть на полі: один візьметься, а інший залишиться.</p>
<p>41 Дві будуть молоти на жорнах: одна візьметься, а інша залишиться.</p>
<p>42 Тож пильнуйте, бо не знаєте, у який час прийде ваш Господь.</p>
<p>43 Знайте ж те, що якби господар дому знав, о якій сторожі прийде злодій, то пильнував би і не дав би прокопати свій дім.</p>
<p>44 Тому й ви будьте готові, бо в час, у який не думаєте, прийде Син Людський.</p>
<p>45 Хто ж тоді вірний і розумний раб, якого його господар поставив над своїми слугами своєчасно давати їм їжу?</p>
<p>46 Блаженний той раб, якого його господар, прийшовши, знайде, що так робить.</p>
<p>47 Істинно вам кажу, що над усім своїм майном поставить його.</p>
<p>48 Якщо ж той злий раб скаже у своєму серці: Бариться прийти мій господар, —</p>
<p>49 і почне бити співрабів, і їсти й пити з п’яницями,</p>
<p>50 то господар того раба прийде в день, у який той не чекає, і в час, про який той не знає,</p>
<p>51 і розітне його навпіл, і призначить йому долю з лицемірами; там буде плач і скрегіт зубів.</p>

<h4>МАТВІЯ 25</h4>
<p>1 Тоді Царство Небесне буде подібне до десяти дів, які взяли свої світильники і вийшли назустріч молодому.</p>
<p>2 П’ять із них були розумними, а п’ять — нерозумними.</p>
<p>3 Нерозумні, узявши свої світильники, не взяли з собою оливи.</p>
<p>4 Розумні ж разом зі своїми світильниками взяли оливи у своїх посудинах.</p>
<p>5 І оскільки молодий забарився, то всі вони задрімали й заснули.</p>
<p>6 А опівночі пролунав крик: Ось іде молодий, виходьте йому назустріч!</p>
<p>7 Тоді всі ті діви прокинулись і поправили свої світильники.</p>
<p>8 Нерозумні ж сказали розумним: Дайте нам своєї оливи, бо наші світильники гаснуть.</p>
<p>9 Та розумні сказали у відповідь: Щоб не забракло і нам, і вам, підіть краще до продавців і купіть собі.</p>
<p>10 Поки ті ходили купувати, прийшов молодий, і готові ввійшли з ним на весілля, і двері замкнули.</p>
<p>11 Потім приходять і інші діви і кажуть: Господи, Господи, відчини нам!</p>
<p>12 Та Він сказав у відповідь: Істинно вам кажу: Я не знаю вас.</p>
<p>13 Тож пильнуйте, бо не знаєте ні дня, ні часу, у який прийде Син Людський!</p>
<p>14 Бо Він зробить, як один чоловік, який, від'їжджаючи в іншу країну, покликав своїх рабів і доручив їм своє майно.</p>
<p>15 І кому дав п’ять талантів, кому — два, а кому — один, кожному по його силі, а сам відразу поїхав в іншу країну.</p>
<p>16 Той, що отримав п’ять талантів, пішов і пустив їх у діло, і заробив п’ять інших талантів.</p>
<p>17 Так само й той, що отримав два таланти, — і він заробив два інші.</p>
<p>18 А той, що отримав один талант, пішов, закопав його в землю і сховав гроші свого господаря.</p>
<p>19 Через довгий час приїжджає господар тих рабів і здійснює з ними розрахунки.</p>
<p>20 Підійшов той, що отримав п’ять талантів, і приніс п’ять інших талантів, кажучи: Господарю, ти доручив мені п’ять талантів, ось я заробив на них п’ять інших талантів.</p>
<p>21 Його господар сказав йому: Гаразд, добрий і вірний рабе! Над малим ти був вірним, над великим тебе поставлю. Увійди в радість свого господаря.</p>
<p>22 Підійшов і той, що отримав два таланти, і сказав: Господарю, ти доручив мені два таланти, ось я заробив на них два інші таланти.</p>
<p>23 Його господар сказав йому: Гаразд, добрий і вірний рабе! Над малим ти був вірним, над великим тебе поставлю. Увійди в радість свого господаря.</p>
<p>24 Підійшов і той, що отримав один талант, і сказав: Господарю, я знав, що ти людина жорстока, жнеш, де не сіяв, і збираєш, де не розсипав,</p>
<p>25 і, побоявшись, пішов і сховав твій талант у землі; ось тобі твоє.</p>
<p>26 Його господар сказав йому у відповідь: Злий і лінивий рабе! Ти знав, що я жну, де не сіяв, і збираю, де не розсипав!</p>
<p>27 То треба було віддати мої гроші міняльникам, і я, прийшовши, отримав би своє з лихвою.</p>
<p>28 Тому заберіть у нього талант і дайте тому, хто має десять талантів.</p>
<p>29 Бо кожному, хто має, дасться і примножиться, а в того, хто не має, забереться й те, що має.</p>
<p>30 А нікчемного раба викиньте в зовнішню темряву; там буде плач і скрегіт зубів.</p>
<p>31 Коли ж Син Людський прийде у Своїй славі і з Ним усі святі ангели, тоді сяде на Своєму славному престолі,</p>
<p>32 і зберуться перед Ним усі народи, і Він відділить одних від інших, як пастух відділяє овець від козлів;</p>
<p>33 і поставить овець праворуч від Себе, а козлів — ліворуч.</p>
<p>34 Тоді Цар скаже тим, що праворуч від Нього: Прийдіть, благословенні Моїм Отцем, успадкуйте Царство, приготовлене вам від заснування світу.</p>
<p>35 Бо Я був голодним, і ви дали Мені їсти; був спраглим, і ви напоїли Мене; був подорожнім, і ви прийняли Мене;</p>
<p>36 був нагим, і ви одягнули Мене; був хворим, і ви відвідали Мене; був у в’язниці, і ви прийшли до Мене.</p>
<p>37 Тоді праведники скажуть Йому у відповідь: Господи, коли ми бачили Тебе голодним і нагодували Тебе чи спраглим і напоїли Тебе?</p>
<p>38 Коли ми бачили Тебе подорожнім і прийняли Тебе чи нагим і одягнули Тебе?</p>
<p>39 Коли ми бачили Тебе хворим чи у в’язниці і прийшли до Тебе?</p>
<p>40 І Цар скаже їм у відповідь: Істинно вам кажу: оскільки ви зробили це одному з цих найменших Моїх братів, то ви зробили це Мені.</p>
<p>41 Тоді скаже й тим, що ліворуч: Ідіть від Мене, прокляті, у вічний вогонь, приготовлений дияволу та його ангелам.</p>
<p>42 Бо Я був голодним, і ви не дали Мені їсти; був спраглим, і ви не напоїли Мене;</p>
<p>43 був подорожнім, і ви не прийняли Мене; був нагим, і ви не одягнули Мене; був хворим і у в’язниці, і ви не відвідали Мене.</p>
<p>44 Тоді й вони скажуть Йому у відповідь: Господи, коли ми бачили Тебе голодним, чи спраглим, чи подорожнім, чи нагим, чи хворим, чи у в’язниці і не послужили Тобі?</p>
<p>45 Тоді Він скаже їм у відповідь: Істинно вам кажу: оскільки ви не зробили цього одному з цих найменших, то ви не зробили цього й Мені.</p>
<p>46 І підуть вони у вічне покарання, а праведники — у вічне життя.</p>
 
<h4>МАТВІЯ 26</h4>
<p>1 Коли Ісус скінчив говорити всі ці слова, то сказав Своїм учням:</p>
<p>2 Ви знаєте, що через два дні буде Пасха, і Син Людський буде виданий на розп’яття.</p>
<p>3 Тоді первосвященники, книжники й старійшини народу зібралися в палаці первосвященника на ім’я Каяфа</p>
<p>4 і змовилися, щоб підступом схопити Ісуса і вбити.</p>
<p>5 Але казали: Тільки не в свято, щоб не сталося заворушення в народі.</p>
<p>6 Коли ж Ісус був у Віфанії в домі Симона прокаженого,</p>
<p>7 підійшла до Нього жінка з алебастровою пляшечкою дорогоцінного мира і вилила Йому на голову, коли Він возлежав.</p>
<p>8 Побачивши це, Його учні обурилися й сказали: Навіщо таке марнотратство?</p>
<p>9 Це миро можна ж було продати за велику ціну і гроші роздати бідним!</p>
<p>10 Та Ісус, зрозумівши це, сказав їм: Чого ви турбуєте жінку? Вона добре діло зробила для Мене.</p>
<p>11 Бо бідних ви завжди матимете з собою, а Мене не завжди матимете.</p>
<p>12 Бо виливши це миро на Моє тіло, вона приготувала Мене до поховання.</p>
<p>13 Істинно вам кажу: де тільки буде проповідане це Євангеліє в усьому світі, буде розказано на пам’ять про неї і те, що вона зробила.</p>
<p>14 Тоді один з Дванадцятьох на ім'я Іуда Іскаріот пішов до первосвященників</p>
<p>15 і сказав: Що ви дасте мені, і я видам Його вам? Вони ж відрахували йому тридцять срібняків.</p>
<p>16 І з того часу він шукав нагоди, щоб видати Його.</p>
<p>17 У перший же день Опрісноків учні підійшли до Ісуса і сказали Йому: Де Ти хочеш, щоб ми приготували Тобі їсти пасху?</p>
<p>18 Він сказав: Ідіть у місто до такого-то і скажіть йому: Учитель каже: Мій час близький; у тебе Я здійсню Пасху зі Своїми учнями.</p>
<p>19 Учні зробили, як наказав їм Ісус, і приготували пасху.</p>
<p>20 Коли ж настав вечір, Він возліг із Дванадцятьма.</p>
<p>21 І коли вони їли, Він сказав: Істинно вам кажу, що один із вас зрадить Мене.</p>
<p>22 Вони дуже засмутились, і кожен з них почав говорити Йому: Невже я, Господи?</p>
<p>23 Він сказав у відповідь: Хто вмочить зі Мною руку в миску, той зрадить Мене.</p>
<p>24 Утім, Син Людський відійде, як написано про Нього, та горе тій людині, яка зрадить Сина Людського. Краще було б тій людині не родитися.</p>
<p>25 У відповідь Іуда, Його зрадник, сказав: Невже я, Равві? Він каже йому: Ти сам сказав.</p>
<p>26 Коли ж вони їли, Ісус узяв хліб, благословив, розламав, і став роздавати учням, і сказав: Беріть, їжте; це Моє тіло.</p>
<p>27 І, взявши чашу, віддав подяку і подав їм, кажучи: Пийте з неї всі;</p>
<p>28 бо це Моя кров Нового Завіту, яка проливається за багатьох для прощення гріхів.</p>
<p>29 Кажу вам, що віднині не буду пити цього плоду виноградної лози до того дня, коли буду пити його з вами новим у Царстві Мого Отця.</p>
<p>30 І, заспівавши гімн, вони пішли на Оливну гору.</p>
<p>31 Тоді Ісус каже їм: Усі ви спокуситеся через Мене в цю ніч, бо написано: Уражу пастуха — і розбіжаться вівці отари.</p>
<p>32 Та після Мого воскресіння Я піду перед вами в Галілею.</p>
<p>33 Петро сказав Йому у відповідь: Навіть якщо всі спокусяться через Тебе, я ніколи не спокушуся.</p>
<p>34 Ісус сказав йому: Істинно тобі кажу: у цю ніч, перш ніж заспіває півень, ти тричі зречешся Мене.</p>
<p>35 Петро каже Йому: Навіть якщо мені треба буде померти з Тобою, я не зречуся Тебе. Те саме казали й усі інші учні.</p>
<p>36 Тоді Ісус приходить з ними на місце, яке називається Гефсиманія, і каже учням: Посидьте тут, поки Я піду помолюся там.</p>
<p>37 І, взявши з Собою Петра та двох синів Зеведеєвих, почав сумувати й терзатися.</p>
<p>38 Тоді каже їм: Моя душа сумує смертельно; побудьте тут і попильнуйте зі Мною.</p>
<p>39 І, пройшовши трохи вперед, упав ниць і молився, кажучи: Отче Мій, якщо можливо, нехай ця чаша пройде повз Мене! Утім, не як Я хочу, а як Ти.</p>
<p>40 Приходить Він до учнів, і бачить, що вони сплять, і каже Петру: То ви не змогли й однієї години попильнувати зі Мною?</p>
<p>41 Пильнуйте й моліться, щоб не впасти в спокусу; дух-то хоче, а плоть немічна.</p>
<p>42 Знову вдруге відійшов і помолився, кажучи: Отче Мій, якщо ця чаша не може пройти повз Мене, щоб Мені не пити її, нехай буде Твоя воля.</p>
<p>43 Прийшовши, Він побачив, що вони знову сплять, бо в них обважніли очі.</p>
<p>44 І, залишивши їх, знову відійшов і помолився втретє, сказавши ті самі слова.</p>
<p>45 Тоді приходить до Своїх учнів і каже їм: Ви й далі спите і відпочиваєте? Ось наблизився час, і Син Людський видається в руки грішників.</p>
<p>46 Уставайте, ходімо; ось наблизився Мій зрадник.</p>
<p>47 Ще Він говорив, як прийшов Іуда, один із Дванадцятьох, і з ним багато народу з мечами й киями від первосвященників і старійшин народу.</p>
<p>48 А Його зрадник дав їм знак, сказавши: Кого я поцілую, той і Він; схопіть Його.</p>
<p>49 І, відразу підійшовши до Ісуса, сказав: Вітаю, Равві! — і поцілував Його.</p>
<p>50 Ісус сказав йому: Друже, для чого ти прийшов? Тоді вони підійшли, наклали на Ісуса руки і схопили Його.</p>
<p>51 І ось один із тих, що були з Ісусом, простягнув руку, витягнув свій меч, і вдарив раба первосвященника, і відтяв йому вухо.</p>
<p>52 Тоді Ісус каже йому: Поклади свій меч у його місце, бо всі, що візьмуть меч, від меча й загинуть.</p>
<p>53 Чи ти думаєш, що Я не можу зараз попросити Свого Отця, і Він дасть Мені більше, ніж дванадцять легіонів ангелів?</p>
<p>54 Як тоді збудеться Писання, що так має статися?</p>
<p>55 У той час Ісус сказав народу: Як на розбійника вийшли ви з мечами й киями, щоб узяти Мене. Щодня Я сидів з вами в Храмі й навчав, і ви не хапали Мене.</p>
<p>56 А це все сталося для того, щоб збулися писання пророків. Тоді всі учні залишили Його і втекли.</p>
<p>57 А ті, що схопили Ісуса, повели Його до первосвященника Каяфи, де зібралися книжники й старійшини.</p>
<p>58 Петро ж ішов за Ним здаля до палацу первосвященника і, увійшовши всередину, сів зі слугами, щоб побачити кінець.</p>
<p>59 Первосвященники ж, і старійшини, і весь Синедріон шукали проти Ісуса лжесвідчення, щоб видати Його на смерть,</p>
<p>60 та не знайшли. І хоча виходило багато лжесвідків, нічого не знайшли. Нарешті вийшли два лжесвідки</p>
<p>61 і сказали: Він казав: Я можу зруйнувати Храм Божий і за три дні відбудувати його.</p>
<p>62 Тоді первосвященник став і сказав Йому: Ти нічого не відповідаєш? Що це вони свідчать проти Тебе?</p>
<p>63 Та Ісус мовчав. Первосвященник, заговоривши, сказав Йому: Заклинаю Тебе живим Богом: скажи нам, чи Ти Христос, Син Божий?</p>
<p>64 Ісус каже йому: Ти сам сказав. Проте кажу вам: віднині побачите Сина Людського, що сидітиме праворуч Сили і йтиме на хмарах небесних.</p>
<p>65 Тоді первосвященник роздер свій одяг і сказав: Він богохульствує! Навіщо нам ще свідки? Ось ви щойно чули Його богохульство.</p>
<p>66 Що ви думаєте? Вони ж сказали у відповідь: Він підлягає смерті.</p>
<p>67 Тоді вони стали плювати Йому в обличчя і бити Його кулаками, а інші били Його по щоках</p>
<p>68 і казали: Проречи нам, Христе, хто вдарив Тебе.</p>
<p>69 А Петро сидів зовні у дворі. І підійшла до нього одна служниця і сказала: І ти був з Ісусом Галілеянином.</p>
<p>70 Та він зрікся перед усіма, сказавши: Я не знаю, про що ти говориш.</p>
<p>71 Коли він вийшов у ворота, побачила його інша служниця і каже тим, що стояли там: І цей був з Ісусом Назаря´нином.</p>
<p>72 І він знову зрікся із клятвою: Я не знаю цього Чоловіка.</p>
<p>73 Трохи згодом підійшли ті, що стояли поруч, і сказали Петру: Дійсно, і ти один з них, бо й твоя мова видає тебе.</p>
<p>74 Тоді він почав присягатися й клястися: Я не знаю цього Чоловіка. І відразу заспівав півень.</p>
<p>75 І згадав Петро слова, сказані йому Ісусом: Перш ніж заспіває півень, ти тричі зречешся Мене, — і, вийшовши назовні, гірко заплакав.</p>
 
<h4>МАТВІЯ 27</h4>
<p>1 Коли настав ранок, усі первосвященники й старійшини народу прийняли рішення проти Ісуса, щоб видати Його на смерть.</p>
<p>2 І, зв’язавши Його, відвели, і видали Його правителю Понтію Пілату.</p>
<p>3 Тоді Іуда, Його зрадник, побачивши, що Його засудили, розкаявся і повернув первосвященникам і старійшинам тридцять срібняків,</p>
<p>4 сказавши: Згрішив я, зрадивши невинну кров. Вони ж сказали: Що нам до того? Дивися сам.</p>
<p>5 І, кинувши срібняки в Храмі, він вийшов, пішов і повісився.</p>
<p>6 Первосвященники ж, узявши срібняки, сказали: Не можна покласти їх у скарбницю, бо це ціна крові.</p>
<p>7 І, порадившись, вони купили за них поле гончаря для поховання подорожніх.</p>
<p>8 Тому те поле і по цей день називається Полем крові.</p>
<p>9 Тоді збулося сказане через пророка Єремію: І взяли тридцять срібняків, ціну Оціненого, Якого оцінили сини Ізраїля,</p>
<p>10 і дали їх за поле гончаря, як наказав мені Господь.</p>
<p>11 Ісус же став перед правителем, і правитель запитав Його: Ти Цар іудейський? Ісус сказав йому: Ти сам кажеш.</p>
<p>12 І коли первосвященники й старійшини звинувачували Його, Він нічого не відповідав.</p>
<p>13 Тоді Пілат каже Йому: Хіба Ти не чуєш, скільки свідчать проти Тебе?</p>
<p>14 І Він не відповів йому ні на одне слово, так що правитель дуже дивувався.</p>
<p>15 На свято ж правитель мав звичай звільняти народу одного в’язня, якого вони хотіли.</p>
<p>16 Був у них тоді відомий в’язень на ім’я Варавва.</p>
<p>17 Тож коли вони зібралися, Пілат сказав їм: Кого хочете, щоб я звільнив вам: Варавву чи Ісуса, званого Христом?</p>
<p>18 Бо знав, що вони видали Його із заздрості.</p>
<p>19 Коли ж він сидів у суддівському кріслі, його дружина послала до нього сказати: Нічого не роби тому Праведнику, бо сьогодні вві сні я багато постраждала за Нього.</p>
<p>20 Та первосвященники й старійшини підмовили народ просити Варавву, а Ісуса погубити.</p>
<p>21 Правитель сказав їм у відповідь: Кого з двох хочете, щоб я звільнив вам? Вони сказали: Варавву!</p>
<p>22 Пілат каже їм: Що ж мені зробити з Ісусом, званим Христом? Усі кажуть йому: Хай буде розп’ятий!</p>
<p>23 Правитель сказав: Яке ж зло Він зробив? Та вони ще дужче стали кричати: Хай буде розп’ятий!</p>
<p>24 Пілат, побачивши, що нічого не вдіє, а натомість починається заворушення, узяв води, умив руки перед народом і сказав: Невинний я в крові цього Праведника; дивіться самі.</p>
<p>25 І весь народ сказав у відповідь: Його кров на нас і на наших дітях!</p>
<p>26 Тоді він звільнив їм Варавву, а Ісуса, піддавши бичуванню, видав на розп’яття.</p>
<p>27 Тоді воїни правителя, взявши Ісуса в преторій, зібрали до Нього цілу когорту,</p>
<p>28 і, роздягнувши Його, одягнули на Нього багряну мантію.</p>
<p>29 І, сплівши вінок з терну, поклали Йому на голову і дали Йому в праву руку тростину; і, ставши перед Ним на коліна, насміхалися над Ним, кажучи: Вітаємо, Царю іудейський!</p>
<p>30 І плювали на Нього і, взявши тростину, били Його по голові.</p>
<p>31 А коли насміялись над Ним, зняли з Нього мантію, одягнули Його в Його одяг і повели Його на розп’яття.</p>
<p>32 Виходячи, вони зустріли одного кірінеянина на ім’я Симон і змусили його нести Його хрест.</p>
<p>33 І, прийшовши на місце, яке називається Голгофа (що означає «місце черепа»),</p>
<p>34 дали Йому пити винний оцет, змішаний з жовчю, та Він, покуштувавши, не схотів пити.</p>
<p>35 Розіп’явши Його, вони розділили Його одяг, кинувши жереб, щоб збулося сказане пророком: Розділили між собою Мій одяг і про Моє вбрання кидали жереб.</p>
<p>36 І, сидячи, стерегли Його там.</p>
<p>37 І помістили над Його головою напис Його вини: Це Ісус, Цар іудейський.</p>
<p>38 Тоді розіп’я´ли з Ним двох розбійників: одного праворуч, а іншого ліворуч.</p>
<p>39 Перехожі ж лихословили Його, хитаючи головами</p>
<p>40 і кажучи: Ти, що руйнуєш Храм і за три дні відбудовуєш, спаси Себе! Якщо ти Син Божий, зійди з хреста!</p>
<p>41 Так само й первосвященники з книжниками й старійшинами, насміхаючись, казали:</p>
<p>42 Інших спасав, а Себе не може спасти! Якщо Він Цар Ізраїлю, хай зійде зараз із хреста, і ми повіримо Йому!</p>
<p>43 Він надіється на Бога, то нехай тепер врятує Його, якщо Він угодний Йому, бо Він казав: Я Син Божий!</p>
<p>44 Так само й розбійники, розп’я´ті з Ним, ганьбили Його.</p>
<p>45 Від шостої ж години настала темрява по всій землі і тривала до дев’ятої години.</p>
<p>46 А близько дев’ятої години Ісус скрикнув гучним голосом: Елі, Елі, лама савахтані? (тобто: Боже Мій, Боже Мій, навіщо Ти покинув Мене?).</p>
<p>47 Деякі з тих, що стояли там, почувши це, сказали: Він Іллю кличе.</p>
<p>48 А один з них відразу ж підбіг, узяв губку, наповнив її винним оцтом і, настромивши на тростину, давав Йому пити.</p>
<p>49 А інші сказали: Давай подивимося, чи прийде Ілля рятувати Його.</p>
<p>50 Та Ісус, знову скрикнувши гучним голосом, випустив дух.</p>
<p>51 І ось завіса Храму розірвалась надвоє зверху донизу, і земля потряслася, і камені розкололися,</p>
<p>52 і гробниці відкрилися, і багато тіл покійних святих воскресли,</p>
<p>53 і, вийшовши з гробниць після Його воскресіння, увійшли у святе місто, і з’явилися багатьом.</p>
<p>54 Сотник же і ті, що стерегли з ним Ісуса, побачивши землетрус і те, що сталося, дуже злякались і сказали: Воістину Він був Сином Божим!</p>
<p>55 Було там багато жінок, що дивилися здаля, які пішли за Ісусом з Галілеї, прислуговуючи Йому.</p>
<p>56 Серед них була Марія Магдалина, Марія, мати Якова й Іосії, та мати синів Зеведеєвих.</p>
<p>57 Коли настав вечір, прийшов багатий чоловік з Аримафеї на ім’я Йосип, який і сам був учнем Ісуса.</p>
<p>58 Він прийшов до Пілата і попросив тіло Ісуса. Тоді Пілат наказав віддати тіло.</p>
<p>59 Узявши тіло, Йосип обгорнув його чистим льняним полотном,</p>
<p>60 і поклав його у своїй новій гробниці, яку висік у скелі, і, приваливши до дверей гробниці великий камінь, пішов.</p>
<p>61 Там була Марія Магдалина й інша Марія, які сиділи навпроти гробниці.</p>
<p>62 Наступного дня, що йде після дня приготування, зібралися до Пілата первосвященники й фарисеї</p>
<p>63 і сказали: Пане, ми згадали, що той обманщик ще за життя сказав: Через три дні Я воскресну.</p>
<p>64 Тож накажи охороняти гробницю до третього дня, щоб Його учні, прийшовши вночі, не вкрали Його і не сказали народу: Він воскрес із мертвих, — і буде останній обман гіршим від першого.</p>
<p>65 Пілат сказав їм: У вас є варта, ідіть і охороняйте, як знаєте.</p>
<p>66 Вони пішли і стали охороняти гробницю, опечатавши камінь і поставивши варту.</p>
 
<h4>МАТВІЯ 28</h4>
<p>1 А після суботи, на світанку першого дня тижня, Марія Магдалина та інша Марія прийшли подивитися гробницю.</p>
<p>2 І ось стався великий землетрус, бо ангел Господній, зійшовши з неба, підійшов і відвалив від дверей камінь, і сів на ньому.</p>
<p>3 Його вигляд був як блискавка, і його одяг — білий, мов сніг.</p>
<p>4 Від страху перед ним вартові затремтіли і стали як мертві.</p>
<p>5 Ангел же, заговоривши, сказав жінкам: Не бійтесь! Я знаю, що ви шукаєте Ісуса розп’ятого.</p>
<p>6 Його немає тут, бо Він воскрес, як казав. Ідіть подивіться місце, де лежав Господь.</p>
<p>7 І швидше йдіть і скажіть Його учням, що Він воскрес із мертвих і ось іде перед вами в Галілею; там побачите Його. Ось я сказав вам.</p>
<p>8 Вони швидко вийшли з гробниці зі страхом і великою радістю і побігли сповіщати Його учнів.</p>
<p>9 Коли ж вони бігли сповіщати Його учнів, аж ось Ісус зустрів їх і сказав: Вітаю! І вони, підійшовши, вхопилися за Його ноги і поклонились Йому.</p>
<p>10 Тоді Ісус каже їм: Не бійтесь! Підіть скажіть Моїм братам, щоб ішли в Галілею, і там вони побачать Мене.</p>
<p>11 Поки вони йшли, деякі з варти прийшли в місто і розказали первосвященникам про все, що сталося.</p>
<p>12 Ті, зібравшись зі старійшинами і порадившись, дали воїнам чимало грошей</p>
<p>13 і сказали: Скажіть, що Його учні вночі прийшли і вкрали Його, коли ми спали.</p>
<p>14 А якщо чутка про це дійде до правителя, ми схилимо його на свій бік і збережемо вас від неприємностей.</p>
<p>15 Вони взяли гроші і зробили, як були навчені. І поширюються ці слова серед іудеїв до цього дня.</p>
<p>16 А одинадцять учнів пішли в Галілею на гору, куди наказав їм Ісус.</p>
<p>17 Побачивши Його, вони поклонились Йому, а деякі засумнівалися.</p>
<p>18 Ісус, підійшовши, промовив до них: Дана Мені вся влада на небі і на землі.</p>
<p>19 Тож ідіть і зробіть учнями всі народи, хрестячи їх в ім’я Отця, і Сина, і Святого Духа,</p>
<p>20 навчаючи їх дотримуватись усього, що Я заповів вам. І ось Я з вами в усі дні до кінця світу. Амінь.</p>


<h1><h2>Євангеліє вiд Марка</h2>
<h4>МАРКА 1</h4>
<p>1 Початок Євангелія Ісуса Христа, Сина Божого,</p>
<p>2 як написано у пророків: Ось Я посилаю Свого вісника перед Твоїм лицем, який приготує Тобі дорогу перед Тобою.</p>
<p>3 Голос того, хто волає в пустелі: Приготуйте дорогу Господу, прямими зробіть для Нього стежки.</p>
<p>4 З’явився Іоан і хрестив у пустелі, проповідуючи хрещення покаяння для прощення гріхів.</p>
<p>5 І виходила до нього вся земля Іудейська та єрусалимляни, і хрестилися всі від нього в річці Іордані, визнаючи свої гріхи.</p>
<p>6 Іоан же носив одяг з верблюжої шерсті і шкіряний пояс на своїх стегнах і їв сарану й дикий мед.</p>
<p>7 І проповідував, кажучи: За мною йде Сильніший від мене, Кому я не гідний, нахилившись, розв’язати ремінці Його сандаль.</p>
<p>8 Я охрестив вас водою, а Він хреститиме вас Святим Духом.</p>
<p>9 У ті дні прийшов Ісус з Назарета Галілейського і охрестився від Іоана в Іордані.</p>
<p>10 І коли виходив з води, відразу побачив, як розкриваються небеса і на Нього, мов голуб, сходить Дух.</p>
<p>11 І пролунав голос із неба: Ти Син Мій улюблений, до Якого Моє благовоління!</p>
<p>12 І відразу Дух повів Його в пустелю.</p>
<p>13 І був Він там у пустелі сорок днів, спокушуваний сатаною, і був з дикими звірами, і ангели служили Йому.</p>
<p>14 Після того, як Іоан був ув’язнений, Ісус прийшов у Галілею і проповідував Євангеліє Царства Божого,</p>
<p>15 кажучи: Сповнився час, і наблизилось Царство Боже: покайтесь і віруйте в Євангеліє!</p>
<p>16 Проходячи біля Галілейського моря, Він побачив Симона і його брата Андрія, які закидали в море невід (бо вони були рибалками).</p>
<p>17 Ісус сказав їм: Ідіть за Мною, і Я зроблю так, що ви станете ловцями людей.</p>
<p>18 І вони відразу залишили свої сіті і пішли за Ним.</p>
<p>19 Пройшовши звідти трохи вперед, Він побачив Якова Зеведеєвого і його брата Іоана (а вони в човні лагодили сіті).</p>
<p>20 Він відразу покликав їх, і вони залишили в човні свого батька Зеведея з найманими робітниками і пішли за Ним.</p>
<p>21 Приходять вони в Капернаум, і відразу в суботу Він увійшов у синагогу і став навчати.</p>
<p>22 І всі дивувалися Його вченню, бо Він навчав їх як той, що має владу, а не як книжники.</p>
<p>23 А в їхній синагозі був чоловік, одержимий нечистим духом; і він закричав:</p>
<p>24 Облиш! Що Тобі до нас, Ісусе Назаря́нине? Ти прийшов погубити нас? Знаю Тебе, хто Ти — Святий Божий!</p>
<p>25 Та Ісус заборонив йому, сказавши: Замовчи і вийди з нього!</p>
<p>26 І нечистий дух затряс ним і, скрикнувши гучним голосом, вийшов з нього.</p>
<p>27 І всі були вражені, так що питали один одного: Що це таке? Що це за нове вчення, що Він із владою наказує навіть нечистим духам і вони слухаються Його?</p>
<p>28 І чутка про Нього відразу розійшлася по всій околиці Галілеї.</p>
<p>29 Вийшовши з синагоги, вони відразу прийшли з Яковом та Іоаном в дім Симона й Андрія.</p>
<p>30 Симонова ж теща лежала в гарячці, і Йому відразу кажуть про неї.</p>
<p>31 Він підійшов, узяв її за руку й підвів її — і гарячка відразу залишила її, і вона стала прислуговувати їм.</p>
<p>32 А коли настав вечір, як зайшло сонце, вели до Нього всіх хворих і біснуватих;</p>
<p>33 і все місто зібралося біля дверей.</p>
<p>34 І Він зцілив багатьох хворих на різні хвороби, і вигнав багатьох бісів, і не дозволяв бісам говорити, бо вони знали Його.</p>
<p>35 І, вставши дуже рано, ще затемна, вийшов і пішов у пустельне місце, і там молився.</p>
<p>36 Симон і ті, що були з ним, поспішили за Ним</p>
<p>37 і, знайшовши Його, кажуть Йому: Усі шукають Тебе.</p>
<p>38 Та Він сказав їм: Ходімо в сусідні села, щоб і там Мені проповідувати, бо для цього Я й прийшов.</p>
<p>39 І Він проповідував у їхніх синагогах по всій Галілеї і виганяв бісів.</p>
<p>40 Приходить до Нього прокажений і, падаючи перед Ним на коліна, благає Його, кажучи Йому: Якщо Ти схочеш, Ти можеш мене очистити.</p>
<p>41 Ісус, зжалившись, простягнув руку, доторкнувся до нього й каже йому: Хочу, очисться!</p>
<p>42 Як тільки Він це сказав, проказа відразу зійшла з нього, і він очистився.</p>
<p>43 І Він суворо наказав йому й відразу відіслав його,</p>
<p>44 сказавши йому: Дивись, нікому нічого не кажи, а піди покажися священнику і принеси за своє очищення те, що наказав Мойсей, для свідчення їм.</p>
<p>45 А той пішов і почав багато розголошувати й розповідати про цю подію, так що Iсус вже не міг відкрито ввійти в місто, а пробува́в поза ним у пустельних місцях; і до Нього звідусюди приходили люди.</p>


<h4>МАРКА 2</h4>
<p>1 Через декілька днів Iсус зновуприйшов у Капернаум, і розійшлася чутка, що Він у домі.</p>
<p>2 Відразу ж зібралося багато людей, так що вже не було місця навіть біля дверей, і Він говорив їм слово.</p>
<p>3 І ось приходять до Нього з паралізованим, якого несли четверо,</p>
<p>4 і, не маючи змоги наблизитись до Нього через багатолюдність, розкрили дах над тим місцем, де Він був, і, прокопавши його, спустили постіль, на якій лежав паралізований.</p>
<p>5 Ісус, побачивши їхню віру, каже паралізованому: Сину, прощаються тобі твої гріхи.</p>
<p>6 А там сиділи деякі з книжників і міркували у своїх серцях:</p>
<p>7 Що за такі богохульства Він говорить? Хто може прощати гріхи, крім одного Бога?</p>
<p>8 Ісус, відразу зрозумівши Своїм Духом, що вони так міркують у собі, сказав їм: Чому ви таке міркуєте у своїх серцях?</p>
<p>9 Що легше: сказати паралізованому: Прощаються тобі гріхи, — чи сказати: Устань, візьми свою постіль і ходи?</p>
<p>10 Та щоб ви знали, що Син Людський має владу на землі прощати гріхи, — каже паралізованому, —</p>
<p>11 кажу тобі: Устань, візьми свою постіль і йди додому.</p>
<p>12 І той відразу встав, узяв постіль і вийшов перед усіма, так що всі дивувалися й прославляли Бога, кажучи: Ми ніколи такого не бачили.</p>
<p>13 А Iсус знову пішов до моря; і всі люди йшли до Нього, і Він навчав їх.</p>
<p>14 Проходячи, Він побачив Левія Алфеєвого, що сидів на митниці, і каже йому: Іди за Мною. І той устав і пішов за Ним.</p>
<p>15 І коли Ісус возлежав у його домі, то багато митників і грішників возлежало з Ним і Його учнями (бо їх було багато і вони ходили за Ним).</p>
<p>16 А книжники й фарисеї, побачивши, що Він їсть із митниками й грішниками, сказали Його учням: Чому Він їсть і п’є з митниками й грішниками?</p>
<p>17 Почувши це, Ісус сказав їм: Не здорові потребують лікаря, а хворі. Я прийшов закликати не праведників, а грішників до покаяння.</p>
<p>18 Учні Іоана й фарисеїв постилися. Вони приходять і кажуть Йому: Чому учні Іоана й фарисеїв постяться, а Твої учні не постяться?</p>
<p>19 Ісус сказав їм: Хіба можуть поститись весільні гості, поки з ними молодий? Доки з ними молодий, вони не можуть поститися.</p>
<p>20 Та настануть дні, коли забереться від них молодий, і тоді вони будуть поститися в ті дні.</p>
<p>21 Ніхто не пришиває латки з нової тканини до старого одягу, інакше нова латка відірветься від старого, і дірка стане ще гіршою.</p>
<p>22 І ніхто не наливає нове вино в старі бурдюки, інакше нове вино прорве бурдюки — і вино витече, і бурдюки пропадуть; а нове вино слід наливати в нові бурдюки.</p>
<p>23 Якось Він проходив у суботу через ниви, і дорогою Його учні почали зривати колоски.</p>
<p>24 Фарисеї ж сказали Йому: Дивись! Чому вони роблять у суботу те, чого не можна?</p>
<p>25 Він сказав їм: Хіба ви ніколи не читали, що зробив Давид, коли мав потребу і зголоднів сам і ті, що були з ним?</p>
<p>26 Як за первосвященника Авіафара він увійшов у дім Божий, і з’їв хліби покладання, які не можна було їсти нікому, крім священників, і дав і тим, що були з ним?</p>
<p>27 І сказав їм: Субота створена для людини, а не людина для суботи.</p>
<p>28 Тому Син Людський є Господом і суботи.</p>


<h4>МАРКА 3</h4>
<p>1 І знову Iсус увійшов у синагогу, а там був чоловік з усохлою рукою.</p>
<p>2 А за Ним стежили, чи не зцілить його в суботу, щоб звинуватити Його.</p>
<p>3 Він каже чоловіку з усохлою рукою: Стань посередині.</p>
<p>4 А їм каже: У суботу можна робити добро чи робити зло? врятувати життя чи погубити? Вони ж мовчали.</p>
<p>5 Оглянувши їх із гнівом, засмучений закам’янілістю їхніх сердець, Він каже тому чоловіку: Простягни свою руку! Той простягнув, і його рука стала здорова, як і інша.</p>
<p>6 Фарисеї ж вийшли й відразу стали змовлятися з іродіанами проти Нього, щоб погубити Його.</p>
<p>7 А Ісус пішов зі Своїми учнями до моря; і за Ним пішло багато народу з Галілеї, з Іудеї,</p>
<p>8 з Єрусалима, з Ідумеї, Зайордання, і ті, що в околицях Тира й Сидона, — багато народу, почувши про все, що Він робить, прийшло до Нього.</p>
<p>9 І Він сказав Своїм учням тримати для Нього напоготові човен через багатолюдність, щоб вони не тіснили Його.</p>
<p>10 Бо Він зцілив багатьох, тому всі, хто мав недуги, тиснулися до Нього, щоб доторкнутися до Нього.</p>
<p>11 І нечисті духи, коли бачили Його, падали перед Ним і кричали: Ти Син Божий!</p>
<p>12 Та Він суворо забороняв їм розголошувати про Нього.</p>
<p>13 Зійшовши на гору, Він покликав до Себе тих, кого Сам хотів, і вони прийшли до Нього.</p>
<p>14 І призначив Дванадцятьох, щоб вони були з Ним і щоб посилати їх проповідувати</p>
<p>15 і мати владу зціляти від хвороб і виганяти бісів:</p>
<p>16 Симона, якому дав ім’я Петро,</p>
<p>17 Якова Зеведеєвого та Іоана, брата Якова, яким дав ім’я Воанергес, тобто «сини грому»,</p>
<p>18 Андрія, Филипа, Варфоломія, Матвія, Хому, Якова Алфеєвого, Фадея, Симона Кананіта</p>
<p>19 та Іуду Іскаріота, який і зрадив Його.</p>
<p>20 Приходять вони в дім, і знову зібрався народ, так що вони не могли й поїсти хліба.</p>
<p>21 Почувши про це, Його рідні пішли взяти Його, бо казали: Він не при Собі.</p>
<p>22 А книжники, що прийшли з Єрусалима, казали: У Ньому Веєльзевул, — і: Він виганяє бісів силою князя бісів.</p>
<p>23 Покликавши їх, Він почав говорити до них притчами: Як сатана може виганяти сатану?</p>
<p>24 Якщо царство розділиться в собі, то не може встояти те царство.</p>
<p>25 І якщо дім розділиться в собі, то не може встояти той дім.</p>
<p>26 І якщо сатана повстав проти себе й розділився, то не може встояти, а йому прийшов кінець.</p>
<p>27 Ніхто не може ввійти в дім сильного й пограбувати його майно, якщо спочатку не зв’яже сильного; а тоді пограбує його дім.</p>
<p>28 Істинно вам кажу: усі гріхи проcтяться синам людським і хуління, якими вони тільки похулять,</p>
<p>29 а хто похулить Святого Духа, тому не буде прощення повік, але він підлягає вічному засудженню.</p>
<p>30 Це Він сказав, бо вони казали: У Ньому нечистий дух.</p>
<p>31 Тоді прийшли Його брати і Його мати і, стоячи надворі, послали до Нього покликати Його.</p>
<p>32 А навколо Нього сидів народ. І Йому сказали: Он Твоя мати й Твої брати надворі питають Тебе.</p>
<p>33 Він сказав їм у відповідь: Хто Моя мати й Мої брати?</p>
<p>34 І, оглянувши тих, що сиділи навколо Нього, сказав: Ось Моя мати й Мої брати.</p>
<p>35 Бо хто виконує волю Божу, той Мені брат, і сестра, і мати.</p>


<h4>МАРКА 4</h4>
<p>1 І знову Iсус почав навчати біля моря; і зібралося до Нього багато народу, так що Він сів у човен і сидів у ньому на морі, а весь народ був на березі біля моря.</p>
<p>2 І багато навчав їх притчами і казав їм у Своєму навчанні:</p>
<p>3 Слухайте: ось вийшов сіяч сіяти.</p>
<p>4 І коли сіяв, одне впало край дороги, і прилетіли пташки небесні і поклювали його.</p>
<p>5 Інше впало на кам’янистий грунт, де було небагато землі, і відразу проросло, бо земля була неглибока.</p>
<p>6 Коли ж зійшло сонце, було обпалене і, не маючи кореня, засохло.</p>
<p>7 Ще інше впало в терен, і терен виріс і заглушив його, і воно не дало плоду.</p>
<p>8 Ще інше впало в добрий грунт і дало плід, що ріс і зростав, і принесло яке тридцять, яке шістдесят, а яке сто.</p>
<p>9 І сказав їм: Хто має вуха, щоб слухати, нехай слухає!</p>
<p>10 Коли Він залишився на самоті, ті, що оточували Його, разом із Дванадцятьма запитали Його про цю притчу.</p>
<p>11 Він сказав їм: Вам дано пізнати таємницю Царства Божого, а тим, зовнішнім, усе говориться притчами,</p>
<p>12 щоб вони дивились-дивились — і не бачили, слухали-слухали — і не розуміли, щоб не навернулись і їм не простилися гріхи.</p>
<p>13 І сказав їм: Ви не розумієте цієї притчі? Як же ви зрозумієте всі інші притчі?</p>
<p>14 Сіяч сіє слово.</p>
<p>15 Те, що край дороги, де сіється слово, означає тих, до кого, коли почують, відразу приходить сатана і викрадає слово, посіяне в їхніх серцях.</p>
<p>16 Так само й посіяне на кам’янистому грунті означає тих, які, коли почують слово, відразу з радістю приймають його,</p>
<p>17 та не мають в собі кореня і недовговічні; потім, коли настають утиски чи гоніння за слово, відразу спокушаються.</p>
<p>18 А посіяне в терен означає тих, які чують слово,</p>
<p>19 але турботи цього світу, оманливість багатства та бажання інших речей, входячи в них, заглушають слово, і воно стає безплідним.</p>
<p>20 Посіяне ж у добрий грунт означає тих, які чують слово й приймають його, і приносять плід які тридцять, які шістдесят, а які сто.</p>
<p>21 І сказав їм: Хіба для того приносять світильник, щоб поставити під посудиною чи під ліжком? Чи не для того, щоб поставити на підставці?</p>
<p>22 Бо немає нічого таємного, що не стало б явним, і немає нічого схованого, що не вийшло б назовні.</p>
<p>23 Хто має вуха, щоб слухати, нехай слухає!</p>
<p>24 І сказав їм: Дивіться за тим, що́ чуєте: якою мірою міряєте, такою й вам буде відміряно, і буде додано вам, що слухаєте.</p>
<p>25 Бо хто має, тому буде дано ще, а хто не має, у того буде забрано й те, що має.</p>
<p>26 І сказав: Царство Боже подібне до того, як коли людина кине в землю насіння,</p>
<p>27 і чи спить, чи встає, вночі чи вдень, насіння сходить і росте, а як — сама не знає.</p>
<p>28 Бо земля приносить плід сама по собі: спочатку стебло, потім колос, потім у колосі налите зерно.</p>
<p>29 Коли ж плід дозріє, відразу посилає серп, бо настали жнива.</p>
<p>30 І сказав: До чого уподібнимо Царство Боже чи якою притчею пояснимо його?</p>
<p>31 Воно як гірчичне зерно, яке, коли сіється в землю, є найменшим з усього насіння на землі,</p>
<p>32 а коли посіється, виростає і стає найбільшою з усіх городніх рослин, і пускає великі гілки, так що в її тіні можуть гніздитися пташки небесні.</p>
<p>33 І багатьма такими притчами говорив до них слово, скільки вони могли слухати,</p>
<p>34 і без притчі не говорив до них, а Своїм учням пояснював усе наодинці.</p>
<p>35 У той же день, коли настав вечір, Він сказав їм: Перепливімо на той бік.</p>
<p>36 І вони, залишивши народ, взяли Його з собою, як Він і був, у човні. З Ним були й інші човни.</p>
<p>37 І піднялася велика буря: хвилі били в човен так, що він уже наповнювався водою.</p>
<p>38 А Він спав на кормі на подушці. Учні будять Його й кажуть Йому: Учителю, невже Тобі байдуже, що ми гинемо?</p>
<p>39 Він устав, заборонив вітру і сказав морю: Замовкни, стихни! І вітер ущух, і настала велика тиша.</p>
<p>40 І сказав їм: Чому ви такі боязкі? Як це у вас немає віри?</p>
<p>41 І вони дуже сильно злякались і казали один одному: Хто ж це такий, що і вітер, і море слухаються Його?</p>


<h4>МАРКА 5</h4>
<p>1 Припливли вони на той бік моря в Гадаринську землю.</p>
<p>2 І коли Iсус вийшов із човна, відразу назустріч Йому вийшов з гробниць чоловік, одержимий нечистим духом.</p>
<p>3 Він жив у гробницях, і ніхто не міг зв’язати його навіть ланцюгами.</p>
<p>4 Бо багато разів зв’язували його кайданами й ланцюгами, та він розривав ланцюги й розбивав кайдани, і ніхто не мав сили приборкати його.</p>
<p>5 Вночі і вдень, у горах і в гробницях він завжди кричав і нівечив себе камінням.</p>
<p>6 Побачивши Ісуса здаля, він прибіг, і поклонився Йому,</p>
<p>7 і закричав гучним голосом: Що Тобі до мене, Ісусе, Сину Бога Всевишнього? Заклинаю Тебе Богом: не муч мене!</p>
<p>8 (Бо Iсус сказав йому: Вийди, нечистий духу, з цього чоловіка!).</p>
<p>9 Iсус запитав його: Як тебе звати? Той сказав у відповідь: Мене звати Легіон, бо нас багато.</p>
<p>10 І дуже благав Його, щоб не висилав їх із тієї землі.</p>
<p>11 А там біля гір паслося велике стадо свиней.</p>
<p>12 І всі біси попросили Його: Пошли нас у свиней, щоб ми ввійшли в них.</p>
<p>13 Ісус відразу дозволив їм, і нечисті духи вийшли і ввійшли у свиней, і стадо кинулося з кручі в море (а їх було близько двох тисяч) і потонуло в морі.</p>
<p>14 Свинопаси ж утекли й розповіли про це в місті і в селах, і люди вийшли подивитися, що сталося.</p>
<p>15 Приходять вони до Ісуса і бачать, що біснуватий, в якому був легіон, сидить, одягнений і при своєму розумі; і злякалися.</p>
<p>16 Очевидці ж розповіли їм про те, як це сталося з біснуватим, і про свиней.</p>
<p>17 І вони почали благати Його піти з їхніх меж.</p>
<p>18 Коли Він сів у човен, то колишній біснуватий став благати Його, щоб бути з Ним.</p>
<p>19 Та Ісус не дозволив йому, а сказав йому: Іди до своїх додому і розкажи їм, скільки Господь для тебе зробив і як над тобою змилувався.</p>
<p>20 Той пішов і почав розголошувати в Десятимісті, скільки зробив для нього Ісус; і всі дивувалися.</p>
<p>21 Коли Ісус переплив човном назад на той бік, зібралося до Нього багато народу (а Він був біля моря).</p>
<p>22 І ось приходить один з начальників синагоги на ім’я Яір, і, побачивши Його, падає Йому в ноги,</p>
<p>23 і сильно благає Його: Моя донечка при смерті. Якби Ти прийшов і поклав на неї руки, щоб вона одужала й жила!</p>
<p>24 І Iсус пішов з ним. А за Ним ішло багато народу й тіснило Його.</p>
<p>25 І ось одна жінка, у якої дванадцять років була кровотеча</p>
<p>26 і яка чимало настраждалася від багатьох лікарів, витратила все, що мала, і їй стало не краще, а навпаки гірше,</p>
<p>27 почувши про Ісуса, підійшла ззаду в натовпі й доторкнулася до Його одягу</p>
<p>28 (бо казала в собі: Якщо тільки доторкнуся до Його одягу — одужаю),</p>
<p>29 і в неї відразу висохло джерело крові, і вона відчула в тілі, що одужала від цієї недуги.</p>
<p>30 Ісус, відразу відчувши в Собі, що з Нього вийшла сила, обернувся в натовпі й сказав: Хто доторкнувся до Мого одягу?</p>
<p>31 Його учні сказали Йому: Ти ж бачиш, що Тебе тіснить народ, і кажеш: Хто доторкнувся до Мене?</p>
<p>32 А Він дивився навколо, щоб побачити ту, яка це зробила.</p>
<p>33 Жінка, знаючи, що сталося з нею, зі страхом і тремтінням підійшла, упала перед Ним і розказала Йому всю правду.</p>
<p>34 Та Він сказав їй: Дочко, твоя віра уздоровила тебе. Іди з миром і будь здоровою від своєї недуги.</p>
<p>35 Ще Він говорив, як приходять від начальника синагоги і кажуть: Твоя дочка померла. Навіщо ще турбувати Учителя?</p>
<p>36 Та Ісус, почувши сказані слова, відразу сказав начальнику синагоги: Не бійся, тільки вір.</p>
<p>37 І не дозволив нікому піти з Собою, крім Петра, Якова та Іоана, брата Якова.</p>
<p>38 Приходить Він у дім начальника синагоги і бачить сум’яття і тих, що сильно плакали й голосили.</p>
<p>39 І, увійшовши, сказав їм: Що за сум’яття і чому ви плачете? Дівчинка не померла, а спить.</p>
<p>40 І вони сміялися з Нього. А Він, виславши всіх, узяв з Собою батька і матір дівчинки і тих, що були з Ним, і ввійшов туди, де лежала дівчинка.</p>
<p>41 І, взявши дівчинку за руку, сказав їй: Таліфа, кумі! (що в перекладі означає: Дівчинко, кажу тобі: Устань!).</p>
<p>42 І дівчинка відразу встала і почала ходити (бо їй було дванадцять років). І всі були надзвичайно вражені.</p>
<p>43 І Він суворо наказав їм, щоб ніхто про це не дізнався, і сказав, щоб дали їй їсти.</p>


<h4>МАРКА 6</h4>
<p>1 Звідти Iсус вийшов і прийшов на Свою батьківщину, і з Ним прийшли Його учні.</p>
<p>2 Коли настала субота, Він почав навчати в синагозі, і багато хто, слухаючи, дивувався й казав: Звідки це в Нього? І що за мудрість дана Йому, що Його руками чиняться такі чудеса?</p>
<p>3 Хіба Він не тесля, син Марії, брат Якова, Іосії, Іуди й Симона? І хіба не тут, серед нас, Його сестри? І вони спокушалися через Нього.</p>
<p>4 Та Ісус сказав їм: Не буває пророк без пошани, хіба що на своїй батьківщині, серед рідних та в своєму домі.</p>
<p>5 І не міг учинити там ніякого чуда, а тільки зцілив небагатьох хворих, поклавши на них руки.</p>
<p>6 І дивувався їхньому невір’ю. І ходив по навколишніх селах і навчав.</p>
<p>7 Покликавши Дванадцятьох, Він почав посилати їх по двоє, даючи їм владу над нечистими духами.</p>
<p>8 І наказав їм нічого не брати в дорогу, крім однієї палиці: ні торби, ні хліба, ні грошей у поясі, —</p>
<p>9 а бути взутими в сандалі, і не одягати двох сорочок.</p>
<p>10 І сказав їм: Де тільки ввійдете в дім, там залишайтеся, поки не вийдете звідти.</p>
<p>11 А якщо хтось не прийме вас і не буде слухати вас, то, виходячи звідти, обтрусіть пил зі своїх ніг для свідчення проти них. Істинно вам кажу: легше буде Содому й Гоморрі в день суду, ніж тому місту.</p>
<p>12 Вони пішли і проповідували, щоб усі покаялися;</p>
<p>13 і виганяли багатьох бісів, і мазали оливою багатьох хворих і зціляли.</p>
<p>14 Почув цар Ірод про Iсуса (бо Його ім’я стало відомим) і сказав: Це Іоан Хреститель воскрес із мертвих, і тому діють у ньому чудодійні сили.</p>
<p>15 Інші казали: Це Ілля, — ще інші казали: Це пророк або як один із пророків.</p>
<p>16 Ірод же, почувши про Нього, сказав: Це Іоан, якому я відтяв голову; він воскрес із мертвих.</p>
<p>17 Бо цей Ірод, пославши, схопив Іоана і зв’язав його у в’язниці через Іродіаду, дружину свого брата Филипа, тому що той одружився на ній.</p>
<p>18 Бо Іоан казав Іроду: Не можна тобі мати дружину твого брата.</p>
<p>19 Іродіада ж таїла на нього злобу і хотіла вбити його, та не могла.</p>
<p>20 Бо Ірод боявся Іоана, знаючи, що він чоловік праведний і святий, і беріг його; і, послухавши його, багато чого робив, і слухав його з задоволенням.</p>
<p>21 І ось настав слушний день, коли Ірод на свій день народження влаштував бенкет для своїх вельмож, воєначальників та галілейської знаті.</p>
<p>22 І коли дочка тієї Іродіади ввійшла, станцювала й догодила Іроду й тим, що возлежали з ним, цар сказав дівчині: Проси в мене, що тільки хочеш, і я дам тобі.</p>
<p>23 І поклявся їй: Що тільки попросиш, я дам тобі, навіть до половини свого царства.</p>
<p>24 Вона вийшла й сказала своїй матері: Що мені попросити? Та сказала: Голову Іоана Хрестителя.</p>
<p>25 Вона відразу ввійшла з поспіхом до царя й попросила: Хочу, щоб ти зараз же дав мені на блюді голову Іоана Хрестителя.</p>
<p>26 Цар дуже засмутився, та ради клятви й тих, що возлежали з ним, не захотів відмовити їй.</p>
<p>27 І, відразу пославши охоронця, цар наказав принести голову Iоана. Той пішов, відтяв йому голову у в’язниці,</p>
<p>28 і приніс його голову на блюді, і дав її дівчині, а дівчина віддала її своїй матері.</p>
<p>29 Почувши про це, його учні прийшли, взяли його тіло і поклали його в гробниці.</p>
<p>30 Апостоли ж зібралися до Ісуса і розповіли Йому про все, що зробили і чому навчали.</p>
<p>31 І Він сказав їм: Підіть ви одні в пустельне місце і трохи відпочиньте (бо приходило й відходило багато народу, і їм нíколи було й поїсти).</p>
<p>32 І вони відпливли човном у пустельне місце одні.</p>
<p>33 Люди побачили, як вони відпливали, і багато хто впізнав Його, і з усіх міст побігли туди берегом, випередили їх і зібралися до Нього.</p>
<p>34 Ісус, вийшовши, побачив багато людей і зжалився над ними, бо вони були як вівці без пастуха; і почав багато навчати їх.</p>
<p>35 А коли час був уже пізній, підійшли до Нього Його учні й кажуть: Місце тут пустельне, а час уже пізній.</p>
<p>36 Відпусти їх, хай підуть у навколишні хутори й села і куплять собі хліба, бо їм нíчого їсти.</p>
<p>37 Та Він сказав їм у відповідь: Ви дайте їм їсти. Вони кажуть Йому: Чи не піти нам купити на двісті динаріїв хліба і дати їм їсти?</p>
<p>38 Він каже їм: Скільки хлібин у вас є? Підіть подивіться. Вони дізналися й кажуть: П’ять, і дві рибини.</p>
<p>39 Тоді Він наказав їм розсадити всіх групами на зеленій траві,</p>
<p>40 і вони возлягли рядами по сто й по п’ятдесят.</p>
<p>41 Він узяв п’ять хлібин і дві рибини, звів погляд на небо, благословив, розламав хлібини й став роздавати Своїм учням, щоб вони подали народу; і на всіх розділив дві рибини.</p>
<p>42 І всі їли, і наїлися,</p>
<p>43 і ще набрали шматків хліба й риби дванадцять повних кошиків.</p>
<p>44 А тих, що їли хліб, було близько п’яти тисяч чоловіків.</p>
<p>45 І відразу Iсус змусив Своїх учнів сісти в човен і пливти раніше за Нього на той бік у Віфсаїду, поки Сам відпускатиме народ.</p>
<p>46 Попрощавшись із ними, Він пішов на гору помолитись.</p>
<p>47 Настав вечір, човен був уже на середині моря, а Він був Сам-один на суші.</p>
<p>48 Побачивши, як вони мучаться від веслування (бо дув зустрічний їм вітер), близько четвертої сторожі ночі Він підійшов до них, ідучи по морю, і хотів було минути їх.</p>
<p>49 Вони ж, побачивши, що Він іде по морю, подумали, що це привид, і закричали</p>
<p>50 (бо всі побачили Його і стривожились). Та Він відразу заговорив з ними і сказав їм: Підбадьортесь! Це Я, не бійтесь!</p>
<p>51 І сів до них у човен, і вітер ущух. І вони були дуже сильно вражені в собі й здивовані,</p>
<p>52 бо не зрозуміли чуда над хлібинами, тому що їхнє серце було закам’янілим.</p>
<p>53 Перепливши на той бік, вони прибули в землю Генісаретську, і причалили.</p>
<p>54 Коли вони вийшли з човна, люди відразу впізнали Його,</p>
<p>55 оббігли всю ту околицю й почали приносити на постелях хворих туди, де, як чули, Він був.</p>
<p>56 І куди б Він не приходив: у села, чи міста, чи хутори — люди клали хворих на площах і благали Його, щоб ті доторкнулись бодай до краю Його одягу; і всі, хто доторкався до Нього, — одужували.</p>


<h4>МАРКА 7</h4>
<p>1 Зібралися до Нього фарисеї і деякі з книжників, що прийшли з Єрусалима,</p>
<p>2 і, побачивши, що деякі з Його учнів їли хліб нечистими, тобто немитими, руками, стали дорікати.</p>
<p>3 Бо фарисеї і всі іудеї, тримаючись передання предків, не їдять, не помивши ретельно рук.</p>
<p>4 І, прийшовши з ринку, не їдять, не обмившись. Є багато чого й іншого, що вони прийняли й тримаються: обмивання чаш, глеків, казанів, ліжок.</p>
<p>5 Потім фарисеї й книжники питають Його: Чому Твої учні не живуть за переданням предків, а їдять хліб немитими руками?</p>
<p>6 Він же сказав їм у відповідь: Добре прорік про вас, лицемірів, Ісая, як написано: Цей народ шанує Мене вустами, та його серце далеке від Мене.</p>
<p>7 Та даремно шанує Мене, навчаючи вченням — людським заповідям.</p>
<p>8 Бо ви, залишивши заповідь Божу, тримаєтесь людського передання: обмивання глеків і чаш; і багато іншого, тому подібного, ви робите.</p>
<p>9 І сказав їм: Гарно ви відкидаєте заповідь Божу, щоб дотриматися свого передання!</p>
<p>10 Бо Мойсей сказав: «Шануй свого батька і свою матір», — і: «Хто злословить батька чи матір, того слід покарати смертю», —</p>
<p>11 а ви кажете: Якщо людина скаже батьку чи матері: Корван (тобто дар Богу) те, чим ти від мене скористався б, —</p>
<p>12 то ви вже не дозволяєте їй щось зробити для свого батька чи своєї матері,</p>
<p>13 тим самим скасовуючи слово Боже своїм переданням, яке ви передали; і багато тому подібного ви робите.</p>
<p>14 Підізвавши весь народ, Він сказав йому: Слухайте Мене всі й розумійте.</p>
<p>15 Немає поза людиною нічого, що, входячи в неї, може осквернити її, але що виходить з неї, те оскверняє людину.</p>
<p>16 Хто має вуха, щоб слухати, нехай слухає!</p>
<p>17 Коли Він пішов від народу в дім, Його учні запитали Його про цю притчу.</p>
<p>18 Він сказав їм: І ви такі нетямущі? Не розумієте, що все, що входить у людину ззовні, не може осквернити її?</p>
<p>19 Тому що входить не в серце, а в шлунок, і виходить у вбиральню, так очищаючи всяку їжу.</p>
<p>20 І сказав: Що виходить з людини, те оскверняє людину.</p>
<p>21 Бо зсередини, з серця людського, виходять злі думки, перелюби, блуд, убивства,</p>
<p>22 крадіжки, користолюбство, нечестя, обман, розпуста, заздрісні очі, лихослів’я, гордість, безумство —</p>
<p>23 усе це зло виходить зсередини і оскверняє людину.</p>
<p>24 Вирушивши звідти, Він пішов у межі Тира й Сидона і, увійшовши в дім, не хотів, щоб хтось дізнався про це, але не міг утаїтися.</p>
<p>25 Бо одна жінка, дочка якої була одержима нечистим духом, почула про Нього, прийшла, упала Йому в ноги</p>
<p>26 (а ця жінка була язичницею, родом сирофінікійка) і стала просити Його, щоб Він вигнав біса з її дочки.</p>
<p>27 Ісус же сказав їй: Дай спочатку наїстися дітям, бо недобре взяти хліб у дітей і кинути собакам.</p>
<p>28 Вона ж сказала Йому у відповідь: Так, Господи, але ж і собаки їдять під столом крихти від дітей.</p>
<p>29 Він сказав їй: За ці слова йди: біс вийшов із твоєї дочки.</p>
<p>30 Прийшовши додому, вона побачила, що біс вийшов і дочка лежить у ліжку.</p>
<p>31 Вийшовши з меж Тира й Сидона, Iсус знову пішов до Галілейського моря через межі Десятимістя.</p>
<p>32 І ось приводять до Нього глухого недоріку і благають Його покласти на нього руку.</p>
<p>33 Він, відвівши його одного від народу, уклав Свої пальці в його вуха, плюнув, доторкнувся до його язика,</p>
<p>34 і, звівши погляд на небо, зітхнув, і сказав йому: Еффафа! (тобто: Відкрийся!).</p>
<p>35 І в нього відразу відкрилися вуха і розв’язалися пута язика, і він став говорити чітко.</p>
<p>36 І Він наказав їм, щоб нікому не говорили про це; та скільки Він не наказував їм, вони ще більше розголошували.</p>
<p>37 І, надзвичайно дивуючись, казали: Усе добре зробив: і глухим дає слух, і німим — мову.</p>


<h4>МАРКА 8</h4>
<p>1 У ті дні, коли було дуже багато людей і їм нíчого було їсти, Ісус підізвав Своїх учнів і сказав їм:</p>
<p>2 Жаль Мені цих людей, бо вони вже три дні знаходяться зі Мною і їм нíчого їсти.</p>
<p>3 Якщо ж відпущу їх додому голодними, вони ослабнуть у дорозі, бо деякі з них прийшли здалека.</p>
<p>4 Його учні відповіли Йому: Як зможе хтось тут у пустелі нагодувати їх хлібом?</p>
<p>5 Він запитав їх: Скільки хлібин у вас є? Вони сказали: Сім.</p>
<p>6 Тоді Він наказав людям возлягти на землю, і, взявши сім хлібин і віддавши подяку, розламав їх, і став роздавати Своїм учням, щоб вони подали; і ті подали людям.</p>
<p>7 Було в них і кілька рибин, і Він благословив та сказав подати і їх.</p>
<p>8 І всі їли, і наїлися, і ще набрали сім кошиків шматків, що залишилися.</p>
<p>9 А тих, що їли, було близько чотирьох тисяч. Він відпустив їх,</p>
<p>10 і відразу сів зі Своїми учнями в човен, і приплив в околиці Далмануфи.</p>
<p>11 І ось прийшли фарисеї, і почали сперечатися з Ним, і, спокушаючи Його, вимагали від Нього знамення з неба.</p>
<p>12 Та Він, глибоко зітхнувши у Своєму дусі, сказав: Чому цей рід вимагає знамення? Істинно вам кажу: не дасться цьому роду знамення.</p>
<p>13 І, залишивши їх, знову сів у човен і відплив на той бік.</p>
<p>14 Учні ж забули взяти хліба і мали з собою в човні лише одну хлібину.</p>
<p>15 А Iсус наказував їм: Дивіться, стережіться закваски фарисейської і закваски Іродової.</p>
<p>16 Вони ж почали міркувати між собою, кажучи: Це ж у нас хліба немає.</p>
<p>17 Ісус, зрозумівши це, каже їм: Чому ви міркуєте, що у вас хліба немає? Ви ще не бачите й не розумієте? У вас ще закам’янілі серця?</p>
<p>18 Маючи очі, не бачите? І маючи вуха, не чуєте? І не пам’ятаєте?</p>
<p>19 Коли Я розламав п’ять хлібин для п’яти тисяч, скільки повних кошиків шматків ви зібрали? Вони кажуть Йому: Дванадцять. —</p>
<p>20 А коли сім хлібин для чотирьох тисяч, скільки повних кошиків шматків ви зібрали? Вони сказали: Сім.</p>
<p>21 Він сказав їм: Як же ви не розумієте?</p>
<p>22 Припливає Він у Віфсаїду, і ось приводять до Нього сліпого й просять Його, щоб Він доторкнувся до нього.</p>
<p>23 Він, узявши сліпого за руку, вивів його із села і, плюнувши на його очі, поклав на нього руки й запитав його, чи щось бачить.</p>
<p>24 Той подивився й сказав: Бачу перехожих людей, як дерева.</p>
<p>25 Потім Він знову поклав руки на його очі і звелів йому подивитися, і той одужав і став бачити всіх чітко.</p>
<p>26 І Він послав його додому, сказавши: У село не заходь і нікому в селі не розказуй.</p>
<p>27 І пішов Ісус зі Своїми учнями в се́ла Кесарії Филипової і дорогою запитав Своїх учнів: За кого вважають Мене люди?</p>
<p>28 Вони відповіли: За Іоана Хрестителя, інші за Іллю, а ще інші — за одного з пророків.</p>
<p>29 Він каже їм: А ви за кого вважаєте Мене? Петро сказав Йому у відповідь: Ти Христос.</p>
<p>30 І Він суворо наказав їм, щоб нікому не розказували про Нього.</p>
<p>31 І почав навчати їх, що Син Людський має багато постраждати, і бути відкинутим старійшинами, первосвященниками й книжниками, і бути вбитим, і на третій день воскреснути.</p>
<p>32 І говорив ці слова відкрито. Петро ж, відвівши Його, почав докоряти Йому.</p>
<p>33 Та Він, обернувшись і подивившись на Своїх учнів, докорив Петру, сказавши: Відійди від Мене, сатано, бо ти думаєш не про Боже, а про людське!</p>
<p>34 І, підізвавши народ та Своїх учнів, сказав їм: Хто хоче піти за Мною, хай зречеться себе, візьме свій хрест і йде за Мною.</p>
<p>35 Бо хто хоче зберегти своє життя, той втратить його, а хто втратить своє життя ради Мене і Євангелія, той збереже його.</p>
<p>36 Бо яка буде користь людині, якщо вона здобуде весь світ, а свою душу втратить?</p>
<p>37 Чи що дасть людина взамін за свою душу?</p>
<p>38 Бо хто посоромиться Мене й Моїх слів у цьому перелюбному й грішному роді, того посоромиться й Син Людський, коли прийде у славі Свого Отця зі святими ангелами.</p>


<h4>МАРКА 9</h4>
<p>1 І сказав їм: Істинно вам кажу: деякі з тих, що стоять тут, не скуштують смерті, доки не побачать Царства Божого, що прийшло в силі.</p>
<p>2 А через шість днів Ісус узяв Петра, Якова та Іоана, вивів їх одних окремо на високу гору і преобразився перед ними:</p>
<p>3 його одяг став блискучим, дуже білим, мов сніг, як на землі не може вибілити сукновал.</p>
<p>4 І з’явився їм Ілля з Мойсеєм, і вони розмовляли з Ісусом.</p>
<p>5 Петро, заговоривши, сказав Ісусу: Равві, нам добре тут бути. Давай ми зробимо три намети: один Тобі, один Мойсею і один Іллі</p>
<p>6 (бо не знав, що сказати, тому що вони були налякані).</p>
<p>7 І з’явилася хмара й отінила їх, і пролунав голос із хмари: Це Син Мій улюблений; Його слухайте!</p>
<p>8 Раптом вони подивились навколо і вже нікого не побачили з собою, крім одного Ісуса.</p>
<p>9 Коли ж вони спускалися з гори, Він наказав їм, щоб нікому не розповідали про те, що бачили, поки Син Людський не воскресне з мертвих.</p>
<p>10 І вони утримали ці слова при собі, розмірковуючи між собою, що значить «воскреснути з мертвих».</p>
<p>11 І запитали Його: Чому книжники кажуть, що спочатку має прийти Ілля?</p>
<p>12 Він сказав їм у відповідь: Справді, спочатку прийде Ілля і все відновить. А як тоді про Сина Людського написано, що Він має багато постраждати і бути зневаженим?</p>
<p>13 Та кажу вам, що Ілля вже приходив, і з ним зробили все, що хотіли, як написано про нього.</p>
<p>14 Прийшовши до решти учнів, Iсус побачив навколо них багато народу й книжників, які сперечалися з ними.</p>
<p>15 І відразу весь народ, побачивши Його, дуже здивувався і, підбігаючи, став вітати Його.</p>
<p>16 Він запитав книжників: Про що ви сперечаєтеся з ними?</p>
<p>17 Один з народу сказав у відповідь: Учителю, я привів до Тебе свого сина, одержимого німим духом.</p>
<p>18 Де тільки схопить його, кидає його на землю, і той пускає піну, скрегоче зубами й ціпеніє. Я казав Твоїм учням, щоб вигнали його, та вони не змогли.</p>
<p>19 Iсус сказав йому у відповідь: О, роде невіруючий! Доки Я буду з вами? Доки Я буду терпіти вас? Приведіть його до Мене!</p>
<p>20 І його привели до Нього. Коли хлопець побачив Його, дух відразу затряс ним, і він упав на землю і почав качатися, пускаючи піну.</p>
<p>21 Iсус запитав його батька: Як давно це сталося з ним? Той сказав: З дитинства.</p>
<p>22 Дух багато разів кидав його і у вогонь, і у воду, щоб погубити його; але якщо можеш щось зробити, то зжалься над нами, допоможи нам.</p>
<p>23 Ісус сказав йому: Якщо можеш повірити, то все можливо для того, хто вірить.</p>
<p>24 І батько хлопця відразу вигукнув зі слізьми: Вірю, Господи, допоможи моєму невір’ю!</p>
<p>25 Ісус, побачивши, що збігається народ, заборонив нечистому духу, сказавши йому: Духу німий і глухий! Наказую тобі: вийди з нього і більше не входь у нього!</p>
<p>26 І дух, закричавши і сильно затрясши ним, вийшов, а хлопець став як мертвий, так що багато хто казав, що він помер.</p>
<p>27 Та Ісус узяв його за руку і підвів його, і той устав.</p>
<p>28 Коли Він увійшов у дім, Його учні запитали Його наодинці: Чому ми не могли вигнати його?</p>
<p>29 Він сказав їм: Цей рід не може вийти інакше, як від молитви і по́сту.</p>
<p>30 Пішовши звідти, вони проходили через Галілею, та Iсус не хотів, щоб хтось дізнався про це.</p>
<p>31 Бо Він навчав Своїх учнів, кажучи їм: Син Людський буде виданий у руки людей, і вони вб’ють Його, та після того, як уб’ють, на третій день Він воскресне.</p>
<p>32 Та вони не зрозуміли цих слів, а запитати Його боялись.</p>
<p>33 Прийшов Він у Капернаум і, коли був у домі, запитав їх: Про що ви дорогою міркували між собою?</p>
<p>34 Вони ж мовчали, бо дорогою сперечалися між собою, хто з них найбільший.</p>
<p>35 Він сів, покликав Дванадцятьох і сказав їм: Хто хоче бути першим, нехай буде з усіх останнім і всім слугою.</p>
<p>36 І, взявши дитину, поставив її посеред них, обняв її і сказав їм:</p>
<p>37 Хто прийме одну таку дитину в Моє ім’я, той приймає Мене, а хто прийме Мене, той приймає не Мене, а Того, Хто Мене послав.</p>
<p>38 Іоан сказав Йому у відповідь: Учителю, ми бачили чоловіка, який Твоїм іменем виганяє бісів, але з нами не ходить, і заборонили йому, бо він не ходить з нами.</p>
<p>39 Та Ісус сказав: Не забороняйте йому, бо немає нікого, хто вчинить чудо Моїм іменем і зможе невдовзі злословити Мене.</p>
<p>40 Бо хто не проти нас, той за нас.</p>
<p>41 Бо хто напоїть вас чашею води в Моє ім’я, тому що ви Христові, істинно вам кажу: той не втратить своєї нагороди.</p>
<p>42 А хто спокусить одного з цих малих, які вірують у Мене, тому було б краще, якби йому повісили на шию жорновий камінь і кинули в море.</p>
<p>43 Якщо спокушає тебе твоя рука, відрубай її. Краще тобі ввійти в життя калікою, ніж з обома руками піти в геєну, у невгасимий вогонь,</p>
<p>44 де їхній черв’як не вмирає і вогонь не згасає.</p>
<p>45 І якщо спокушає тебе твоя нога, відрубай її. Краще тобі ввійти в життя кульгавим, ніж з обома ногами бути вкинутим у геєну, у невгасимий вогонь,</p>
<p>46 де їхній черв’як не вмирає і вогонь не згасає.</p>
<p>47 І якщо спокушає тебе твоє око, вирви його. Краще тобі ввійти в Царство Боже однооким, ніж з обома очима бути вкинутим у геєну вогненну,</p>
<p>48 де їхній черв’як не вмирає і вогонь не згасає.</p>
<p>49 Бо кожен буде посолений вогнем і кожна жертва буде посолена сіллю.</p>
<p>50 Сіль — хороша річ, та якщо сіль стане несолоною, чим її приправити? Майте в собі сіль і майте між собою мир.</p>


<h4>МАРКА 10</h4>
<p>1 Вирушивши звідти, Iсус прийшов у межі Іудеї по той бік Іордану; і знову зійшовся до Нього народ, і Він за Своїм звичаєм знову навчав його.</p>
<p>2 І підійшли фарисеї і, спокушаючи Його, запитали: Чи можна чоловіку розлучатися з дружиною?</p>
<p>3 Він сказав їм у відповідь: Що заповів вам Мойсей?</p>
<p>4 Вони сказали: Мойсей дозволив написати розвідний лист і розлучитися.</p>
<p>5 Ісус сказав їм у відповідь: То через ваше твердосердя Мойсей написав вам цю заповідь,</p>
<p>6 а від початку творіння Бог створив їх чоловіком і жінкою.</p>
<p>7 Тому залишить чоловік свого батька й матір і приліпиться до своєї дружини,</p>
<p>8 і будуть двоє однією плоттю, так що вони вже не двоє, а одна плоть.</p>
<p>9 Тому — що Бог поєднав, того людина хай не розлучає.</p>
<p>10 У домі Його учні знову запитали Його про те ж саме.</p>
<p>11 Він сказав їм: Хто розлучиться зі своєю дружиною і одружиться на іншій, той перелюбствує щодо неї.</p>
<p>12 І якщо дружина розлучиться зі своїм чоловіком і вийде заміж за іншого, вона перелюбствує.</p>
<p>13 Приводили до Нього дітей, щоб Він доторкнувся до них, та учні забороняли тим, що приводили.</p>
<p>14 Побачивши це, Ісус обурився і сказав їм: Пустіть дітей приходити до Мене і не забороняйте їм, бо таких є Царство Боже.</p>
<p>15 Істинно вам кажу: хто не прийме Царства Божого, як дитя, той не ввійде в нього.</p>
<p>16 І, обнявши їх, Він клав на них руки і благословляв їх.</p>
<p>17 Коли Він вирушав у дорогу, підбіг один чоловік і, впавши перед Ним на коліна, запитав Його: Учителю добрий, що мені робити, щоб успадкувати вічне життя?</p>
<p>18 Ісус сказав йому: Чому ти називаєш Мене добрим? Ніхто не добрий, крім одного Бога.</p>
<p>19 Ти знаєш заповіді: Не перелюбствуй, не вбивай, не кради, не лжесвідчи, не відбирай, шануй свого батька і матір.</p>
<p>20 Той сказав Йому у відповідь: Учителю, усе це я виконав з юності.</p>
<p>21 Ісус, поглянувши на нього, полюбив його і сказав йому: Одного тобі бракує: піди продай усе, що маєш, і роздай бідним, і будеш мати скарб на небі; тоді приходь і, взявши хрест, іди за Мною.</p>
<p>22 Він похмурнів від цих слів і відійшов засмученим, бо мав багато добра.</p>
<p>23 Подивившись навколо, Ісус каже Своїм учням: Як важко тим, хто має багатство, увійти в Царство Боже.</p>
<p>24 Учні були вражені Його словами, а Ісус, заговоривши, знову каже їм: Діти, як важко тим, хто надіється на багатство, увійти в Царство Боже.</p>
<p>25 Легше верблюду пройти крізь вушко голки, ніж багатому ввійти в Царство Боже.</p>
<p>26 Вони ще більше були вражені й казали один одному: Хто ж тоді може спастися?</p>
<p>27 Та Ісус, поглянувши на них, каже: Людям це неможливо, але не Богу, бо Богу все можливо.</p>
<p>28 Тут Петро почав казати Йому: Ось ми залишили все і пішли за Тобою.</p>
<p>29 Ісус сказав у відповідь: Істинно вам кажу: немає нікого, хто залишив дім, чи братів, чи сестер, чи батька, чи матір, чи дружину, чи дітей, чи поля ради Мене і Євангелія</p>
<p>30 і не отримає у стократ тепер, у цей час, серед гонінь, доми, братів, сестер, матерів, дітей і поля, а в майбутньому світі — вічне життя.</p>
<p>31 Багато ж перших будуть останніми, а останніх — першими.</p>
<p>32 Ішли вони дорогою в Єрусалим, і Ісус ішов попереду них, а вони, ідучи за Ним, були нажахані й налякані. І, знову взявши Дванадцятьох, Він почав говорити їм про те, що має статися з Ним:</p>
<p>33 Ось ми йдемо в Єрусалим, і Син Людський буде виданий первосвященникам і книжникам, і вони засудять Його на смерть і видадуть Його язичникам,</p>
<p>34 і ті будуть насміхатись над Ним, і бичувати Його, і плювати на Нього, і вб’ють Його, та на третій день Він воскресне.</p>
<p>35 Тут підходять до Нього Яків та Іоан, сини Зеведея, і кажуть: Учителю, ми хочемо, щоб Ти зробив для нас те, про що ми попросимо.</p>
<p>36 Він сказав їм: Що ви хочете, щоб Я зробив для вас?</p>
<p>37 Вони сказали Йому: Дай нам сісти у Твоїй славі одному праворуч від Тебе, а одному ліворуч від Тебе.</p>
<p>38 Та Ісус сказав їм: Ви не знаєте, що просите. Чи можете ви пити чашу, яку Я п’ю, і охреститися хрещенням, яким Я хрещуся?</p>
<p>39 Вони сказали Йому: Можемо. Ісус сказав їм: Чашу, яку Я п’ю, ви будете пити, і хрещенням, яким Я хрещуся, ви будете хреститись,</p>
<p>40 а сісти праворуч від Мене чи ліворуч від Мене не Мені давати, а це буде дано тим, кому приготовлено.</p>
<p>41 Почувши це, десять інших учнів почали обурюватися на Якова та Іоана.</p>
<p>42 Ісус же, підізвавши їх, сказав їм: Ви знаєте, що ті, які вважаються правителями язичників, панують над ними і їхні великі володарюють над ними.</p>
<p>43 А серед вас нехай буде не так: а хто хоче бути великим серед вас, нехай буде вам слугою,</p>
<p>44 і хто хоче бути першим серед вас, нехай буде всім рабом.</p>
<p>45 Бо й Син Людський не для того прийшов, щоб Йому послужили, а щоб послужити й віддати Своє життя у викуп за багатьох.</p>
<p>46 Приходять вони в Єрихон, і, коли Він виходив з Єрихона зі Своїми учнями й численним народом, сліпий Вартимей, син Тимея, сидів край дороги і просив милостиню.</p>
<p>47 Почувши, що це Ісус Назаря́нин, він почав кричати: Ісусе, Сину Давидів, змилуйся наді мною!</p>
<p>48 Багато хто змушував його замовчати, та він ще дужче кричав: Сину Давидів, змилуйся наді мною!</p>
<p>49 Ісус зупинився й сказав, щоб його покликали. Кличуть сліпого і кажуть йому: Підбадьорся, уставай! Він кличе тебе.</p>
<p>50 Той скинув із себе верхній одяг, устав і прийшов до Ісуса.</p>
<p>51 Ісус, заговоривши, сказав йому: Що ти хочеш, щоб Я зробив для тебе? Сліпий сказав Йому: Раввуні, щоб я прозрів!</p>
<p>52 Ісус сказав йому: Іди, твоя віра уздоровила тебе. І той відразу прозрів і пішов дорогою за Ісусом.</p>


<h4>МАРКА 11</h4>
<p>1 Коли вони наблизилися до Єрусалима, до Віффагії і Віфанії, до Оливної гори, Iсус посилає двох Своїх учнів</p>
<p>2 і каже їм: Підіть у село, що перед вами, і відразу при вході в нього знайдете прив’язане осля, на яке ніхто з людей не сідав; відв’яжіть його й приведіть.</p>
<p>3 А якщо хтось скаже вам: Що це ви робите? — ви скажіть: Воно потрібне Господу, — і той відразу пошле його сюди.</p>
<p>4 Вони пішли й знайшли осля, прив’язане біля дверей на вулиці, і відв’язали його.</p>
<p>5 Деякі з тих, що стояли там, сказали їм: Що ви робите? Навіщо відв’язуєте осля?</p>
<p>6 Вони сказали, як наказав їм Ісус, і ті відпустили їх.</p>
<p>7 Вони привели осля до Ісуса і поклали на нього свій одяг, і Він сів на нього.</p>
<p>8 Багато ж хто розстелив на дорозі свій одяг, а інші зрізали гілки з дерев і розстеляли їх на дорозі.</p>
<p>9 А ті, що йшли попереду й позаду Iсуса, вигукували: Осанна! Благословенний Той, що йде в ім’я Господнє!</p>
<p>10 Благословенне царство нашого отця Давида, що йде в ім’я Господнє! Осанна у вишніх!</p>
<p>11 Ісус увійшов у Єрусалим і в Храм і, оглянувши все, пішов з Дванадцятьма у Віфанію, бо час був уже пізній.</p>
<p>12 Наступного дня, коли вони вийшли з Віфанії, Він зголоднів.</p>
<p>13 І, побачивши здаля смоковницю, вкриту листям, пішов подивитись, чи часом не знайде чогось на ній, та, підійшовши до неї, нічого не знайшов, крім листя, бо ще не була пора смокв.</p>
<p>14 Ісус, заговоривши, сказав їй: Хай ніхто більше не з’їсть з тебе плоду повік! І Його учні те чули.</p>
<p>15 Приходять вони в Єрусалим, і Ісус, увійшовши в Храм, почав виганяти тих, хто продавав і купував у Храмі, і столи міняльників грошей і лавки продавців голубів перекинув.</p>
<p>16 І не дозволяв, щоб хтось проніс через Храм якусь річ.</p>
<p>17 І навчав, кажучи їм: Хіба не написано: Мій дім буде названий домом молитви для всіх народів? А ви зробили з нього вертеп розбійників.</p>
<p>18 Почули це книжники й первосвященники і стали шукати, як би погубити Його, бо боялися Його, тому що весь народ дивувався Його вченню.</p>
<p>19 Коли ж настав вечір, Він вийшов з міста.</p>
<p>20 Вранці, проходячи, вони побачили, що смоковниця всохла до кореня.</p>
<p>21 Тут Петро, згадавши, каже Йому: Равві, дивись: смоковниця, яку Ти прокляв, усохла.</p>
<p>22 Ісус сказав їм у відповідь: Майте віру в Бога.</p>
<p>23 Бо істинно вам кажу: хто скаже цій горі: Зрушся і кинься в море, — і не засумнівається у своєму серці, а повірить, що сказане ним станеться, то буде йому, що б він не сказав.</p>
<p>24 Тому кажу вам: усе, що тільки будете просити в молитві, вірте, що отримаєте, — і буде вам.</p>
<p>25 І коли стоїте на молитві, прощайте, якщо маєте щось проти когось, щоб і ваш Небесний Отець простив вам ваші провини.</p>
<p>26 Якщо ж не прощаєте, то й ваш Небесний Отець не простить ваших провин.</p>
<p>27 Знову приходять вони в Єрусалим, і, коли Він ходив у Храмі, підійшли до Нього первосвященники, книжники й старійшини</p>
<p>28 і сказали Йому: Якою владою Ти це робиш і хто дав Тобі таку владу це робити?</p>
<p>29 Ісус сказав їм у відповідь: Запитаю і Я вас про одну річ; дайте Мені відповідь, і Я скажу вам, якою владою це роблю.</p>
<p>30 Іоанове хрещення було з неба чи від людей? Дайте Мені відповідь.</p>
<p>31 Вони ж міркували між собою, кажучи: Якщо скажемо: З неба, — Він скаже: Чому ж ви не повірили йому? —</p>
<p>32 а якщо скажемо: Від людей, — вони боялися народу, бо всі вважали, що Іоан був справді пророком.</p>
<p>33 І сказали Ісусу у відповідь: Не знаємо. Ісус сказав їм у відповідь: І Я не скажу вам, якою владою це роблю.</p>


<h4>МАРКА 12</h4>
<p>1 І почав говорити до них притчами: Один чоловік посадив виноградник, обгородив його огорожею, викопав у ньому давильню, збудував вежу, здав його в оренду виноградарям, а сам поїхав в іншу країну.</p>
<p>2 У свій час послав до виноградарів раба, щоб узяти від виноградарів плодів з виноградника.</p>
<p>3 Та вони схопили його, побили й відіслали ні з чим.</p>
<p>4 Він знову послав до них іншого раба, вони й тому розбили камінням голову і відіслали зганьбленим.</p>
<p>5 Він знову послав ще іншого, вони й того вбили; і так багатьох інших, кого побили, а кого вбили.</p>
<p>6 А як він мав ще єдиного сина, свого улюбленого, наостанку послав до них і його, кажучи: Мого сина вже посоромляться.</p>
<p>7 Та ті виноградарі сказали один одному: Це спадкоємець. Ходімо вб’ємо його, і спадщина буде наша.</p>
<p>8 І, схопивши його, убили й викинули з виноградника.</p>
<p>9 Отже, що зробить господар виноградника? Він приїде і знищить виноградарів, а виноградник віддасть іншим.</p>
<p>10 Хіба ви не читали цього місця Писання: Камінь, який відкинули будівничі, став наріжним каменем;</p>
<p>11 це було від Господа, і воно дивне в наших очах?</p>
<p>12 І вони хотіли схопити Його (бо зрозуміли, що Він розказав цю притчу про них), та побоялись народу, і, залишивши Його, пішли.</p>
<p>13 Тоді вони підсилають до Нього деяких із фарисеїв та іродіан, щоб ті зловили Його на слові.</p>
<p>14 Вони прийшли й кажуть Йому: Учителю, ми знаємо, що Ти правдивий і ні на кого не зважаєш, бо не дивишся на особу людини, але навчаєш шляху Божому по правді. Можна платити податок кесарю чи ні? Платити нам чи не платити?</p>
<p>15 Він же, знаючи їхнє лицемірство, сказав їм: Що ви спокушаєте Мене? Принесіть Мені динарій, щоб Я подивився.</p>
<p>16 І вони принесли. Він каже їм: Чиє це зображення й напис? Вони сказали Йому: Кесаря.</p>
<p>17 Ісус сказав їм у відповідь: Віддавайте кесареве кесарю, а Боже — Богу. І вони дивувалися Йому.</p>
<p>18 Тоді приходять до Нього садукеї, які кажуть, що нема воскресіння, і питають Його:</p>
<p>19 Учителю, Мойсей написав нам: Якщо в когось помре брат і залишить після себе дружину, а дітей не залишить, то його брат хай візьме його дружину і дасть потомство своєму брату.</p>
<p>20 Так от, було семеро братів. Перший узяв дружину і помер, не залишивши потомства.</p>
<p>21 Другий узяв її і помер, і він не залишив потомства; так само й третій.</p>
<p>22 Брали її всі семеро і не залишили потомства. Після всіх померла й жінка.</p>
<p>23 Тож при воскресінні, коли вони воскреснуть, дружиною котрого з них вона буде? Адже семеро мали її за дружину.</p>
<p>24 Ісус сказав їм у відповідь: Чи не тому ви помиляєтеся, що не знаєте ні Писання, ні сили Божої?</p>
<p>25 Бо коли воскреснуть мертві, то не будуть ні женитися, ні виходити заміж, а будуть як ангели на небесах.</p>
<p>26 А стосовно мертвих, що вони воскресають, хіба ви не читали в книзі Мойсея, у розповіді про кущ, як Бог сказав йому: Я — Бог Авраама, Бог Ісаака і Бог Якова?</p>
<p>27 Бог не є Богом мертвих, а Богом живих, так що ви дуже помиляєтесь.</p>
<p>28 Один з книжників, підійшовши й почувши, як вони сперечаються, і побачивши, що Він добре відповів їм, запитав Його: Яка заповідь з усіх найперша?</p>
<p>29 Ісус відповів йому: Найперша з усіх заповідей — «Слухай, Ізраїлю! Господь, наш Бог, — Господь один.</p>
<p>30 І люби Господа, свого Бога, усім своїм серцем, і всією своєю душею, і всім своїм розумом, і всією своєю силою». Це найперша заповідь.</p>
<p>31 А друга, подібна до неї, — «Люби свого ближнього, як самого себе». Іншої, більшої від цих заповідей, немає.</p>
<p>32 Книжник сказав Йому: Добре, Учителю! Правду Ти сказав, що Бог один і немає іншого, крім Нього,</p>
<p>33 і що любити Його всім серцем, і всім розумом, і всією душею, і всією силою, і любити ближнього, як самого себе, є більше за всі цілопалення й жертви.</p>
<p>34 Ісус, побачивши, що він відповів розумно, сказав йому: Ти недалеко від Царства Божого. І ніхто вже не наважувався питати Його.</p>
<p>35 Продовжуючи навчати в Храмі, Ісус сказав: Як це книжники кажуть, що Христос є сином Давида?</p>
<p>36 Адже сам Давид сказав Святим Духом: Сказав Господь моєму Господу: Сиди праворуч Мене, доки не покладу Твоїх ворогів підніжком для Твоїх ніг?</p>
<p>37 Отже, сам Давид називає Його Господом, то як Він може бути його сином? І багато людей слухало Його з задоволенням.</p>
<p>38 І Він казав їм у Своєму навчанні: Стережіться книжників, які люблять ходити в довгому одязі і люблять вітання на площах,</p>
<p>39 перші місця в синагогах і перші місця на бенкетах,</p>
<p>40 які поїдають доми вдів і напоказ довго моляться. Вони отримають тяжче засудження!</p>
<p>41 Сівши навпроти скарбниці, Ісус дивився, як люди кладуть гроші в скарбницю. І багато заможних клали багато.</p>
<p>42 Прийшла одна бідна вдова і поклала дві лепти, тобто кодрант.</p>
<p>43 Підізвавши Своїх учнів, Він сказав їм: Істинно вам кажу: ця бідна вдова поклала більше за всіх, хто клав у скарбницю.</p>
<p>44 Бо всі клали зі свого достатку, а вона зі свого нестатку поклала все, що мала, — увесь свій прожиток.</p>


<h4>МАРКА 13</h4>
<p>1 Коли Він виходив із Храму, один з Його учнів каже Йому: Учителю, дивись, які камені і які будівлі!</p>
<p>2 Ісус сказав йому у відповідь: Бачиш оці великі будівлі? Не залишиться тут каменя на камені — усе буде зруйновано.</p>
<p>3 Коли ж Він сидів на Оливній горі навпроти Храму, запитали Його наодинці Петро, Яків, Іоан і Андрій:</p>
<p>4 Скажи нам, коли це буде і яка ознака, коли все це має здійснитись?</p>
<p>5 Ісус у відповідь їм почав говорити: Стережіться, щоб хтось не ввів вас в оману,</p>
<p>6 бо багато хто прийде під Моїм ім’ям і скаже: Це Я, — і багатьох введе в оману.</p>
<p>7 Коли ж почуєте про війни й чутки про війни, не лякайтесь, бо це має статися; та це ще не кінець.</p>
<p>8 Бо повстане народ на народ і царство на царство, і будуть землетруси в різних місцях, і буде голод і заворушення. Це початок мук.</p>
<p>9 Ви ж стережіться, бо вас видаватимуть у суди, і битимуть у синагогах, і поведуть за Мене до правителів і царів для свідчення їм.</p>
<p>10 І всім народам спочатку має бути проповідане Євангеліє.</p>
<p>11 Коли ж вас поведуть видавати, не турбуйтеся наперед і не обдумуйте, що сказати, а що буде дано вам у той час, те й говоріть, бо не ви будете говорити, а Святий Дух.</p>
<p>12 Видасть же на смерть брат брата і батько дитину, і діти повстануть на батьків і вб’ють їх.</p>
<p>13 І всі будуть нена́видіти вас за Моє ім’я; хто ж витерпить до кінця — спасеться.</p>
<p>14 Коли ж побачите мерзоту спустошення, провіщену пророком Даниїлом, яка стоїть, де не слід (хто читає, хай розуміє), тоді ті, що в Іудеї, хай тікають у гори;</p>
<p>15 а хто на даху, хай не спускається в дім і не заходить узяти щось із дому;</p>
<p>16 і хто на полі, хай не вертається назад узяти одяг.</p>
<p>17 Горе в ті дні вагітним і тим, що годують грудьми!</p>
<p>18 Моліться, щоб ваша втеча не сталася взимку.</p>
<p>19 Бо в ті дні буде така скорбота, якої не було від початку творіння, яке створив Бог, і до цього часу, і якої більше не буде.</p>
<p>20 І якби Господь не скоротив ті дні, то не спаслася б жодна плоть, та ради вибраних, яких Він вибрав, Він скоротив ті дні.</p>
<p>21 Тоді, якщо хтось скаже вам: Ось тут Христос! — або: Он там! — не вірте.</p>
<p>22 Бо постануть лжехристи й лжепророки і покажуть знамення й чудеса, щоб увести в оману, якщо можливо, і вибраних.</p>
<p>23 Ви ж стережіться: ось Я сказав вам про все наперед.</p>
<p>24 А в ті дні, після тієї скорботи, сонце затьмариться, і місяць не дасть свого світла,</p>
<p>25 і зірки небесні будуть падати, і сили небесні затрясуться.</p>
<p>26 І тоді побачать Сина Людського, що йтиме на хмарах із великою силою й славою.</p>
<p>27 І тоді Він пошле Своїх ангелів і збере Своїх вибраних від чотирьох вітрів, від краю землі до краю неба.</p>
<p>28 Від смоковниці засвойте притчу: коли в неї вже набухають гілки і розпускається листя, ви знаєте, що близько літо.</p>
<p>29 Так і ви, коли побачите, що це стається, знайте, що вже близько, біля дверей.</p>
<p>30 Істинно вам кажу: не мине цей рід, як все це станеться.</p>
<p>31 Небо і земля минуть, а Мої слова не минуть.</p>
<p>32 А про той день і час ніхто не знає: ні ангели небесні, ні Син, а тільки Отець.</p>
<p>33 Стережіться, пильнуйте й моліться, бо не знаєте, коли час цей настане.</p>
<p>34 Це як один чоловік, від’їжджаючи в іншу країну, залишив свій дім і дав своїм рабам владу і кожному своє діло, а придвернику наказав пильнувати.</p>
<p>35 Тож пильнуйте, бо не знаєте, коли прийде господар дому: увечері, чи опівночі, чи у спів півнів, чи вранці;</p>
<p>36 щоб, прийшовши зненацька, не застав вас сплячими.</p>
<p>37 А що кажу вам, те кажу всім: Пильнуйте!</p>


<h4>МАРКА 14</h4>
<p>1 Через два дні була Пасха й Опрісноки, і первосвященники й книжники шукали, як би підступом схопити Його і вбити.</p>
<p>2 Але казали: Тільки не в свято, щоб не було заворушення в народі.</p>
<p>3 Коли Він був у Віфанії в домі Симона прокаженого і возлежав, прийшла жінка з алебастровою пляшечкою чистого нардового дорогоцінного мира і, розбивши пляшечку, вилила миро Йому на голову.</p>
<p>4 Деякі обурювалися між собою й казали: Навіщо таке марнування мира?</p>
<p>5 Його ж можна було продати більше ніж за триста динаріїв і гроші роздати бідним! І вони сварили її.</p>
<p>6 Та Ісус сказав: Облиште її, чого ви турбуєте її? Вона добре діло зробила для Мене.</p>
<p>7 Бо бідних ви завжди матимете з собою і, коли схочете, зможете зробити їм добро, а Мене не завжди матимете.</p>
<p>8 Вона зробила, що могла: заздалегідь помазала Моє тіло для поховання.</p>
<p>9 Істинно вам кажу: де тільки буде проповідане це Євангеліє в усьому світі, буде розказано на пам’ять про неї і те, що вона зробила.</p>
<p>10 Іуда ж Іскаріот, один з Дванадцятьох, пішов до первосвященників, щоб видати Його їм.</p>
<p>11 Вони, почувши про це, зраділи й пообіцяли дати йому грошей, і він шукав, як би при нагоді видати Його.</p>
<p>12 У перший день Опрісноків, коли заколювали пасху, Його учні кажуть Йому: Де Ти хочеш, щоб ми пішли й приготували Тобі їсти пасху?</p>
<p>13 І Він посилає двох Своїх учнів і каже їм: Ідіть у місто, і вас зустріне чоловік, який нестиме глек з водою. Підіть за ним</p>
<p>14 і, куди він увійде, скажіть господарю дому: Учитель каже: Де кімната, у якій Мені їсти пасху зі Своїми учнями?</p>
<p>15 І він покаже вам велику горницю, застелену й готову: там і приготуйте для нас.</p>
<p>16 Його учні пішли, прийшли в місто і знайшли все так, як Він сказав їм, і приготували пасху.</p>
<p>17 Коли настав вечір, Він прийшов з Дванадцятьма.</p>
<p>18 І коли вони возлежали і їли, Ісус сказав: Істинно вам кажу: один з вас, що їсть зі Мною, зрадить Мене.</p>
<p>19 Вони почали сумувати й казати Йому один за одним: Невже я? — і інший: Невже я?</p>
<p>20 Він сказав їм у відповідь: Один з Дванадцятьох, що вмочає зі Мною в миску.</p>
<p>21 Утім, Син Людський відійде, як написано про Нього, та горе тій людині, яка зрадить Сина Людського. Краще було б тій людині не родитися.</p>
<p>22 І коли вони їли, Ісус узяв хліб, благословив, розламав, роздав їм і сказав: Беріть, їжте; це Моє тіло.</p>
<p>23 І, взявши чашу, віддав подяку і подав їм, і всі з неї пили.</p>
<p>24 І сказав їм: Це Моя кров Нового Завіту, яка проливається за багатьох.</p>
<p>25 Істинно вам кажу, що не буду вже пити плоду виноградної лози до того дня, коли буду пити його новим у Царстві Божому.</p>
<p>26 І, заспівавши гімн, вони пішли на Оливну гору.</p>
<p>27 І Ісус каже їм: Усі ви спокуситеся через Мене в цю ніч, бо написано: Уражу пастуха — і розбіжаться вівці.</p>
<p>28 Та після Мого воскресіння Я піду перед вами в Галілею.</p>
<p>29 Петро сказав Йому: Навіть якщо всі спокусяться, то я — ні.</p>
<p>30 Ісус каже йому: Істинно тобі кажу: сьогодні, в цю ніч, перш ніж двічі заспіває півень, ти тричі зречешся Мене.</p>
<p>31 Та він ще більше запевняв: Якщо мені треба буде й померти з Тобою, я не зречуся Тебе. Те саме казали й усі інші.</p>
<p>32 Приходять вони на місце під назвою Гефсиманія, і Він каже Своїм учням: Посидьте тут, поки Я помолюся.</p>
<p>33 І, взявши з Собою Петра, Якова та Іоана, почав жахатись і терзатися.</p>
<p>34 І каже їм: Моя душа сумує смертельно; побудьте тут і попильнуйте.</p>
<p>35 І, пройшовши трохи вперед, упав на землю й молився, щоб, якщо можливо, цей час обминув Його.</p>
<p>36 І казав: Авва, Отче! Тобі все можливо. Пронеси цю чашу повз Мене! Але не що Я хочу, а що Ти.</p>
<p>37 Приходить Він і бачить, що вони сплять, і каже Петру: Симоне, ти спиш? Невже ти не міг попильнувати однієї години?</p>
<p>38 Пильнуйте й моліться, щоб не впасти в спокусу; дух-то хоче, а плоть немічна.</p>
<p>39 І знову відійшов і помолився, сказавши ті самі слова.</p>
<p>40 Вернувшись, Він побачив, що вони знову сплять, бо в них обважніли очі, і вони не знали, що Йому відповісти.</p>
<p>41 Приходить утретє й каже їм: Ви й далі спите і відпочиваєте? Досить! Прийшов час: ось Син Людський видається в руки грішників.</p>
<p>42 Уставайте, ходімо; ось наблизився Мій зрадник.</p>
<p>43 І відразу, ще Він говорив, прийшов Іуда, один із Дванадцятьох, і з ним багато народу з мечами й киями від первосвященників, книжників і старійшин.</p>
<p>44 А Його зрадник дав їм знак, сказавши: Кого я поцілую, той і є Він; схопіть Його й пильно ведіть.</p>
<p>45 І, прийшовши, відразу підійшов до Нього й сказав: Равві, Равві! — і поцілував Його.</p>
<p>46 І вони наклали на Нього свої руки і схопили Його.</p>
<p>47 А один із тих, що стояли поруч, витягнув меч, і вдарив раба первосвященника, і відтяв йому вухо.</p>
<p>48 Тоді Ісус заговорив і сказав їм: Як на розбійника вийшли ви з мечами й киями, щоб узяти Мене.</p>
<p>49 Щодня Я був з вами в Храмі й навчав, і ви не хапали Мене; але це сталось для того, щоб збулося Писання.</p>
<p>50 Тоді всі залишили Його і втекли.</p>
<p>51 За Ним ішов один юнак, загорнений у льняне покривало на голе тіло, і слуги схопили його.</p>
<p>52 Та він, залишивши покривало, голим утік від них.</p>
<p>53 А Ісуса повели до первосвященника, і в нього зібралися всі первосвященники, старійшини й книжники.</p>
<p>54 Петро ж пішов за Ним здаля аж у палац первосвященника, і сидів там зі слугами, і грівся біля вогню.</p>
<p>55 Первосвященники ж і весь Синедріон шукали проти Ісуса свідчення, щоб видати Його на смерть, та не знаходили.</p>
<p>56 Бо хоча багато хто лжесвідчив проти Нього, їхні свідчення не сходились.</p>
<p>57 Тоді встали деякі і лжесвідчили проти Нього, кажучи:</p>
<p>58 Ми чули, як Він казав: Я зруйную цей рукотворний Храм і за три дні збудую інший, нерукотворний.</p>
<p>59 Але й такі їхні свідчення не сходились.</p>
<p>60 Тоді первосвященник став посередині й запитав Ісуса: Ти нічого не відповідаєш? Що це вони свідчать проти Тебе?</p>
<p>61 Та Він мовчав і нічого не відповідав. Первосвященник знову запитав Його і сказав Йому: Ти Христос, Син Благословенного?</p>
<p>62 Ісус сказав: Я; і ви побачите Сина Людського, що сидітиме праворуч Сили і йтиме з хмарами небесними.</p>
<p>63 Тоді первосвященник роздер свій одяг і сказав: Навіщо нам ще свідки?</p>
<p>64 Ви чули богохульство. Що ви думаєте? Вони ж усі присудили, що Він підлягає смерті.</p>
<p>65 І деякі почали плювати на Нього, і закривати Йому обличчя, і бити Його кулаками, і казати Йому: Проречи. І слуги били Його по щоках.</p>
<p>66 Коли Петро був унизу в дворі, прийшла одна із служниць первосвященника</p>
<p>67 і, побачивши Петра, що грівся, і придивившись до нього, сказала: І ти був з Ісусом Назарянином.</p>
<p>68 Та він зрікся, сказавши: Я не знаю і не розумію, про що ти говориш. Він вийшов на передній двір, і тут заспівав півень.</p>
<p>69 Служниця, побачивши його знову, почала казати тим, що стояли поруч: Він один з них.</p>
<p>70 Та він знову зрікся. Трохи згодом ті, що стояли поруч, знову сказали Петру: Дійсно, ти один з них, бо ти галілеянин і твоя мова схожа.</p>
<p>71 Та він почав присягатися й клястися: Я не знаю цього Чоловіка, про Якого ви говорите.</p>
<p>72 І тут удруге заспівав півень. І згадав Петро слова, які сказав йому Ісус: Перш ніж двічі заспіває півень, ти тричі зречешся Мене, — і кинувся геть і став плакати.</p>


<h4>МАРКА 15</h4>
<p>1 Відразу вранці первосвященники зі старійшинами й книжниками і весь Синедріон прийняли рішення, і, зв’язавши Ісуса, відвели, і видали Його Пілату.</p>
<p>2 Пілат запитав Його: Ти Цар іудейський? Він сказав йому у відповідь: Ти сам кажеш.</p>
<p>3 Первосвященники ж багато в чому звинувачували Його, та Він нічого не відповідав.</p>
<p>4 Пілат знову запитав Його: Ти нічого не відповідаєш? Дивися, скільки свідчать проти Тебе!</p>
<p>5 Та Ісус більше нічого не відповідав, так що Пілат дивувався.</p>
<p>6 На свято ж він звільняв їм одного в’язня, про якого вони просили.</p>
<p>7 Був же тоді один чоловік на ім’я Варавва, ув’язнений разом з іншими повстанцями, які під час повстання скоїли вбивство.</p>
<p>8 І народ почав кричати й просити Пілата про те, що він завжди робив для них.</p>
<p>9 Пілат сказав їм у відповідь: Чи хочете, щоб я звільнив вам Царя іудейського?</p>
<p>10 Бо він знав, що первосвященники видали Його із заздрості.</p>
<p>11 Та первосвященники підбурили народ просити, щоб краще звільнив їм Варавву.</p>
<p>12 Пілат знову сказав їм у відповідь: Що ж ви хочете, щоб я зробив з Тим, Кого ви називаєте Царем іудейським?</p>
<p>13 Вони знову закричали: Розіпни Його!</p>
<p>14 Пілат сказав їм: Яке ж зло Він зробив? Та вони ще дужче закричали: Розіпни Його!</p>
<p>15 І Пілат, бажаючи задовольнити народ, звільнив їм Варавву, а Ісуса, піддавши бичуванню, видав на розп’яття.</p>
<p>16 Воїни ж відвели Його всередину палацу, тобто преторія, і скликали цілу когорту;</p>
<p>17 і одягнули Його в багряницю, і, сплівши терновий вінок, поклали Йому на голову,</p>
<p>18 і почали вітати Його: Вітаємо, Царю іудейський!</p>
<p>19 І били Його по голові тростиною, і плювали на Нього, і, стаючи на коліна, поклонялися Йому.</p>
<p>20 А коли насміялись над Ним, зняли з Нього багряницю, одягнули Його в Його власний одяг і повели Його, щоб розіп’ясти Його.</p>
<p>21 І змусили одного перехожого, що йшов із села, Симона кірінеянина, батька Олександра й Руфа, нести Його хрест.</p>
<p>22 І привели Його на місце Голгофу (що в перекладі означає «місце черепа»).</p>
<p>23 І давали Йому пити вино, змішане зі смирною, та Він не прийняв.</p>
<p>24 Розіп’явши Його, вони стали ділити Його одяг, кидаючи про нього жереб, що кому взяти.</p>
<p>25 Була ж третя година, коли вони розіп’яли Його.</p>
<p>26 І був напис Його вини написаний: Цар іудейський.</p>
<p>27 З Ним вони розіп’яли двох розбійників: одного праворуч, а іншого ліворуч від Нього.</p>
<p>28 І збулося Писання, яке каже: І до злочинців був зарахований.</p>
<p>29 Перехожі ж лихословили Його, хитаючи головами й кажучи: Ей, Ти, що руйнуєш Храм і за три дні відбудовуєш!</p>
<p>30 Спаси Себе й зійди з хреста!</p>
<p>31 Так само й первосвященники з книжниками, насміхаючись, казали один одному: Інших спасав, а Себе не може спасти!</p>
<p>32 Хай Христос, Цар Ізраїлю, зійде зараз із хреста, щоб ми побачили й повірили! І розп’яті з Ним ганьбили Його.</p>
<p>33 О шостій же годині настала темрява по всій землі і тривала до дев’ятої години.</p>
<p>34 А о дев’ятій годині Ісус скрикнув гучним голосом: Елої, Елої, ламма савахтані? (що в перекладі означає: Боже Мій, Боже Мій, чому Ти покинув Мене?).</p>
<p>35 Деякі з тих, що стояли поруч, почувши це, сказали: Диви, Іллю кличе.</p>
<p>36 А один підбіг, наповнив губку винним оцтом і, настромивши на тростину, давав Йому пити, кажучи: Давайте подивимося, чи прийде Ілля зняти Його.</p>
<p>37 Та Ісус, скрикнувши гучним голосом, випустив дух.</p>
<p>38 І завіса Храму розірвалась надвоє зверху донизу.</p>
<p>39 Сотник, який стояв навпроти Нього, побачивши, що Він так скрикнув і випустив дух, сказав: Воістину Цей Чоловік був Сином Божим!</p>
<p>40 Були там і жінки, що дивилися здаля, серед яких була Марія Магдалина, Марія, мати Якова молодшого й Іосії, Соломія</p>
<p>41 (які й тоді, коли Він був у Галілеї, ходили з Ним і прислуговували Йому) і багато інших жінок, що прийшли з Ним у Єрусалим.</p>
<p>42 Коли настав уже вечір (оскільки був день приготування, тобто переддень суботи),</p>
<p>43 прийшов Йосип з Аримафеї, поважний член Ради, який і сам очікував Царства Божого, сміливо увійшов до Пілата і попросив тіло Ісуса.</p>
<p>44 Пілат здивувався, що Iсус уже помер, і, покликавши сотника, запитав його, чи давно помер.</p>
<p>45 Дізнавшись про те від сотника, він віддав тіло Йосипу.</p>
<p>46 Той, купивши льняне полотно і знявши Його, обгорнув полотном, і поклав Його в гробниці, яка була висічена зі скелі, і привалив до дверей гробниці камінь.</p>
<p>47 Марія ж Магдалина і Марія, мати Іосії, дивилися, де Його клали.</p>


<h4>МАРКА 16</h4>
<p>1 А коли минула субота, Марія Магдалина, Марія, мати Якова, і Соломія купили пахощів, щоб піти помазати Його.</p>
<p>2 І дуже рано першого дня тижня приходять до гробниці, коли сходило сонце.</p>
<p>3 Дорогою ж говорили між собою: Хто відвалить нам камінь від дверей гробниці?</p>
<p>4 Та, подивившись, побачили, що камінь відвалений (а він був дуже великий).</p>
<p>5 І, ввійшовши в гробницю, побачили юнака, що сидів праворуч, одягнений у білий одяг, і жахнулися.</p>
<p>6 Та він каже їм: Не жахайтесь! Ви шукаєте Ісуса Назарянина розп’ятого. Він воскрес, Його немає тут! Ось місце, де поклали Його.</p>
<p>7 Але йдіть скажіть Його учням і Петру, що Він іде перед вами в Галілею; там побачите Його, як Він сказав вам.</p>
<p>8 Вони швидко вийшли і побігли від гробниці, бо їх охопило тремтіння і жах, і нікому нічого не сказали, бо боялися.</p>
<p>9 Воскресши рано першого дня тижня, Iсус з’явився спочатку Марії Магдалині, з якої вигнав сім бісів.</p>
<p>10 Вона пішла й сповістила тих, що пробували з Ним, які сумували й плакали.</p>
<p>11 Та вони, почувши, що Він живий і що вона бачила Його, не повірили.</p>
<p>12 Після цього Він з’явився в іншому вигляді двом з них, коли вони йшли, прямуючи в село.</p>
<p>13 І ті, пішовши, сповістили інших, але і їм не повірили.</p>
<p>14 Нарешті Він з’явився самим одинадцятьом, як вони возлежали, і докорив їм за невір’я і твердосердя: що тим, які бачили Його воскреслим, не повірили.</p>
<p>15 І сказав їм: Ідіть по всьому світу і проповідуйте Євангеліє усьому творінню.</p>
<p>16 Хто увірує й охреститься, буде спасений, а хто не увірує, буде засуджений.</p>
<p>17 Тих же, що увірують, будуть супроводжувати такі знамення: Моїм іменем будуть виганяти бісів; будуть говорити новими мовами;</p>
<p>18 будуть брати змій; і якщо вип’ють щось смертоносне, не зашкодить їм; покладуть руки на хворих, і ті одужають.</p>
<p>19 Після розмови з ними Господь вознісся на небо і сів праворуч Бога.</p>
<p>20 Вони ж пішли і скрізь проповідували, а Господь сприяв їм і підтверджував слово знаменнями, що його супроводжували. Амінь.</p>

<h1><h2>Євангеліє вiд Луки</h2>
<h4>ЛУКИ 1</h4>
<p>1 О скільки багато хто брався складати розповідь про добре відомі серед нас події,</p>
<p>2 як передали нам ті, що від початку були очевидцями й служителями Слова,</p>
<p>3 то вирішив і я, ретельно дослідивши все від початку, по порядку описати тобі, вельмишановний Феофіле,</p>
<p>4 щоб ти взнав достовірність слів, у яких був наставлений.</p>
<p>5 У дні іудейського царя Iрода був один священник з Авієвої черги на ім’я Захарія; його дружина була з дочок Аарона, і звали її Єлизавета.</p>
<p>6 Обоє вони були праведними перед Богом, живучи за всіма заповідями й вимогами Господніми бездоганно.</p>
<p>7 У них не було дітей, тому що Єлизавета була безплідна, і обоє вони були похилого віку.</p>
<p>8 Одного разу, коли Захарія у порядку своєї черги виконував священницькі обов’язки перед Богом,</p>
<p>9 за звичаєм священства випало йому за жеребом увійти в Храм Господній і покадити.</p>
<p>10 А вся безліч народу молилась надворі під час кадіння.</p>
<p>11 I ось з’явився йому ангел Господній, стоячи праворуч від кадильного жертовника.</p>
<p>12 Захарія, побачивши його, стривожився, і на нього напав страх.</p>
<p>13 Та ангел сказав йому: Не бійся, Захаріє, бо твоя молитва почута, і твоя дружина Єлизавета народить тобі сина, і ти даси йому ім’я Iоан.</p>
<p>14 I буде тобі радість і веселість, і його народженню багато хто зрадіє.</p>
<p>15 Бо він буде великим перед Господом, і не питиме ні вина, ні сікери, і Святим Духом наповниться ще з утроби своєї матері.</p>
<p>16 I багатьох синів Iзраїля наверне до Господа, їхнього Бога.</p>
<p>17 Він піде перед Ним у дусі й силі Iллі, щоб повернути серця батьків до дітей і неслухняних — до мудрості праведних, щоб приготувати Господу народ підготовлений.</p>
<p>18 Захарія сказав ангелу: Звідки я це знатиму? Адже я старий, і моя дружина похилого віку.</p>
<p>19 Ангел сказав йому у відповідь: Я Гавриїл, що стою перед Богом; я посланий проговорити до тебе й звістити тобі цю добру новину.</p>
<p>20 I ось ти будеш мовчати і не зможеш говорити до того дня, коли це станеться, за те, що ти не повірив моїм словам, які збудуться свого часу.</p>
<p>21 Тим часом люди чекали Захарію і дивувалися, що він бариться у Храмі.</p>
<p>22 Він же, вийшовши, не міг говорити до них, і вони зрозуміли, що він бачив у Храмі видіння; і він пояснював їм знаками і залишався німим.</p>
<p>23 А коли дні його служіння скінчилися, він пішов додому.</p>
<p>24 Після цих днів його дружина Єлизавета зачала і таїлася п’ять місяців, кажучи:</p>
<p>25 Таке зробив мені Господь у дні, у які зглянувся на мене, щоб зняти з мене мою ганьбу між людьми.</p>
<p>26 На шостий місяць був посланий ангел Гавриїл від Бога в галілейське місто під назвою Назарет</p>
<p>27 до діви, зарученої з чоловіком з дому Давида на ім’я Йосип; звали ту діву Марія.</p>
<p>28 Ангел, увійшовши до неї, сказав: Вітаю тебе, обдарована благодаттю! Господь з тобою! Благословенна ти серед жінок!</p>
<p>29 Вона ж, побачивши його, стривожилась від його слів і стала міркувати, що значить це привітання.</p>
<p>30 Ангел сказав їй: Не бійся, Маріє, бо ти знайшла благовоління у Бога.</p>
<p>31 I ось ти зачнеш в утробі, і народиш сина, і даси Йому ім’я Iсус.</p>
<p>32 Він буде великим і буде названий Сином Всевишнього, і Господь Бог дасть Йому престол Його батька Давида,</p>
<p>33 і Він царюватиме над домом Якова вічно, і Його царству не буде кінця.</p>
<p>34 Марія ж сказала ангелу: Як це буде, коли я чоловіка не пізнала?</p>
<p>35 Ангел сказав їй у відповідь: Святий Дух зійде на тебе, і сила Всевишнього отінить тебе, тому й Святе, що народиться від тебе, буде назване Сином Божим.</p>
<p>36 Он і Єлизавета, твоя родичка, яку називають безплідною, і та зачала сина у своїй старості, і вона вже на шостому місяці.</p>
<p>37 Бо для Бога нічого не буде неможливим.</p>
<p>38 Марія сказала: Ось я раба Господня; хай буде мені за твоїм словом. I ангел від неї пішов.</p>
<p>39 У ті дні Марія встала й пішла з поспіхом в нагір’я, в місто Iудине,</p>
<p>40 і ввійшла в дім Захарії, і привітала Єлизавету.</p>
<p>41 Коли Єлизавета почула привітання Марії, заграло дитя в її утробі, і Єлизавета наповнилася Святим Духом</p>
<p>42 і вигукнула гучним голосом: Благословенна ти серед жінок і благословенний плід твоєї утроби!</p>
<p>43 I як це мені таке випало, що до мене прийшла мати мого Господа?</p>
<p>44 Бо ось коли звук твого привітання дійшов до моїх вух, заграло від радості дитя в моїй утробі.</p>
<p>45 I блаженна та, яка повірила, що буде здійснення сказаного їй від Господа.</p>
<p>46 I сказала Марія: Величає душа моя Господа,</p>
<p>47 і зрадів мій дух моєму Спасителю Богу,</p>
<p>48 тому що Він зглянувся на скромність Своєї раби; бо ось віднині всі роди називатимуть мене блаженною,</p>
<p>49 тому що Сильний зробив мені величне, і Його ім’я — святе,</p>
<p>50 і Його милість з роду в рід до тих, що бояться Його.</p>
<p>51 Він зробив могутнє Своєю рукою, розігнав гордих у помислах їхнього серця;</p>
<p>52 скинув володарів з престолів і підніс скромних;</p>
<p>53 голодних наповнив добром, а багатих відіслав ні з чим;</p>
<p>54 допоміг Своєму слузі Iзраїлю, згадавши про милість</p>
<p>55 (як сказав нашим отцям) Аврааму і його нащадкам навіки.</p>
<p>56 I пробула Марія з нею близько трьох місяців, і повернулася додому.</p>
<p>57 Єлизаветі ж настав час народити, і вона народила сина.</p>
<p>58 I почули її сусіди й рідні, що Господь виявив їй велику милість, і раділи з нею.</p>
<p>59 А на восьмий день вони прийшли на обрізання дитини і хотіли назвати його ім’ям його батька Захарією.</p>
<p>60 Та його мати сказала у відповідь: Ні, він буде названий Iоаном.</p>
<p>61 Вони сказали їй: Серед твоєї ж рідні немає нікого, кого б звали цим іменем.</p>
<p>62 I стали питати знаками в його батька, як би він хотів назвати його.</p>
<p>63 Той попросив дощечку і написав: Його ім’я — Iоан. I всі здивувалися.</p>
<p>64 I відразу відкрились його вуста і розв’язався його язик, і він став говорити, благословляючи Бога.</p>
<p>65 I напав страх на всіх, що жили навколо них, і про все це говорили по всьому нагір’ю Iудейському.</p>
<p>66 I всі, що чули про це, клали це собі в серце й казали: Що ж це буде за дитина? I рука Господня була з ним.</p>
<p>67 А Захарія, його батько, наповнився Святим Духом і став пророкувати, кажучи:</p>
<p>68 Благословенний Господь, Бог Iзраїля, що відвідав і здійснив викуплення Свого народу,</p>
<p>69 і підняв нам ріг спасіння в домі Давида, Свого слуги,</p>
<p>70 як сказав устами Своїх святих споконвічних пророків,</p>
<p>71 спасіння від наших ворогів і від руки всіх, що ненавидять нас,</p>
<p>72 щоб виявити милість нашим отцям і згадати святий Свій завіт,</p>
<p>73 клятву, якою поклявся нашому отцю Аврааму,</p>
<p>74 щоб дати нам, врятованим від руки наших ворогів, служити Йому без страху</p>
<p>75 у святості й праведності перед Ним усі дні нашого життя.</p>
<p>76 I ти, дитино, будеш названа пророком Всевишнього, бо підеш перед лицем Господа приготувати Йому дороги</p>
<p>77 і дати Його народу пізнати спасіння в прощенні його гріхів</p>
<p>78 через сердечну милість нашого Бога, якою відвідав нас світанок з висоти,</p>
<p>79 щоб освітити тих, що живуть у темряві і смертній тіні, щоб направити наші ноги на шлях миру.</p>
<p>80 Дитина ж росла і зміцнялася духом, і була в пустелях до дня свого з’явлення Iзраїлю.</p>


<h4>ЛУКИ 2</h4>
<p>1 У ті дні вийшов указ від кесаря Августа зробити перепис усього світу.</p>
<p>2 Це був перший перепис, коли правителем Сирії був Квіріній.</p>
<p>3 I пішли всі записуватися, кожен у своє місто.</p>
<p>4 Пішов і Йосип з Галілеї, з міста Назарета, в Iудею, в місто Давида, яке називається Віфлеєм (тому що він був з дому і роду Давида),</p>
<p>5 записатися з Марією, зарученою з ним дружиною, яка була вагітна.</p>
<p>6 Коли ж вони були там, настав час їй народити.</p>
<p>7 I вона народила свого Сина-первістка, і сповила Його, і поклала Його в ясла, бо не було їм місця в заїзді.</p>
<p>8 А в тій стороні були в полі пастухи, які тримали вночі сторожу біля своєї отари.</p>
<p>9 I ось ангел Господній став перед ними, і слава Господня осяяла їх, і вони дуже сильно злякалися.</p>
<p>10 I сказав їм ангел: Не бійтесь, бо ось я звіщаю вам велику радість, яка буде всім людям:</p>
<p>11 бо сьогодні народився вам у місті Давида Спаситель, Який є Христос Господь.</p>
<p>12 I ось вам знак: ви знайдете Немовля, що лежить сповите у яслах.</p>
<p>13 I раптом з’явилося з ангелом численне воїнство небесне, яке хвалило Бога й казало:</p>
<p>14 Слава у вишніх Богу, і на землі мир, до людей благовоління!</p>
<p>15 Коли ангели пішли від них на небо, пастухи сказали один одному: Ходімо у Віфлеєм і побачимо те, що там сталося, про що звістив нам Господь.</p>
<p>16 Вони поспішно пішли і знайшли Марію і Йосипа та Немовля, що лежало в яслах.</p>
<p>17 А побачивши Його, розповіли про те, що було сказано їм про цю Дитину.</p>
<p>18 I всі, що чули, дивувалися зі сказаного їм пастухами.</p>
<p>19 Марія ж зберігала все це, роздумуючи у своєму серці.</p>
<p>20 А пастухи пішли назад, славлячи й хвалячи Бога за все, що чули й бачили, як їм було сказано.</p>
<p>21 Коли виповнилося вісім днів, щоб обрізати Дитину, дали Йому ім’я Iсус, яке дав ангел ще до Його зачаття в утробі.</p>
<p>22 А коли минули дні її очищення за Законом Мойсея, принесли Його в Єрусалим, щоб представити Господу</p>
<p>23 (як написано в Законі Господньому: Кожне дитя чоловічої статі, що відкриває утробу, буде назване святим для Господа)</p>
<p>24 і принести в жертву, за сказаним у Законі Господньому, пару горлиць чи двох молодих голубів.</p>
<p>25 I ось був у Єрусалимі один чоловік на ім’я Симеон, і цей чоловік був праведний і побожний, який чекав утіхи Iзраїля, і Дух Святий був на ньому.</p>
<p>26 Йому було відкрито Святим Духом, що він не побачить смерті, поки не побачить Христа Господнього.</p>
<p>27 Він прийшов за спонуканням Духа в Храм і, коли батьки внесли Дитя Iсуса, щоб зробити з Ним за звичаєм Закону,</p>
<p>28 він узяв Його на руки, благословив Бога і сказав:</p>
<p>29 Тепер Ти відпускаєш Свого раба, Владико, за Своїм словом з миром,</p>
<p>30 бо мої очі побачили Твоє спасіння,</p>
<p>31 яке Ти приготував перед усіма народами,</p>
<p>32 світло для одкровення язичникам і славу Твого народу Iзраїля.</p>
<p>33 А Йосип і Його мати дивувалися тому, що говорилося про Нього.</p>
<p>34 I благословив їх Симеон, і сказав Марії, Його матері: Ось Він призначений для падіння і вставання багатьох в Iзраїлі і для знамення, якому противляться</p>
<p>35 (і тобі самій меч пройме душу), щоб відкрилися думки багатьох сердець.</p>
<p>36 Тут була пророчиця Анна, дочка Фануїла, з племені Асира (вона була дуже похилого віку, проживши з чоловіком від свого дівоцтва сім років,</p>
<p>37 і була вона вдовою років вісімдесяти чотирьох), яка не відходила від Храму, постами й молитвами служачи Богу день і ніч.</p>
<p>38 I вона, підійшовши у цей самий час, прославляла Господа й говорила про Нього всім, хто чекав викуплення в Єрусалимі.</p>
<p>39 А коли вони виконали все за Законом Господнім, то повернулися в Галілею у своє місто Назарет.</p>
<p>40 Дитина ж росла й зміцнялася духом, наповнюючись мудрістю, і благодать Божа була на Ній.</p>
<p>41 Щороку Його батьки ходили в Єрусалим на свято Пасхи.</p>
<p>42 I коли Йому було дванадцять років, вони за звичаєм свята пішли в Єрусалим.</p>
<p>43 Коли ж після закінчення днів свята вони поверталися, хлопчик Iсус залишився в Єрусалимі; а Йосип і Його мати не знали про це.</p>
<p>44 Думаючи, що Він був із подорожніми, вони пройшли денний шлях, а тоді стали шукати Його серед родичів і серед знайомих.</p>
<p>45 Не знайшовши Його, вони повернулися в Єрусалим, шукаючи Його.</p>
<p>46 А через три дні знайшли Його в Храмі, як Він сидів посеред вчителів, слухаючи їх і питаючи їх.</p>
<p>47 I всі, що слухали Його, дивувались Його розуму й відповідям.</p>
<p>48 Побачивши Його, вони здивувалися, і Його мати сказала Йому: Сину, чому Ти зробив таке з нами? Он Твій батько і я з сумом шукали Тебе.</p>
<p>49 Та Він сказав їм: Навіщо вам було шукати Мене? Хіба ви не знали, що Мені треба бути в домі Мого Отця?</p>
<p>50 Та вони не зрозуміли слів, які Він сказав їм.</p>
<p>51 I Він пішов з ними, і прийшов у Назарет, і був покірним їм. А Його мати зберігала все це у своєму серці.</p>
<p>52 Iсус же зростав у мудрості, у віці і в прихильності в Бога і людей.</p>


<h4>ЛУКИ 3</h4>
<p>1 У п’ятнадцятий рік правління кесаря Тіберія, коли Понтій Пілат був правителем Iудеї, Iрод — тетрархом Галілеї, а його брат Филип — тетрархом областей Iтурея і Трахонітида, Лісаній — тетрархом Авілени,</p>
<p>2 за первосвященників Анни й Каяфи було слово Боже до Iоана, сина Захарії, в пустелі.</p>
<p>3 I пішов він по всій околиці Iордану, проповідуючи хрещення покаяння для прощення гріхів,</p>
<p>4 як написано в книзі слів пророка Iсаї: Голос того, хто волає в пустелі: Приготуйте дорогу Господу, прямими зробіть для Нього стежки.</p>
<p>5 Кожна долина наповниться і кожна гора й пагорб понизяться, криве стане прямим і нерівні дороги — гладкими,</p>
<p>6 і побачить кожна плоть спасіння Боже.</p>
<p>7 Тож він казав народу, що приходив хреститися від нього: Роде гадючий! Хто напоумив вас тікати від майбутнього гніву?</p>
<p>8 Принесіть плоди, гідні покаяння. I не починайте казати в собі: У нас батько Авраам, — бо кажу вам, що Бог може з цього каміння підняти дітей Аврааму.</p>
<p>9 Уже й сокира прикладена до кореня дерев: кожне дерево, яке не приносить доброго плоду, зрубують і кидають у вогонь.</p>
<p>10 I народ питав його: Що ж нам робити?</p>
<p>11 Він сказав їм у відповідь: Хто має дві сорочки, хай дасть тому, хто не має, і хто має їжу, хай робить так само.</p>
<p>12 Прийшли й митники хреститися і сказали йому: Учителю, що нам робити?</p>
<p>13 Він сказав їм: Не стягуйте більше від встановленого вам.</p>
<p>14 Запитали його й воїни: А нам що робити? Він сказав їм: Нікого не кривдіть і не обмовляйте, а задовольняйтеся своєю платнею.</p>
<p>15 Коли ж народ був в очікуванні і всі міркували у своїх серцях про Iоана, чи не він часом Христос,</p>
<p>16 Iоан відповів усім: Я хрещу вас водою, але йде Сильніший від мене, Кому я не гідний розв’язати ремінці Його сандаль; Він хреститиме вас Святим Духом і вогнем.</p>
<p>17 У руці в Нього лопата, і Він очистить Свій тік і збере пшеницю у Свою комору, а полову спалить невгасимим вогнем.</p>
<p>18 Багато й іншого, повчаючи, він проповідував народу.</p>
<p>19 А тетрарх Iрод, докорюваний ним за Iродіаду, дружину його брата Филипа, і за все зло, яке зробив Iрод,</p>
<p>20 додав до всього ще й те, що замкнув Iоана у в’язниці.</p>
<p>21 Коли ж весь народ охрестився, і Iсус охрестився й молився, відкрилося небо,</p>
<p>22 і зійшов на Нього Святий Дух у тілесному вигляді, мов голуб, і пролунав голос з неба: Ти Син Мій улюблений, до Тебе Моє благовоління!</p>
<p>23 Сам же Iсус, починаючи Своє служіння, був близько тридцяти років, будучи (як думали, сином Йосипа) сином Iлія,</p>
<p>24 Матфата, Левія, Мелхія, Iанни, Йосипа,</p>
<p>25 Маттафії, Амоса, Наума, Еслія, Наггая,</p>
<p>26 Маафа, Маттафії, Семея, Йосипа, Iуди,</p>
<p>27 Iоана, Реси, Зоровавеля, Салафіїла, Нерія,</p>
<p>28 Мелхія, Аддія, Косама, Елмодама, Ера,</p>
<p>29 Iосії, Еліезера, Iорима, Матфата, Левія,</p>
<p>30 Симеона, Iуди, Йосипа, Iонана, Еліакима,</p>
<p>31 Мелеї, Менама, Маттафи, Нафана, Давида,</p>
<p>32 Єссея, Оведа, Вооза, Салмона, Наассона,</p>
<p>33 Амінадава, Арама, Есрома, Фареса, Iуди,</p>
<p>34 Якова, Iсаака, Авраама, Фари, Нахора,</p>
<p>35 Саруха, Рагава, Фалека, Евера, Сали,</p>
<p>36 Каїнана, Арфаксада, Сима, Ноя, Ламеха,</p>
<p>37 Мафусала, Еноха, Iареда, Мелелеїла, Каїнана,</p>
<p>38 Еноса, Сифа, Адама, Бога.</p>


<h4>ЛУКИ 4</h4>
<p>1 А Ісус, повний Святого Духа, повернувся з Iордану і був поведений Духом у пустелю.</p>
<p>2 Там сорок днів Він був спокушуваний дияволом і нічого не їв у ті дні, а після їх закінчення наостанку зголоднів.</p>
<p>3 I сказав Йому диявол: Якщо Ти Син Божий, скажи цьому каменю, щоб він став хлібом.</p>
<p>4 Iсус сказав йому у відповідь: Написано: Не хлібом одним буде жити людина, а кожним словом Божим.</p>
<p>5 I, вивівши Його на високу гору, диявол показав Йому в одну мить усі царства світу.</p>
<p>6 I сказав Йому диявол: Тобі я дам усі ці володіння і їхню славу, бо вони віддані мені і я, кому хочу, даю їх.</p>
<p>7 Тож якщо Ти поклонишся переді мною, все буде Твоїм.</p>
<p>8 Iсус сказав йому у відповідь: Відійди від Мене, сатано, бо написано: Господу, своєму Богу, поклоняйся і Йому одному служи.</p>
<p>9 I привів Його диявол у Єрусалим, і поставив Його на вершині Храму, і сказав Йому: Якщо Ти Син Божий, кинься звідси вниз,</p>
<p>10 бо написано: Своїм ангелам Він дасть про Тебе наказ охороняти Тебе,</p>
<p>11 і вони понесуть Тебе на руках, щоб Ти не спіткнувся об камінь Своєю ногою.</p>
<p>12 Iсус сказав йому у відповідь: Сказано: Не спокушай Господа, свого Бога.</p>
<p>13 I, скінчивши все спокушання, диявол відійшов від Нього до часу.</p>
<p>14 I повернувся Iсус у Галілею в силі Духа, і чутка про Нього розійшлася по всій тій околиці.</p>
<p>15 I Він навчав у їхніх синагогах, і всі прославляли Його.</p>
<p>16 Прийшов Він у Назарет, де був вихований, і ввійшов за Своїм звичаєм у суботній день у синагогу, і встав, щоб читати.</p>
<p>17 Йому подали книгу пророка Iсаї, і Він, розгорнувши книгу, знайшов місце, де було написано:</p>
<p>18 Дух Господній — на Мені, тому що Він помазав мене проповідувати Євангеліє бідним, послав Мене зціляти розбитих серцем, проповідувати полоненим визволення і сліпим — прозріння, випустити пригноблених на волю,</p>
<p>19 проповідувати сприятливий рік Господній.</p>
<p>20 Згорнувши книгу, Він віддав її слузі і сів; і очі всіх у синагозі були спрямовані на Нього.</p>
<p>21 I Він почав говорити їм: Сьогодні збулося це місце Писання при вашому слуханні.</p>
<p>22 I всі добре свідчили про Нього, і дивувалися благодатним словам, які виходили з Його вуст, і казали: Хіба Він не син Йосипа?</p>
<p>23 Він сказав їм: Ви, звичайно, скажете Мені цю приказку: Лікарю, вилікуй самого себе. Зроби й тут, на Своїй батьківщині, те, що, ми чули, сталося в Капернаумі.</p>
<p>24 I сказав: Iстинно вам кажу: жоден пророк не приймається на своїй батьківщині.</p>
<p>25 По правді кажу вам: багато вдів було в Iзраїлі у дні Iллі, коли було замкнене небо три роки й шість місяців, так що настав великий голод по всій землі,</p>
<p>26 та до жодної з них не був посланий Iлля, а тільки до вдови в Сарепту Сидонську.</p>
<p>27 I багато прокажених було в Iзраїлі за пророка Єлисея, та жоден з них не очистився, крім сирійця Неємана.</p>
<p>28 Почувши це, усі в синагозі наповнились люттю,</p>
<p>29 і, вставши, вигнали Його геть із міста, і привели Його на виступ гори, на якій було збудоване їхнє місто, щоб скинути Його з кручі.</p>
<p>30 Та Він пройшов посеред них і пішов.</p>
<p>31 I прийшов у галілейське місто Капернаум і навчав їх по суботах.</p>
<p>32 I вони дивувалися Його вченню, бо Його слово було з владою.</p>
<p>33 А в синагозі був чоловік, одержимий духом нечистого біса, і він закричав гучним голосом:</p>
<p>34 Облиш! Що Тобі до нас, Iсусе Назаря´нине? Ти прийшов погубити нас? Знаю Тебе, Хто Ти — Святий Божий!</p>
<p>35 Та Iсус заборонив йому, сказавши: Замовчи і вийди з нього! I біс, кинувши його на середину, вийшов з нього, не заподіявши йому ніякої шкоди.</p>
<p>36 I на всіх напав жах, і вони говорили один одному: Що це за слово, що Він із владою й силою наказує нечистим духам і вони виходять?</p>
<p>37 I чутка про Нього розійшлася по всіх місцях тієї околиці.</p>
<p>38 Вийшовши з синагоги, Він увійшов у дім Симона. Симонова ж теща страждала від сильної гарячки, і Його попросили за неї.</p>
<p>39 Він став над нею і заборонив гарячці — і вона залишила її, і та відразу встала й почала прислуговувати їм.</p>
<p>40 А коли заходило сонце, усі, хто мав хворих на різні хвороби, повели їх до Нього, і Він, поклавши на кожного з них руки, зцілив їх.</p>
<p>41 Виходили також і біси з багатьох, кричачи й кажучи: Ти Христос, Син Божий! Та Він забороняв і не дозволяв їм говорити, бо вони знали, що Він Христос.</p>
<p>42 Коли ж настав день, Він вийшов і пішов у пустельне місце, і люди шукали Його, і прийшли до Нього, і хотіли утримати Його, щоб Він не йшов від них.</p>
<p>43 Та Він сказав їм: I іншим містам Мені треба благовістити Царство Боже, бо для цього Я і посланий.</p>
<p>44 I Він проповідував у синагогах Галілеї.</p>


<h4>ЛУКИ 5</h4>
<p>1 Одного разу, коли народ тиснувся до Нього, щоб слухати слово Боже (а Він стояв біля Генісаретського озера),</p>
<p>2 Він побачив два човни, що стояли біля озера; рибалки ж, вийшовши з них, мили сіті.</p>
<p>3 Увійшовши в один із човнів, який належав Симону, Він попросив його відпливти трохи від берега і, сівши, став навчати народ із човна.</p>
<p>4 Коли ж перестав говорити, то сказав Симону: Відпливи на глибину і закиньте свої сіті для лову.</p>
<p>5 Симон сказав Йому у відповідь: Наставнику, ми трудилися всю ніч і нічого не впіймали, та за Твоїм словом закину сіть.</p>
<p>6 Зробивши це, вони спіймали дуже багато риби, аж почала рватись у них сіть.</p>
<p>7 I дали знак товаришам в іншому човні, щоб припливли допомогти їм, і ті припливли, і вони наповнили обидва човни, так що ті почали тонути.</p>
<p>8 Побачивши це, Симон Петро упав Iсусу в коліна і сказав: Вийди від мене, Господи, бо я чоловік грішний.</p>
<p>9 Бо жах охопив його і всіх, що були з ним, від такого улову риби, яку вони зловили;</p>
<p>10 так само і Якова та Iоана, синів Зеведея, які були товаришами Симона. I сказав Iсус Симону: Не бійся, віднині будеш ловити людей.</p>
<p>11 I вони, витягнувши човни на берег, залишили все і пішли за Ним.</p>
<p>12 Коли Він був в одному місті, ось прийшов чоловік весь у проказі, і, побачивши Iсуса, упав ниць, і став благати Його: Господи, якщо Ти схочеш, Ти можеш мене очистити.</p>
<p>13 Iсус простягнув руку, доторкнувся до нього й сказав: Хочу, очисться! — і проказа відразу зійшла з нього.</p>
<p>14 I Він наказав йому нікому про це не казати, «а піди покажися священнику й принеси за своє очищення, як наказав Мойсей, для свідчення їм».</p>
<p>15 Та слово про Нього ще більше поширювалось, і багато народу сходилося послухати і зцілитися в Нього від своїх хвороб.</p>
<p>16 Та Він ішов у пустелі й молився.</p>
<p>17 Одного дня, коли Він навчав, і сиділи фарисеї і законовчителі, які прийшли з усіх сіл Галілеї, Iудеї і з Єрусалима, і сила Господня була для зцілення хворих,</p>
<p>18 ось прийшли люди, несучи на постелі чоловіка, який був паралізований, і намагалися внести його в дім і покласти перед Ним;</p>
<p>19 і, не знайшовши, кудою внести його через багатолюдність, піднялися на дах, і спустили його з постіллю крізь черепицю на середину перед Iсусом.</p>
<p>20 Він, побачивши їхню віру, сказав йому: Чоловіче, прощаються тобі твої гріхи!</p>
<p>21 Тут книжники й фарисеї почали міркувати: Хто це такий, що говорить богохульства? Хто може прощати гріхи, крім одного Бога?</p>
<p>22 Iсус, зрозумівши їхні думки, сказав їм у відповідь: Чому ви міркуєте таке у своїх серцях?</p>
<p>23 Що легше: сказати: Прощаються тобі твої гріхи, — чи сказати: Устань і ходи?</p>
<p>24 Та щоб ви знали, що Син Людський має владу на землі прощати гріхи, — сказав паралізованому, — кажу тобі: Устань, візьми свою постіль і йди додому.</p>
<p>25 I той відразу встав перед ними, узяв те, на чому лежав, і пішов додому, славлячи Бога.</p>
<p>26 I всіх охопив жах, і вони славили Бога і, наповнившись страхом, казали: Ми бачили незвичайне сьогодні.</p>
<p>27 Після цього Iсус вийшов, і побачив митника на ім’я Левій, що сидів на митниці, і сказав йому: Iди за Мною.</p>
<p>28 I той, залишивши все, устав і пішов за Ним.</p>
<p>29 I влаштував для Нього Левій великий бенкет у своєму домі, і на ньому було багато митників та інших, що возлежали з ними.</p>
<p>30 Їхні ж книжники й фарисеї рéмствували на Його учнів і казали: Чому ви їсте і п’єте з митниками й грішниками?</p>
<p>31 Iсус сказав їм у відповідь: Не здорові потребують лікаря, а хворі.</p>
<p>32 Я прийшов закликати не праведників, а грішників до покаяння.</p>
<p>33 Вони ж сказали Йому: Чому учні Iоана часто постяться й моляться, так само й учні фарисеїв, а Твої їдять і п’ють?</p>
<p>34 Він сказав їм: Хіба можна змусити весільних гостей поститися, поки з ними молодий?</p>
<p>35 Та настануть дні, коли забереться від них молодий, і тоді вони будуть поститися в ті дні.</p>
<p>36 При цьому розказав їм і притчу: Ніхто не пришиває латки з нового одягу до старого одягу, інакше і новий порве, і до старого не підійде латка від нового.</p>
<p>37 I ніхто не наливає нове вино в старі бурдюки, інакше нове вино прорве бурдюки — і саме витече, і бурдюки пропадуть;</p>
<p>38 а нове вино слід наливати в нові бурдюки, і тоді зберігається і те, і інше.</p>
<p>39 I ніхто, випивши старого, не схоче відразу нового, бо скаже: Старе краще.</p>


<h4>ЛУКИ 6</h4>
<p>1 Якось у друго-першу суботу Iсус проходив через ниви, і Його учні зривали колоски і їли, розтираючи руками.</p>
<p>2 Деякі ж із фарисеїв сказали їм: Чому ви робите те, чого не можна робити в суботу?</p>
<p>3 Iсус сказав їм у відповідь: Хіба ви не читали про те, що зробив Давид, коли зголоднів сам і ті, що були з ним?</p>
<p>4 Як він увійшов у дім Божий, і взяв і з’їв хліби покладання, які не можна було їсти нікому, крім одних священників, і дав тим, що були з ним?</p>
<p>5 I сказав їм: Син Людський є Господом і суботи.</p>
<p>6 В іншу суботу Він увійшов у синагогу і навчав, а там був чоловік, у якого права рука була суха.</p>
<p>7 Книжники ж і фарисеї стежили за Ним, чи не зцілить Він у суботу, щоб знайти звинувачення проти Нього.</p>
<p>8 Та Він знав їхні думки і сказав чоловіку з сухою рукою: Підведися і стань посередині. Той підвівся і став.</p>
<p>9 Тоді Iсус сказав їм: Запитаю Я вас про одне: у суботу можна добро робити чи зло робити? врятувати життя чи погубити?</p>
<p>10 I, оглянувши всіх їх, каже тому чоловіку: Простягни свою руку! Той так і зробив, і його рука стала здорова, як і інша.</p>
<p>11 Вони ж наповнились люттю і говорили один з одним, що б їм зробити з Iсусом.</p>
<p>12 У ті дні Він пішов на гору помолитись і провів усю ніч у молитві до Бога.</p>
<p>13 Коли ж настав день, Він покликав Своїх учнів і вибрав з них дванадцятьох, яких і назвав апостолами:</p>
<p>14 Симона, якого й назвав Петром, і його брата Андрія, Якова та Iоана, Филипа і Варфоломія,</p>
<p>15 Матвія і Хому, Якова Алфеєвого і Симона, званого Зилотом,</p>
<p>16 Iуду Якового та Iуду Iскаріота, який і став зрадником.</p>
<p>17 Спустившись із ними, Він став на рівнинному місці і з Ним велика кількість Його учнів і безліч народу з усієї Iудеї, Єрусалима і примор’я Тира й Сидона, який прийшов послухати Його і зцілитися від своїх хвороб,</p>
<p>18 і також мучені нечистими духами; і вони зцілялися.</p>
<p>19 I весь народ намагався доторкнутися до Нього, бо від Нього виходила сила і всіх зціляла.</p>
<p>20 I Він, піднявши Свої очі на Своїх учнів, сказав: Блаженні бідні, бо вашим є Царство Боже.</p>
<p>21 Блаженні голодні тепер, бо ви будете насичені. Блаженні ті, що плачуть тепер, бо ви будете сміятися.</p>
<p>22 Блаженні ви, коли зненавидять вас люди і коли відділять вас, і зганьблять, і відкинуть як лихе ваше ім’я за Сина Людського.</p>
<p>23 Радійте в той день і стрибайте від радості, бо ось велика ваша нагорода на небесах; бо так робили з пророками їхні отці.</p>
<p>24 Натомість, горе вам, багатим, бо ви вже отримали свою втіху.</p>
<p>25 Горе вам, ситим, бо ви будете голодними. Горе вам, що тепер смієтеся, бо ви будете сумувати й плакати.</p>
<p>26 Горе вам, коли всі люди будуть говорити про вас добре, бо так робили з лжепророками їхні отці.</p>
<p>27 А вам, що слухаєте, кажу: Любіть своїх ворогів, робіть добро тим, хто ненавидить вас,</p>
<p>28 благословляйте тих, хто проклинає вас, і моліться за тих, хто кривдить вас.</p>
<p>29 Тому, хто б’є тебе по щоці, підставляй і іншу, і тому, хто забирає в тебе накидку, не перешкоджай забрати й сорочку.</p>
<p>30 Кожному, хто просить у тебе, давай, і від того, хто забирає в тебе, не вимагай назад.</p>
<p>31 I як хочете, щоб вам робили люди, так само й ви їм робіть.</p>
<p>32 Якщо ви любите тих, хто любить вас, яка вам за це подяка? Бо й грішники люблять тих, хто любить їх.</p>
<p>33 I якщо ви робите добро тим, хто робить добро вам, яка вам за це подяка? Бо й грішники роблять те саме.</p>
<p>34 I якщо ви позичаєте тим, від кого сподіваєтесь отримати назад, яка вам за це подяка? Бо й грішники позичають грішникам, щоб отримати назад стільки ж.</p>
<p>35 Натомість, любіть своїх ворогів, робіть добро й позичайте, нічого не чекаючи взамін, і буде великою ваша нагорода, і ви будете синами Всевишнього, бо Він добрий до невдячних і злих.</p>
<p>36 Тож будьте милосердні, як милосердний ваш Отець.</p>
<p>37 Не судіть, і не будете судимі; не засуджуйте, і не будете засуджені; прощайте, і будете прощені.</p>
<p>38 Давайте, і буде вам дано — мірою доброю, утоптаною, утрушеною, переповненою дадуть у вашу полу; бо якою мірою міряєте, такою й вам буде відміряно.</p>
<p>39 Розказав же їм і притчу: Хіба може сліпий водити сліпого? Чи не обидва впадуть у яму?</p>
<p>40 Учень не вищий за свого вчителя, але, удосконалившись, кожен буде, як його вчитель.</p>
<p>41 Чого дивишся на трісочку в оці свого брата, а колоди у власному оці не помічаєш?</p>
<p>42 Або як можеш сказати своєму брату: Брате, дай я витягну трісочку, що в твоєму оці, — коли сам не бачиш колоди у своєму оці? Лицеміре, спочатку витягни колоду зі свого ока, а тоді будеш добре бачити, щоб витягнути трісочку, що в оці твого брата.</p>
<p>43 Бо немає хорошого дерева, яке приносить гнилий плід, і гнилого дерева, яке приносить хороший плід;</p>
<p>44 бо кожне дерево пізнається по своєму плоду; бо не збирають з терну смокви і не зрізають з колючого куща виноград.</p>
<p>45 Добра людина з доброї скарбниці свого серця виносить добре, а зла людина зі злої скарбниці свого серця виносить зле, бо від повноти серця говорять її вуста.</p>
<p>46 Чому ви звете Мене: Господи! Господи! — і не виконуєте того, що Я кажу?</p>
<p>47 Кожен, хто приходить до Мене, і слухає Мої слова, і виконує їх, Я скажу вам, до кого подібний:</p>
<p>48 він подібний до людини, що будує дім, яка глибоко прокопала й заклала підвалини на камені; а коли трапилась повінь і на цей дім хлинула річка, то не змогла похитнути його, бо його підвалини були закладені на камені.</p>
<p>49 А хто послухав і не виконав, той подібний до людини, яка збудувала дім на землі без підвалин, на який хлинула річка, і він відразу впав, і руйнування того дому було великим.</p>


<h4>ЛУКИ 7</h4>
<p>1 Коли Iсус скінчив говоритиСвої слова у вуха народу, то увійшов у Капернаум.</p>
<p>2 А в одного сотника раб, яким він дорожив, був хворим і при смерті.</p>
<p>3 Почувши про Iсуса, він послав до Нього іудейських старійшин просити Його, щоб прийшов і зцілив його раба.</p>
<p>4 I вони, прийшовши до Iсуса, наполегливо благали Його, кажучи: Він гідний, щоб Ти зробив це для нього,</p>
<p>5 бо він любить наш народ і побудував нам синагогу.</p>
<p>6 I Iсус пішов з ними. Коли ж Він був уже недалеко від дому, сотник послав до Нього друзів сказати Йому: Не турбуй Себе, Господи, бо я не гідний, щоб Ти увійшов під мій дах.</p>
<p>7 Тому й себе я не вважав гідним прийти до Тебе; але скажи слово, і мій слуга одужає.</p>
<p>8 Бо і сам я людина, поставлена під владою, яка має підлеглих воїнів, та кажу одному: Піди, — і він іде; і іншому: Прийди, — і він приходить; і своєму рабу: Зроби це, — і він робить.</p>
<p>9 Почувши це, Iсус здивувався йому і, обернувшись, сказав народу, що йшов за Ним: Кажу вам: навіть в Iзраїлі Я не знайшов такої великої віри.</p>
<p>10 Послані, повернувшись додому, знайшли хворого раба здоровим.</p>
<p>11 Наступного дня Він ішов у місто, яке називається Наїн, і з Ним ішло чимало Його учнів і багато народу.</p>
<p>12 Коли ж Він наблизився до воріт міста, то ось із нього виносили померлого, єдиного сина в матері (а вона була вдовою), і з нею було чимало народу з міста.</p>
<p>13 Побачивши її, Господь зжалився над нею і сказав їй: Не плач.</p>
<p>14 I, підійшовши, доторкнувся до мар (ті ж, що несли, зупинилися) і сказав: Юначе, кажу тобі: устань!</p>
<p>15 I мертвий сів і почав говорити; і Iсус віддав його матері.</p>
<p>16 I всіх охопив страх, і вони славили Бога, кажучи: Великий пророк постав серед нас, — і: Бог відвідав Свій народ!</p>
<p>17 I розійшлися ці слова про Нього по всій Iудеї і по всій тій околиці.</p>
<p>18 I розповіли Iоану його учні про все це.</p>
<p>19 Iоан, підізвавши двох своїх учнів, послав їх до Iсуса запитати: Ти Той, що має прийти, чи чекати нам іншого?</p>
<p>20 Прийшовши до Нього, ті чоловіки сказали: Iоан Хреститель послав нас до Тебе запитати: Ти Той, що має прийти, чи чекати нам іншого?</p>
<p>21 А саме в той час Він зцілив багатьох від хвороб, недуг і злих духів і багатьом сліпим дарував зір.</p>
<p>22 Iсус сказав їм у відповідь: Підіть розкажіть Iоану, що ви бачили й чули: сліпі прозрівають, кульгаві ходять, прокажені очищаються, глухі чують, мертві воскресають і бідним проповідується Євангеліє;</p>
<p>23 і блаженний той, хто не спокуситься через Мене.</p>
<p>24 Коли ж посланці Iоана пішли, Iсус почав говорити народу про Iоана: На що ви ходили в пустелю дивитися? На тростину, яку гойдає вітер?</p>
<p>25 То на що ви ходили дивитися? На людину, одягнену в м’який одяг? Так ті, що живуть у пишному вбранні і розкоші, знаходяться у царських палацах.</p>
<p>26 То на що ж ви ходили дивитися? На пророка? Так, кажу вам, і більше, ніж на пророка.</p>
<p>27 Він той, про кого написано: Ось Я посилаю Свого вісника перед Твоїм лицем, який приготує Тобі дорогу перед Тобою.</p>
<p>28 Бо кажу вам: серед народжених жінками немає більшого пророка за Iоана Хрестителя; та найменший у Царстві Небесному є більшим за нього.</p>
<p>29 I весь народ і митники, почувши це, визнали Бога праведним, охрестившись Iоановим хрещенням.</p>
<p>30 А фарисеї й законники відкинули Божий задум щодо себе, не охрестившись від нього.</p>
<p>31 I Господь сказав: До кого Мені уподібнити людей цього роду і до кого вони подібні?</p>
<p>32 Вони подібні до дітей, які сидять на площі, і гукають один до одного, і кажуть: Ми грали вам на сопілці, а ви не танцювали; ми співали вам жало́бних пісень, а ви не голосили.</p>
<p>33 Бо прийшов Iоан Хреститель, ні хліба не їсть, ні вина не п’є, і ви кажете: У ньому біс.</p>
<p>34 Прийшов Син Людський, їсть і п’є, і ви кажете: Ось чоловік — ненажера й п’яниця, друг митників і грішників.</p>
<p>35 Та мудрість виправдалась усіма своїми дітьми.</p>
<p>36 Один із фарисеїв запросив Його поїсти з ним, і Він увійшов у дім фарисея і возліг.</p>
<p>37 I ось одна жінка в місті, яка була грішницею, дізнавшись, що Iсус возлежить у домі фарисея, принесла алебастрову пляшечку мира,</p>
<p>38 і, ставши ззаду біля Його ніг, почала, плачучи, обливати Його ноги слізьми, і витирала їх волоссям своєї голови, і цілувала Його ноги, і намащувала миром.</p>
<p>39 Побачивши це, фарисей, який запросив Його, сказав у собі: Якби Він був пророком, то знав би, хто і яка жінка доторкається до Нього, бо вона грішниця.</p>
<p>40 Iсус, заговоривши, сказав йому: Симоне, Я маю щось сказати тобі. Той каже: Скажи, Вчителю.</p>
<p>41 В одного позикодавця було два боржники: один був винен п’ятсот динаріїв, а інший — п’ятдесят.</p>
<p>42 І оскільки вони не могли заплатити, то він простив обом. Скажи, котрий з них любитиме його більше?</p>
<p>43 Симон сказав у відповідь: Думаю, що той, кому більше простив. Iсус сказав йому: Правильно ти розсудив.</p>
<p>44 I, повернувшись до жінки, сказав Симону: Бачиш цю жінку? Я увійшов у твій дім, і ти води не дав на Мої ноги, а вона слізьми облила Мої ноги і волоссям своєї голови витерла їх.</p>
<p>45 Ти поцілунку Мені не дав, а вона, відколи Я увійшов, не перестає цілувати Мої ноги.</p>
<p>46 Ти Моєї голови оливою не намастив, а вона миром намастила Мої ноги.</p>
<p>47 Тому кажу тобі: прощається багато її гріхів, бо вона багато полюбила; а кому мало прощається, той мало любить.</p>
<p>48 А їй сказав: Прощаються тобі гріхи.</p>
<p>49 I ті, що возлежали з Ним, почали казати в собі: Хто це такий, що й гріхи прощає?</p>
<p>50 Він же сказав жінці: Твоя віра спасла тебе; іди з миром!</p>


<h4>ЛУКИ 8</h4>
<p>1 Після цього Iсус проходив по містах і селах, проповідуючи й благовістячи Царство Боже; з Ним були Дванадцятеро</p>
<p>2 і деякі жінки, які були зцілені від злих духів і хвороб: Марія, звана Магдалиною, з якої вийшло сім бісів,</p>
<p>3 Iоанна, дружина Хузи, Iродового управителя, Сусанна і багато інших, які служили Йому своїм майном.</p>
<p>4 Коли ж стало збиратися багато народу і з усіх міст до Нього йшли люди, Він почав говорити притчею:</p>
<p>5 Вийшов сіяч сіяти своє насіння, і коли сіяв, одне впало край дороги, і було потоптане, і його поклювали пташки небесні.</p>
<p>6 Iнше впало на камінь і, вирісши, засохло, тому що не мало вологи.</p>
<p>7 Ще інше впало серед терну, і терен, вирісши з ним, заглушив його.</p>
<p>8 Ще інше впало в добрий грунт і, вирісши, принесло плід у стократ. Сказавши це, Він вигукнув: Хто має вуха, щоб слухати, нехай слухає!</p>
<p>9 Тоді Його учні запитали Його: Що означає ця притча?</p>
<p>10 Він сказав: Вам дано пізнати таємниці Царства Божого, а іншим говориться притчами, щоб вони дивилися — і не бачили, слухали — і не розуміли.</p>
<p>11 Ось що означає ця притча: насіння — це слово Боже.</p>
<p>12 Те, що впало край дороги, означає тих, що чують, до яких потім приходить сатана і викрадає слово з їхнього серця, щоб вони не увірували і не спаслися.</p>
<p>13 Те, що впало на камені, означає тих, які, коли почують, з радістю приймають слово, та не мають кореня; вони якийсь час вірують, а під час спокуси відступають.</p>
<p>14 Те, що впало в терен, означає тих, які, почувши, відходять, і заглушаються життєвими турботами, багатством і насолодами, і не приносять зрілих плодів.</p>
<p>15 А те, що впало в добрий грунт, означає тих, які, почувши слово, зберігають його в доброму й щирому серці і приносять плід із терпінням.</p>
<p>16 Ніхто, запаливши світильник, не накриває його посудиною чи не ставить під ліжком, а ставить на підставці, щоб ті, що входять, бачили світло.</p>
<p>17 Бо немає нічого таємного, що не стане явним, і нічого схованого, що не стане відомим і не вийде назовні.</p>
<p>18 Тож дивіться, як ви слухаєте; бо хто має, тому буде дано ще, а хто не має, у того буде забрано й те, що він думає, що має.</p>
<p>19 Прийшли до Нього Його мати й брати, та не могли доступитися до Нього через багатолюдність.</p>
<p>20 I Його сповістили, кажучи: Твоя мати й Твої брати стоять надворі, бажаючи побачити Тебе.</p>
<p>21 Він же сказав їм у відповідь: Моя мати й Мої брати — це ті, що слухають слово Боже і виконують його.</p>
<p>22 Одного дня Він сів зі Своїми учнями в човен і сказав їм: Перепливімо на той бік озера. I вони відпливли.</p>
<p>23 Коли ж вони пливли, Він заснув. I піднялася буря на озері, і їх заливало водою, і вони були в небезпеці.</p>
<p>24 Вони, підійшовши, розбудили Його і сказали: Наставнику, Наставнику, ми гинемо! Він же встав і заборонив вітру й розбурханій воді, і вони ущухли, і настала тиша.</p>
<p>25 I сказав їм: Де ваша віра? Вони ж, злякавшись, здивувалися й казали один одному: Хто ж це такий, що і вітрам наказує, і воді і вони слухаються Його?</p>
<p>26 Припливли вони в Гадаринську землю, що навпроти Галілеї.</p>
<p>27 Коли ж Iсус вийшов на берег, назустріч Йому вийшов якийсь чоловік із міста, який був одержимий бісами з давнього часу, і не одягався в одяг, і жив не в домі, а в гробницях.</p>
<p>28 Побачивши Iсуса, він закричав, і впав перед Ним, і сказав гучним голосом: Що Тобі до мене, Iсусе, Сину Бога Всевишнього?! Прошу Тебе: не муч мене!</p>
<p>29 (Бо Iсус наказав нечистому духу вийти з цього чоловіка, тому що той багато разів оволодівав ним, і його зв’язували ланцюгами й кайданами і стерегли, та він розривав пута, і біс гнав його в пустелі).</p>
<p>30 Iсус запитав його: Як тебе звати? Той сказав: Легіон, — бо в нього увійшло багато бісів.</p>
<p>31 I вони стали благати Його, щоб не наказував їм іти в безодню.</p>
<p>32 А там на горі паслося чимале стадо свиней, і біси стали благати Його, щоб дозволив їм увійти в них. I Він дозволив їм.</p>
<p>33 I біси вийшли з того чоловіка і увійшли в свиней, і стадо кинулося з кручі в озеро і потонуло.</p>
<p>34 Пастухи, побачивши, що сталося, втекли, побігли й розповіли про це в місті і в селах.</p>
<p>35 I люди вийшли подивитися, що сталося. Прийшли вони до Iсуса і побачили, що чоловік, з якого вийшли біси, сидить біля Iсусових ніг, одягнений і при своєму розумі; і злякалися.</p>
<p>36 Ті ж, що бачили, розповіли їм про те, як зцілився біснуватий.</p>
<p>37 I весь народ Гадаринської околиці попросив Його піти від них, тому що вони були охоплені великим страхом. I Він сів у човен і поплив назад.</p>
<p>38 Чоловік же, з якого вийшли біси, благав Його, щоб бути з Ним, та Iсус відіслав його, сказавши:</p>
<p>39 Вертайся додому і розказуй, скільки зробив для тебе Бог. I той пішов і розголошував по всьому місту, скільки зробив для нього Iсус.</p>
<p>40 Коли ж Iсус вернувся, народ радо прийняв Його, бо всі чекали Його.</p>
<p>41 I ось прийшов чоловік на ім’я Яір (а він був начальником синагоги) і, впавши Iсусу в ноги, став благати Його увійти до нього в дім,</p>
<p>42 тому що в нього була єдина дочка років дванадцяти, і та помирала. Коли ж Він ішов, народ тіснив Його.</p>
<p>43 I ось жінка, у якої дванадцять років була кровотеча, яка витратила на лікарів увесь прожиток і жодним не могла бути вилікувана,</p>
<p>44 підійшла ззаду й доторкнулася до краю Його одягу — і відразу кровотеча в неї зупинилася.</p>
<p>45 Iсус сказав: Хто доторкнувся до Мене? Коли ж усі заперечували, Петро й ті, що були з ним, сказали: Наставнику, Тебе оточує й тіснить народ, і Ти кажеш: Хто доторкнувся до Мене?</p>
<p>46 Та Iсус сказав: Хтось доторкнувся до Мене, бо Я відчув, як з Мене вийшла сила.</p>
<p>47 Жінка, побачивши, що не втаїлася, підійшла з тремтінням і, впавши перед Ним, розповіла Йому перед усім народом, з якої причини доторкнулася до Нього і як відразу одужала.</p>
<p>48 Він же сказав їй: Підбадьорся, дочко! Твоя віра уздоровила тебе. Iди з миром.</p>
<p>49 Ще Він говорив, як приходить хтось від начальника синагоги і каже йому: Твоя дочка померла; не турбуй Учителя.</p>
<p>50 Та Iсус, почувши це, сказав йому у відповідь: Не бійся, тільки вір, і вона одужає.</p>
<p>51 Увійшовши в дім, Він не дозволив нікому увійти, крім Петра, Якова, Iоана та батька і матері дитини.</p>
<p>52 Усі ж плакали й голосили за нею. Та Він сказав: Не плачте, вона не померла, а спить.</p>
<p>53 I вони сміялися з Нього, знаючи, що вона померла.</p>
<p>54 Він же, виславши всіх, узяв її за руку і вигукнув: Дівчино, устань!</p>
<p>55 I її дух повернувся, і вона відразу встала; і Він наказав, щоб їй дали їсти.</p>
<p>56 I її батьки були вражені, а Він наказав їм нікому не розповідати про те, що сталося.</p>


<h4>ЛУКИ 9</h4>
<p>1 Скликавши Своїх дванадцятьох учнів, Iсус дав їм силу і владу над усіма бісами і зціляти від хвороб.</p>
<p>2 I послав їх проповідувати Царство Боже і зціляти хворих.</p>
<p>3 I сказав їм: Нічого не беріть у дорогу: ні палиць, ні торби, ні хліба, ні срібла, і не майте по дві сорочки.</p>
<p>4 У який тільки дім увійдете, там залишайтесь, а звідти виходьте.</p>
<p>5 А якщо хтось не прийме вас, то, виходячи з того міста, обтрусіть навіть пил зі своїх ніг для свідчення проти них.</p>
<p>6 Вони пішли й проходили по селах, проповідуючи Євангеліє і всюди зціляючи.</p>
<p>7 Почув тетрарх Iрод про все, що чинив Iсус, і був у замішанні, тому що одні казали, що це Iоан воскрес із мертвих,</p>
<p>8 інші — що Iлля з’явився, а ще інші — що один з давніх пророків воскрес.</p>
<p>9 I сказав Iрод: Iоану я відтяв голову; хто ж тоді Цей, про Кого я чую таке? I намагався побачити Його.</p>
<p>10 Апостоли, повернувшись, розповіли Йому про все, що зробили, і Він узяв їх і пішов окремо в пустельне місце біля міста, яке називається Віфсаїда.</p>
<p>11 Люди дізналися про це й пішли за Ним, і Він, прийнявши їх, говорив з ними про Царство Боже і тих, що мали потребу в зціленні, зціляв.</p>
<p>12 День же почав схилятися до вечора, і підійшли Дванадцятеро і сказали Йому: Відпусти людей, хай підуть у навколишні села й хутори та заночують і знайдуть харчі, бо ми тут у пустельному місці.</p>
<p>13 Та Він сказав їм: Ви дайте їм їсти. Вони сказали: У нас не більше, як п’ять хлібин і дві рибини, хіба що ми підемо й купимо їжі для всього цього народу</p>
<p>14 (бо було близько п’яти тисяч чоловіків). Та Він сказав Своїм учням: Розсадіть їх групами по п’ятдесят.</p>
<p>15 Вони так зробили і розсадили всіх.</p>
<p>16 Він узяв п’ять хлібин і дві рибини, звів погляд на небо, благословив їх, розламав і став роздавати учням, щоб вони подавали народу.</p>
<p>17 I всі їли, і наїлися, і ще набралося дванадцять кошиків шматків, що залишились у них.</p>
<p>18 Одного разу, як Він молився на самоті і з Ним були учні, Він запитав їх: За кого вважає Мене народ?</p>
<p>19 Вони сказали у відповідь: За Iоана Хрестителя, інші за Iллю, а ще інші — що один з давніх пророків воскрес.</p>
<p>20 Він сказав їм: А ви за кого вважаєте Мене? Петро сказав у відповідь: За Христа Божого.</p>
<p>21 Та Він заборонив їм і наказав нікому не розказувати про це,</p>
<p>22 сказавши, що Син Людський має багато постраждати, і бути відкинутим старійшинами, первосвященниками й книжниками, і бути вбитим, і на третій день воскреснути.</p>
<p>23 До всіх же сказав: Хто хоче піти за Мною, хай зречеться себе, щоденно бере свій хрест і йде за Мною.</p>
<p>24 Бо хто хоче зберегти своє життя, той втратить його, а хто втратить своє життя ради Мене, той збереже його.</p>
<p>25 Бо яка користь людині, якщо вона здобуде весь світ, а себе погубить чи втратить?</p>
<p>26 Бо хто посоромиться Мене й Моїх слів, того посоромиться й Син Людський, коли прийде у славі Своїй, і Отця, і святих ангелів.</p>
<p>27 Iстинно вам кажу: деякі з тих, що стоять тут, не скуштують смерті, доки не побачать Царства Божого.</p>
<p>28 Після цих слів, днів через вісім, Він, узявши Петра, Якова та Iоана, зійшов на гору помолитися.</p>
<p>29 I коли Він молився, вигляд Його лиця став іншим, а Його одяг — сліпуче білим.</p>
<p>30 I ось два мужі розмовляли з Ним, якими були Мойсей та Iлля;</p>
<p>31 вони, з’явившись у славі, говорили про Його відхід, який Він мав здійснити в Єрусалимі.</p>
<p>32 Петро ж і ті, що були з ним, були обтяжені сном, а прокинувшись, побачили Його славу і двох мужів, що стояли з Ним.</p>
<p>33 I коли ті розлучалися з Ним, Петро сказав Iсусу: Наставнику, нам добре тут бути. Давай ми зробимо три намети: один Тобі, один Мойсею і один Iллі (сам не знаючи, що каже).</p>
<p>34 Ще він говорив, як з’явилася хмара й отінила їх, і вони злякалися, коли увійшли в хмару.</p>
<p>35 I пролунав голос із хмари: Це Син Мій улюблений; Його слухайте!</p>
<p>36 Коли голос пролунав, Iсус залишився Сам, а вони промовчали і нікому не розповіли в ті дні нічого з того, що бачили.</p>
<p>37 Наступного дня, коли вони спустилися з гори, зустріло Його багато народу.</p>
<p>38 I ось один чоловік з народу вигукнув: Учителю, благаю тебе, зглянься над моїм сином, бо він у мене єдиний!</p>
<p>39 Його хапає дух, і він раптом скрикує, і дух трясе його, так що він пускає піну, і, вимучивши його, ледве залишає його.</p>
<p>40 Я просив Твоїх учнів, щоб вигнали його, та вони не змогли.</p>
<p>41 Iсус сказав у відповідь: О, роде невіруючий і розбещений! Доки Я буду з вами і буду терпіти вас? Приведи сюди свого сина!</p>
<p>42 Ще він ішов, як біс кинув його на землю й затряс, та Iсус заборонив нечистому духу, і зцілив хлопця, і віддав його батькові.</p>
<p>43 I всі були вражені величчю Бога. Поки всі дивувались усьому, що зробив Iсус, Він сказав Своїм учням:</p>
<p>44 Покладіть собі у вуха ці слова: Син Людський буде виданий у руки людей.</p>
<p>45 Та учні не зрозуміли цих слів, і вони були приховані від них, щоб не зрозуміли їх, а запитати Його про ці слова боялись.</p>
<p>46 Виникла в них думка, хто з них найбільший.</p>
<p>47 Iсус, бачачи думку їхнього серця, взяв дитину, поставив її біля Себе</p>
<p>48 і сказав їм: Хто прийме цю дитину в Моє ім’я, той приймає Мене, а хто прийме Мене, той приймає Того, Хто Мене послав; бо хто серед усіх вас найменший, той і буде великим.</p>
<p>49 Iоан сказав Йому у відповідь: Наставнику, ми бачили чоловіка, який Твоїм іменем виганяє бісів, і заборонили йому, бо він не ходить з нами.</p>
<p>50 Та Iсус сказав йому: Не забороняйте, бо хто не проти нас, той за нас.</p>
<p>51 Коли наближалися дні Його вознесіння, Він повернув Своє лице, щоб іти в Єрусалим.</p>
<p>52 I послав посланців перед Собою, і вони пішли й увійшли в самарянське село, щоб зробити для Нього приготування.</p>
<p>53 Але Його не прийняли там, бо Його лице було як у того, хто йде в Єрусалим.</p>
<p>54 Побачивши це, Його учні Яків та Iоан сказали: Господи, хочеш, ми скажемо, щоб зійшов вогонь з неба і знищив їх, як і Iлля зробив?</p>
<p>55 Та Він, обернувшись, докорив їм і сказав: Ви не знаєте, якого ви духа.</p>
<p>56 Бо Син Людський прийшов не губити людські душі, а спасати. I вони пішли в інше село.</p>
<p>57 Одного разу, коли вони йшли дорогою, один чоловік сказав Йому: Господи, Я піду за Тобою, куди б Ти не пішов.</p>
<p>58 Iсус сказав йому: Лисиці мають нори і пташки небесні — гнізда, а Син Людський не має де й голови прихилити.</p>
<p>59 Iншому Він сказав: Iди за Мною. Той сказав: Господи, дозволь мені спочатку піти поховати свого батька.</p>
<p>60 Та Iсус сказав йому: Залиш мертвим ховати своїх мерців, а ти йди і звіщай Царство Боже.</p>
<p>61 Ще інший сказав: Я піду за Тобою, Господи, але спочатку дозволь мені попрощатися з моїми домашніми.</p>
<p>62 Та Iсус сказав йому: Жоден, хто поклав свою руку на плуг і озирається назад, не придатний для Царства Божого.</p>


<h4>ЛУКИ 10</h4>
<p>1 Після цього Господь призначив і інших сімдесят учнів і послав їх по двоє перед Собою в кожне місто й місце, куди Сам збирався іти.</p>
<p>2 I сказав їм: Жнива великі, а працівників мало. Тож благайте Господаря жнив, щоб вислав працівників на Свої жнива.</p>
<p>3 Iдіть; ось Я посилаю вас як ягнят серед вовків.</p>
<p>4 Не носіть із собою ні калитки, ні торби, ні сандаль, і ні з ким в дорозі не вітайтесь.</p>
<p>5 У який тільки дім увійдете, спочатку кажіть: Мир цьому дому!</p>
<p>6 I якщо там буде син миру, то ваш мир спочине на ньому, а якщо ні, то повернеться до вас.</p>
<p>7 У тому ж домі залишайтесь, їжте й пийте, що в них є, бо працівник вартий своєї платні. Не переходьте з дому в дім.</p>
<p>8 I в яке тільки місто увійдете і вас приймуть, то їжте, що подадуть вам;</p>
<p>9 і зціляйте в ньому хворих, і кажіть їм: Наблизилось до вас Царство Боже.</p>
<p>10 А в яке тільки місто увійдете і вас не приймуть, то, вийшовши на його вулиці, скажіть:</p>
<p>11 Навіть пил, що прилип до нас із вашого міста, ми обтрушуємо вам; проте знайте, що наблизилось до вас Царство Боже.</p>
<p>12 Кажу вам, що Содому в той день буде терпиміше, ніж тому місту.</p>
<p>13 Горе тобі, Хоразине! Горе тобі, Віфсаїдо! Бо якби в Тирі й Сидоні були вчинені чудеса, які були вчинені у вас, то вони б давно покаялись, сидячи у веретищі й попелі.</p>
<p>14 Та Тиру й Сидону буде терпиміше на суді, ніж вам.</p>
<p>15 I ти, Капернауме, що піднісся до неба, будеш скинений до пекла.</p>
<p>16 Хто слухає вас, той слухає Мене, а хто відкидає вас, той відкидає Мене; а хто відкидає Мене, той відкидає Того, Хто послав Мене.</p>
<p>17 Сімдесят учнів повернулися з радістю і сказали: Господи, навіть біси коряться нам у Твоє ім’я.</p>
<p>18 Він же сказав їм: Я бачив сатану, що впав з неба, як блискавка.</p>
<p>19 Ось Я даю вам владу топтати змій, і скорпіонів, і всю ворожу силу, і ніщо не зашкодить вам.</p>
<p>20 Проте не тому радійте, що вам коряться духи, а краще радійте, що ваші імена записані на небесах.</p>
<p>21 У цей час Iсус зрадів духом і сказав: Славлю Тебе, Отче, Господи неба й землі, що Ти приховав це від мудрих і розумних і відкрив це немовлятам. Так, Отче, бо таким було Твоє благовоління.</p>
<p>22 Усе Мені віддано Моїм Отцем, і ніхто не знає, хто є Син, крім Отця, і хто є Отець, крім Сина і того, кому Син хоче відкрити.</p>
<p>23 I, повернувшись до учнів, сказав наодинці: Блаженні очі, які бачать те, що ви бачите.</p>
<p>24 Бо кажу вам, що багато пророків і царів хотіли побачити те, що ви бачите, і не побачили, і почути те, що ви чуєте, і не почули.</p>
<p>25 I ось устав один законник і, спокушаючи Його, сказав: Учителю, що мені зробити, щоб успадкувати вічне життя?</p>
<p>26 Він же сказав йому: Що написано в Законі? Як читаєш?</p>
<p>27 Той сказав у відповідь: Люби Господа, свого Бога, усім своїм серцем, і всією своєю душею, і всією своєю силою, і всім своїм розумом, і свого ближнього, як самого себе.</p>
<p>28 Iсус сказав йому: Правильно ти відповів. Так роби, і будеш жити.</p>
<p>29 Та він, бажаючи виправдати себе, сказав Iсусу: А хто мій ближній?</p>
<p>30 На це Iсус сказав: Один чоловік ішов з Єрусалима в Єрихон і попався розбійникам, які роздягнули його, побили і пішли, залишивши його напівмертвим.</p>
<p>31 Випадково тією дорогою ішов один священник і, побачивши його, пройшов мимо з протилежного боку.</p>
<p>32 Так само й левит, опинившись на тому місці, підійшов, подивився й пройшов мимо з протилежного боку.</p>
<p>33 А один самаря´нин, проїжджаючи, натрапив на нього, і, побачивши його, зжалився.</p>
<p>34 I, підійшовши, перев’язав йому рани, поливаючи оливою і вином, і, посадивши його на свого осла, привіз його в заї́зд, і попіклувався про нього.</p>
<p>35 А наступного дня, від’їжджаючи, вийняв два динарії, дав хазяїну заї́зду і сказав йому: Попіклуйся про нього, а що тільки витратиш більше, я при поверненні віддам тобі.</p>
<p>36 Отже, хто з цих трьох, по-твоєму, був ближнім тому, хто попався розбійникам?</p>
<p>37 Він сказав: Той, що виявив йому милість. Тоді Iсус сказав йому: Iди і ти роби так само.</p>
<p>38 Коли вони йшли, Він увійшов в одне село, і одна жінка на ім’я Марфа прийняла Його у свій дім.</p>
<p>39 У неї була сестра, яку звали Марія, яка сіла біля ніг Iсуса і слухала Його слово.</p>
<p>40 Марфа ж клопоталася про велике частування і, підійшовши, сказала: Господи, невже Тобі байдуже, що моя сестра залишила мене одну прислуговувати? Скажи їй, щоб допомогла мені.</p>
<p>41 Та Iсус сказав їй у відповідь: Марфо, Марфо! Ти турбуєшся й хвилюєшся про багато чого,</p>
<p>42 а тільки одне потрібно. Марія ж вибрала добру частку, яка не забереться в неї.</p>


<h4>ЛУКИ 11</h4>
<p>1 Якось, коли Він молився в одному місці і перестав, один з Його учнів сказав Йому: Господи, навчи нас молитися, як і Iоан навчив своїх учнів.</p>
<p>2 Він сказав їм: Коли молитесь, кажіть: Отче наш, що на небесах, нехай святиться ім’я Твоє, нехай прийде Царство Твоє, нехай буде воля Твоя, як на небі, так і на землі.</p>
<p>3 Хліба нашого насущного давай нам кожного дня;</p>
<p>4 і прости нам гріхи наші, бо й самі ми прощаємо кожному боржникові нашому; і не введи нас у спокусу, але врятуй нас від зла.</p>
<p>5 I сказав їм: Хто з вас, маючи друга, прийде до нього опівночі і скаже йому: «Друже, позич мені три хлібини,</p>
<p>6 бо мій друг зайшов до мене з дороги і мені нíчого подати йому», —</p>
<p>7 а той зсередини скаже йому у відповідь: «Не турбуй мене! Двері вже замкнені, і мої діти зі мною в ліжку; не можу встати й дати тобі»?</p>
<p>8 Кажу вам: навіть якщо він не встане і не дасть йому через те, що він його друг, то через його настирливість встане й дасть йому, скільки йому треба.</p>
<p>9 I Я кажу вам: просіть — і буде вам дано; шукайте — і знайдете; стукайте — і буде вам відчинено.</p>
<p>10 Бо кожен, хто просить, — отримує, і хто шукає, — знаходить, і хто стукає, — тому буде відчинено.</p>
<p>11 Який з вас батько, якщо син попросить хліба, подасть йому камінь? I якщо попросить риби, замість риби подасть йому змію?</p>
<p>12 Чи якщо попросить яйце, подасть йому скорпіона?</p>
<p>13 Якщо ж ви, будучи злими, умієте добрі дари давати своїм дітям, то наскільки більше Небесний Отець дасть Святого Духа тим, хто просить у Нього!</p>
<p>14 Якось Він виганяв біса (а той був німий). Коли біс вийшов, німий заговорив; і народ здивувався.</p>
<p>15 Та деякі з них сказали: Він виганяє бісів силою Веєльзевула, князя бісів.</p>
<p>16 А інші, спокушаючи, вимагали від Нього знамення з неба.</p>
<p>17 Та Він, знаючи їхні думки, сказав їм: Кожне царство, розділене в собі, буде спустошене, і дім, розділений в собі, упаде.</p>
<p>18 I якщо сатана розділився в собі, то як устоїть його царство? А ви кажете, що Я виганяю бісів силою Веєльзевула.</p>
<p>19 Якщо Я виганяю бісів силою Веєльзевула, то чиєю тоді виганяють ваші сини? Тому вони будуть вам суддями.</p>
<p>20 Якщо ж Я виганяю бісів перстом Божим, то, значить, досягло вас Царство Боже.</p>
<p>21 Коли сильний із зброєю охороняє свій дім, тоді його майно в безпеці.</p>
<p>22 А коли сильніший від нього нападе й переможе його, тоді забере в нього всю зброю, на яку той надіявся, і розділить свою здобич.</p>
<p>23 Хто не зі Мною, той проти Мене, і хто не збирає зі Мною, той розкидає.</p>
<p>24 Коли нечистий дух вийде з людини, то ходить по безводних місцях, шукаючи пристановища, та, не знаходячи, каже: Вернусь-но я у свій дім, звідки вийшов.</p>
<p>25 I, прийшовши, знаходить його заметеним і прибраним.</p>
<p>26 Тоді йде і бере сім інших духів, зліших за себе, і вони заходять і поселяються там; і останнє для тієї людини стає гіршим за перше.</p>
<p>27 Коли Iсус говорив це, одна жінка, піднісши з натовпу голос, сказала Йому: Блаженна утроба, яка носила Тебе, і груди, які Ти ссав.</p>
<p>28 А Він сказав: Ні, блаженні ті, що слухають слово Боже і виконують його.</p>
<p>29 Коли стало збиратися все більше народу, Він почав говорити: Цей рід — злий, він вимагає знамення, та знамення не дасться йому, крім знамення пророка Iони.</p>
<p>30 Бо як Iона був знаменням для ніневітян, так і Син Людський буде для цього роду.</p>
<p>31 Цариця південна встане на суді з людьми цього роду і засудить їх, бо вона приходила з кінців землі послухати мудрість Соломона, а ось тут Більший за Соломона.</p>
<p>32 Ніневітяни встануть на суді з цим родом і засудять його, бо вони покаялися від проповіді Iони, а ось тут Більший за Iону.</p>
<p>33 Ніхто, запаливши світильник, не ставить його в таємному місці чи під посудиною, а на підставці, щоб ті, що входять, бачили світло.</p>
<p>34 Світильником тіла є око; коли ж твоє око буде щирим, то і все твоє тіло буде світлим; а коли воно буде лукавим, то і твоє тіло буде темним.</p>
<p>35 Тож дивись, щоб світло, яке в тобі, не було темрявою.</p>
<p>36 Якщо ж усе твоє тіло світле і не має жодної темної частини, то все воно буде світле, ніби коли світильник освітлює тебе сяйвом.</p>
<p>37 Коли Він говорив, один фарисей запросив Його пообідати в нього, і Він прийшов і возліг.</p>
<p>38 Фарисей же здивувався, побачивши, що Він не обмився спочатку перед обідом.</p>
<p>39 Та Господь сказав йому: От ви, фарисеї, чистите зовнішність чаші й блюда, а ваша внутрішність повна здирства й нечестя!</p>
<p>40 Нерозумні! Чи не Той, Хто створив зовнішнє, створив і внутрішнє?</p>
<p>41 Натомість дайте за милостиню те, що всередині, і тоді все буде чистим для вас.</p>
<p>42 Та горе вам, фарисеям, бо ви даєте десятину з м’яти, рути і всяких трав, а нехтуєте правосуддям і любов’ю до Бога! Це потрібно було робити і того не залишати!</p>
<p>43 Горе вам, фарисеям, бо ви любите перші місця в синагогах і вітання на площах.</p>
<p>44 Горе вам, книжники й фарисеї, лицеміри, бо ви як непомітні гробниці, пове́рх яких люди ходять і не знають того.</p>
<p>45 Один із законників сказав Йому у відповідь: Учителю, кажучи це, Ти і нас ображаєш.</p>
<p>46 Він же сказав: I вам, законникам, горе, бо ви обтяжуєте людей непосильними тягарями, а самі й одним своїм пальцем не доторкнетеся до тягарів.</p>
<p>47 Горе вам, бо ви будуєте гробниці пророкам, яких убили ваші отці.</p>
<p>48 Цим ви свідчите, що схвалюєте діла ваших отців, бо ті убили їх, а ви будуєте їм гробниці.</p>
<p>49 Тому й сказала премудрість Божа: Я пошлю до них пророків і апостолів, і вони одних уб’ють, а інших виженуть,</p>
<p>50 щоб спитати з цього роду за кров усіх пророків, пролиту від заснування світу:</p>
<p>51 від крові Авеля до крові Захарії, вбитого між жертовником і Храмом. Так, кажу вам, спитається з цього роду.</p>
<p>52 Горе вам, законникам, бо ви забрали ключ від знань: самі не ввійшли, і тим, що хотіли ввійти, не дали!</p>
<p>53 Коли Він говорив їм це, книжники й фарисеї почали сильно налягати на Нього і випитувати Його багато про що,</p>
<p>54 підстерігаючи Його і намагаючись зловити щось із Його вуст, щоб звинуватити Його.</p>


<h4>ЛУКИ 12</h4>
<p>1 Тим часом, коли зібралося багато тисяч народу, так що вони наступали один на одного, Iсус почав говорити передусім своїм учням: Стережіться закваски фарисейської, якою є лицемірство.</p>
<p>2 Бо немає нічого прихованого, що не відкриється, і таємного, що не стане відомим.</p>
<p>3 Тому все, що ви сказали в темноті, буде почуто при світлі, і що сказали на вухо у внутрішніх кімнатах, буде проголошено на дахах.</p>
<p>4 Кажу ж вам, Своїм друзям: Не бійтеся тих, що вбивають тіло, а після цього більше нічого не можуть зробити.</p>
<p>5 Я скажу вам, кого боятися: Бійтеся Того, Хто після вбивання має владу вкинути в геєну. Так, кажу вам: Його бійтесь.</p>
<p>6 Хіба не п’ять горобців продаються за два асарії? I ні один з них не забутий перед Богом.</p>
<p>7 А у вас і волосся на голові все полічене. Тож не бійтесь: ви цінніші за багатьох горобців.</p>
<p>8 Кажу ж вам: кожного, хто визнає Мене перед людьми, і Син Людський визнає перед ангелами Божими.</p>
<p>9 А хто зречеться Мене перед людьми, того зречуться перед ангелами Божими.</p>
<p>10 Кожному, хто скаже слово проти Сина Людського, проститься, а хто похулить Святого Духа, тому не проститься.</p>
<p>11 Коли ж вас приведуть у синагоги і до начальств і влад, не турбуйтеся, як чи що відповісти чи що сказати,</p>
<p>12 бо Святий Дух навчить вас у той час, що треба сказати.</p>
<p>13 Хтось із народу сказав Йому: Учителю, скажи моєму брату, щоб розділив зі мною спадщину.</p>
<p>14 Він же сказав йому: Чоловіче, хто поставив Мене над вами судити чи ділити?</p>
<p>15 I сказав їм: Дивіться, стережіться користолюбства, бо життя людини не полягає в достатку її майна.</p>
<p>16 I розповів їм притчу: В одного багатого чоловіка добре вродила нива.</p>
<p>17 I він міркував у собі: Що мені робити? Нíкуди мені зібрати свої плоди.</p>
<p>18 I сказав: Ось що зроблю: знесу свої комори, побудую більші і зберу туди весь мій урожай і все моє добро.</p>
<p>19 I скажу своїй душі: Душе! Багато добра в тебе складено на довгі роки: відпочивай, їж, пий, веселися.</p>
<p>20 Та Бог сказав йому: Безумний! Цієї ночі твою душу заберуть у тебе. Кому ж дістанеться те, що ти заготовив?</p>
<p>21 Так буде з тим, хто збирає скарби для себе, а не для Бога багатіє.</p>
<p>22 I сказав Своїм учням: Тому кажу вам: не турбуйтесь про своє життя, що вам їсти, ані про своє тіло, у що одягнутись.</p>
<p>23 Життя більше за їжу, і тіло — за одяг.</p>
<p>24 Погляньте на во́ронів: вони не сіють, не жнуть, немає в них ні сховищ, ні комор, і Бог годує їх. Наскільки ж ви цінніші за птахів!</p>
<p>25 Та й хто з вас, турбуючись, може додати до свого зросту бодай один лікоть?</p>
<p>26 Якщо ж найменшого не можете зробити, то чого турбуєтесь про інше?</p>
<p>27 Погляньте на лілії, як вони ростуть: не трудяться, не прядуть. Кажу ж вам, що навіть Соломон в усій своїй славі не одягався, як будь-яка з них.</p>
<p>28 Якщо ж траву в полі, яка сьогодні є, а завтра буде вкинута в піч, Бог так одягає, то наскільки більше вас, маловіри!</p>
<p>29 I ви не шукайте, що вам їсти чи що пити, і не тривожтесь.</p>
<p>30 Бо всього цього шукають народи світу, а ваш Отець знає, що ви маєте в цьому потребу.</p>
<p>31 Натомість шукайте Царства Божого, а те все додасться вам.</p>
<p>32 Не бійся, мала отаро, бо ваш Отець благоволив дати вам царство.</p>
<p>33 Продайте своє майно і дайте милостиню; зробіть собі калитки, що не старіють, скарб на небесах, що не вичерпується, куди злодій не наближається і де міль не точить.</p>
<p>34 Бо де ваш скарб, там буде й ваше серце.</p>
<p>35 Хай ваші стегна будуть підперезані і світильники запалені,</p>
<p>36 а ви самі подібні до людей, які чекають свого господаря, коли він повернеться з весілля, щоб, як прийде й постукає, відразу відчинити йому.</p>
<p>37 Блаженні ті раби, яких господар, прийшовши, застане за пильнуванням. Iстинно вам кажу: він підпережеться, і посадить їх, і, підійшовши, буде прислуговувати їм.</p>
<p>38 I якщо прийде о другій сторожі чи прийде о третій сторожі і застане їх за тим, то блаженні ті раби.</p>
<p>39 Знайте ж те, що якби знав господар дому, у який час прийде злодій, то пильнував би і не дав би прокопати свій дім.</p>
<p>40 Тож і ви будьте готові, бо в час, у який не думаєте, прийде Син Людський.</p>
<p>41 Петро сказав Йому: Господи, Ти для нас розповідаєш цю притчу чи й для всіх?</p>
<p>42 Господь сказав: Хто ж тоді вірний і розумний управитель, якого господар поставить над своїми слугами давати своєчасно міру хліба?</p>
<p>43 Блаженний той раб, якого його господар, прийшовши, застане, що так робить.</p>
<p>44 Iстинно вам кажу, що над усім своїм майном поставить його.</p>
<p>45 Якщо ж той раб скаже у своєму серці: Бариться прийти мій господар, — і почне бити слуг та служниць, і їсти, і пити, і напиватися,</p>
<p>46 то господар того раба прийде в день, у який той не чекає, і в час, про який той не знає, і розітне його навпіл, і призначить йому долю з невіруючими.</p>
<p>47 I той раб, який знав волю свого господаря, і не приготував, і не зробив за його волею, буде битий багато.</p>
<p>48 А той, який не знав і зробив варте побоїв, буде битий мало. З кожного ж, кому багато дано, багато й вимагатиметься, і кому багато ввірили, з того більше й спитають.</p>
<p>49 Вогонь прийшов Я принести на землю і як Я хочу, щоб він уже загорівся.</p>
<p>50 Хрещенням Я маю охреститись, і як Я томлюся, поки це здійсниться.</p>
<p>51 Ви думаєте, що Я прийшов дати мир на землі? Ні, кажу вам, але розділення.</p>
<p>52 Бо віднині п’ятеро в одному домі будуть розділені: троє проти двох, і двоє проти трьох.</p>
<p>53 Батько розділиться проти сина, і син проти батька, мати проти дочки, і дочка проти матері, свекруха проти своєї невістки, і невістка проти своєї свекрухи.</p>
<p>54 Сказав же й народу: Коли ви бачите, що з заходу піднімається хмара, то відразу кажете: Буде злива, — і так стається.</p>
<p>55 А коли бачите, що дує південний вітер, то кажете: Буде спека, — і це стається.</p>
<p>56 Лицеміри! Вигляд неба й землі розпізнавати ви вмієте, як же цього часу не розпізнає´те?</p>
<p>57 Чому ж ви й самі не судите, що справедливе?</p>
<p>58 Коли йдеш зі своїм суперником до правителя, то доклади в дорозі зусиль, щоб звільнитися від нього, щоб він не потягнув тебе до судді, а суддя не віддав тебе судовому виконавцю, а виконавець не посадив тебе у в’язницю.</p>
<p>59 Кажу тобі: не вийдеш звідти, поки не віддаси й останньої лепти.</p>


<h4>ЛУКИ 13</h4>
<p>1 Саме в той час прийшли деякі і розповіли Йому про галілеян, кров яких Пілат змішав з їхніми жертвами.</p>
<p>2 Iсус сказав їм у відповідь: Ви думаєте, що ці галілеяни були грішніші за всіх галілеян, раз так постраждали?</p>
<p>3 Ні, кажу вам; але якщо не покаєтесь, то всі ви так само загинете.</p>
<p>4 Чи ті вісімнадцять, на яких упала вежа в Силоамі і вбила їх — ви думаєте, що вони були більш винні за всіх людей, що живуть у Єрусалимі?</p>
<p>5 Ні, кажу вам; але якщо не покаєтесь, то всі ви так само загинете.</p>
<p>6 I розказав таку притчу: В одного чоловіка була посаджена смоковниця у винограднику, і він прийшов шукати на ній плід, і не знайшов.</p>
<p>7 I сказав виноградарю: Ось уже три роки я приходжу шукати плід на цій смоковниці і не знаходжу. Зрубай її, навіщо вона й землю займає?</p>
<p>8 Той же сказав йому у відповідь: Господарю, залиш її і на цей рік, доки я не обкопаю її і не обкладу гноєм,</p>
<p>9 і якщо принесе плід, добре, а ні, то наступного року зрубаєш її.</p>
<p>10 В одній із синагог Він навчав у суботу.</p>
<p>11 I ось там була жінка, одержима духом немочі вісімнадцять років, і вона була зігнута і не могла до кінця розігнутися.</p>
<p>12 Iсус, побачивши її, підізвав і сказав їй: Жінко, ти звільнена від своєї немочі.</p>
<p>13 I поклав на неї руки, і вона відразу випрямилась і стала славити Бога.</p>
<p>14 У відповідь на це начальник синагоги, обурений тим, що Iсус зцілив у суботу, сказав народу: Є шість днів, у які слід працювати; от у них і приходьте зцілятися, а не в день суботній.</p>
<p>15 Та Господь сказав йому у відповідь: Лицеміре! Чи не відв’язує кожен з вас у суботу свого вола чи осла від ясел і не веде напувати?</p>
<p>16 А цю дочку Авраама, яку сатана тримав зв’язаною ось уже вісімнадцять років, чи не слід було звільнити від цих пут у день суботній?</p>
<p>17 Коли Він говорив це, усі Його противники були посоромлені, а весь народ радів від усіх Його славних діл.</p>
<p>18 Він же сказав: До чого подібне Царство Боже і до чого уподібню його?</p>
<p>19 Воно подібне до гірчичного зерна, яке людина взяла й посадила у своєму саду, і воно виросло і стало великим деревом і пташки небесні гніздилися в його гілках.</p>
<p>20 I ще сказав: До чого уподібню Царство Боже?</p>
<p>21 Воно подібне до закваски, яку жінка взяла й поклала в три сати борошна, поки не вкисло все тісто.</p>
<p>22 I проходив Iсус по містах і селах, і навчав, прямуючи в Єрусалим.</p>
<p>23 Один чоловік сказав Йому: Господи, чи мало тих, що спасаються? Він сказав їм:</p>
<p>24 Силкуйтесь увійти тісними воротами, бо, кажу вам, багато хто схоче увійти, і не зможе.</p>
<p>25 Коли господар дому встане і замкне двері, і ви почнете стояти надворі, і стукати у двері, і казати: Господи, Господи, відчини нам! — він скаже вам у відповідь: Я не знаю вас, звідки ви.</p>
<p>26 Тоді ви почнете казати: Ми їли й пили перед Тобою, і Ти навчав на наших вулицях.</p>
<p>27 А Він скаже: Кажу вам: Я не знаю вас, звідки ви. Iдіть від Мене всі, хто чинить неправедність.</p>
<p>28 Там буде плач і скрегіт зубів, коли побачите Авраама, Iсаака, і Якова, і всіх пророків у Царстві Божому, а себе — вигнаними геть.</p>
<p>29 I прийдуть люди зі сходу й заходу, з півночі й півдня і возляжуть у Царстві Божому.</p>
<p>30 I ось є останні, які будуть першими, і є перші, які будуть останніми.</p>
<p>31 У той самий день підійшли деякі фарисеї і сказали Йому: Вийди і піди звідси, бо Iрод хоче вбити Тебе.</p>
<p>32 А Він сказав їм: Підіть скажіть цій лисиці: ось Я виганяю бісів і чиню зцілення сьогодні і завтра, а третього дня закінчу.</p>
<p>33 Утім, Мені треба ходити сьогодні, завтра і наступного дня, бо неможливо, щоб пророк загинув поза Єрусалимом.</p>
<p>34 Єрусалиме, Єрусалиме, що вбиваєш пророків і побиваєш камінням посланих до тебе! Скільки разів Я хотів зібрати твоїх дітей, як квочка збирає своїх курчат під крила, та ви не захотіли!</p>
<p>35 Ось вам залишається ваш дім пустим. Iстинно вам кажу: ви не побачите Мене, доки не прийде час, коли скажете: Благословенний Той, що йде в ім’я Господнє!</p>


<h4>ЛУКИ 14</h4>
<p>1 Одного разу, коли Він прийшов у дім одного з начальників фарисеїв у суботу поїсти хліба, вони стежили за Ним.</p>
<p>2 I ось був перед Ним один чоловік, хворий на водянку.</p>
<p>3 Iсус, заговоривши, сказав законникам і фарисеям: Чи можна зціляти в суботу?</p>
<p>4 Вони ж мовчали. Він, узявши його, зцілив і відпустив.</p>
<p>5 I, продовжуючи, сказав їм: У кого з вас осел чи віл упаде в колодязь, і він відразу не витягне його в суботній день?</p>
<p>6 I вони не могли відповісти Йому на це.</p>
<p>7 Розказав же запрошеним притчу, помітивши, як вони вибирають перші місця:</p>
<p>8 Коли будеш запрошений кимось на весілля, не возлягай на першому місці, щоб серед запрошених ним не виявилося поважнішого за тебе,</p>
<p>9 і той, хто запросив тебе і його, підійде і скаже тобі: Поступись йому місцем, — і тоді ти з соромом почнеш займати останнє місце.</p>
<p>10 Але коли будеш запрошений, прийди й возляж на останньому місці, щоб, коли прийде той, хто запросив тебе, він сказав тобі: Друже, пересядь вище. Тоді тобі буде честь перед тими, хто возлежить з тобою.</p>
<p>11 Бо кожен, хто підносить себе, буде понижений, а хто понижує себе, буде піднесений.</p>
<p>12 Сказав також і тому, хто запросив Його: Коли влаштовуєш обід чи вечерю, не запрошуй ні своїх друзів, ні своїх братів, ні своїх родичів, ні багатих сусідів, щоб і вони в свою чергу не запросили тебе і тобі не було відплати.</p>
<p>13 Але коли влаштовуєш бенкет, запрошуй бідних, калік, кульгавих, сліпих —</p>
<p>14 і будеш блаженним, бо вони не зможуть відплатити тобі; бо тобі буде відплачено при воскресінні праведних.</p>
<p>15 Почувши це, один із тих, що возлежали з Ним, сказав Йому: Блаженний той, хто їстиме хліб у Царстві Божому!</p>
<p>16 Він же сказав йому: Один чоловік влаштував велику вечерю і запросив багатьох.</p>
<p>17 У час вечері він послав свого раба сказати запрошеним: Ідіть, бо все вже готове.</p>
<p>18 I почали всі, як один, вибачатися. Перший сказав йому: Я купив поле, і мені необхідно піти подивитись його. Прошу тебе, вибач мені.</p>
<p>19 Iнший сказав: Я купив п’ять пар волів і йду випробувати їх. Прошу тебе, вибач мені.</p>
<p>20 Ще інший сказав: Я одружився і тому не можу прийти.</p>
<p>21 Той раб прийшов і розповів про це своєму Господарю. Тоді господар дому розгнівався і сказав своєму рабу: Піди швидше на вулиці й провулки міста і приведи сюди бідних, і калік, і кульгавих, і сліпих.</p>
<p>22 Раб сказав: Господарю, зроблено, як ти наказав, і ще є місце.</p>
<p>23 Господар сказав рабу: Піди на дороги й до огорож і змусь людей прийти, щоб мій дім наповнився.</p>
<p>24 Бо кажу вам, що ніхто з тих запрошених людей не скуштує моєї вечері.</p>
<p>25 Iшло з Ним багато людей, і Він, обернувшись, сказав їм:</p>
<p>26 Хто приходить до Мене і не ненавидить свого батька, і матері, і дружини, і дітей, і братів, і сестер, а до того ж і свого життя, той не може бути Моїм учнем.</p>
<p>27 I хто не несе свого хреста і йде за Мною, той не може бути Моїм учнем.</p>
<p>28 Бо хто з вас, бажаючи побудувати вежу, не сяде спочатку і не порахує витрат, чи має достатньо для закінчення?</p>
<p>29 Щоб, коли закладе підвалини і не зможе закінчити, усі, хто побачить, не почали сміятися з нього</p>
<p>30 і казати: Цей чоловік почав будувати і не зміг закінчити.</p>
<p>31 Або який цар, ідучи вести війну проти іншого царя, не сяде спочатку й не порадиться, чи зможе він з десятьма тисячами виступити проти того, хто йде на нього з двадцятьма тисячами?</p>
<p>32 Якщо ж ні, то, поки той ще далеко, пошле до нього посольство просити про мир.</p>
<p>33 Так і кожен з вас, хто не залишить усього, що має, не може бути Моїм учнем.</p>
<p>34 Сіль — хороша річ, та якщо сіль втратить смак, чим її приправити?</p>
<p>35 Вона ні для землі, ні для гною не придатна; її викидають геть. Хто має вуха, щоб слухати, нехай слухає!</p>


<h4>ЛУКИ 15</h4>
<p>1 Наближалися до Нього всі митники й грішники, щоб послухати Його.</p>
<p>2 Фарисеї ж і книжники рéмствували, кажучи: Він приймає грішників і їсть із ними.</p>
<p>3 I Він розказав їм таку притчу:</p>
<p>4 Яка з вас людина, маючи сто овець і загубивши одну з них, не залишить у пустелі дев’яноста дев’яти і не піде за загубленою, поки не знайде її?</p>
<p>5 I, знайшовши її, покладе з радістю на свої плечі,</p>
<p>6 і, прийшовши додому, скличе друзів і сусідів, і скаже їм: Порадійте зі мною: я знайшов свою загублену вівцю.</p>
<p>7 Кажу вам, що так само на небі буде більша радість за одного грішника, що кається, ніж за дев’яносто дев’ять праведників, які не мають потреби в покаянні.</p>
<p>8 Або яка жінка, маючи десять драхм, якщо загубить одну драхму, хіба не запалює світильник, і не замітає дім, і не шукає старанно, аж поки не знайде?</p>
<p>9 А знайшовши, скликає подруг і сусідок і каже: Порадійте зі мною: я знайшла драхму, яку загубила.</p>
<p>10 Так само, кажу вам, є радість перед ангелами Божими за одного грішника, що кається.</p>
<p>11 I сказав: В одного чоловіка було два сини.</p>
<p>12 I сказав молодший з них батькові: Батьку, дай мені частину маєтку, що належить мені. I батько розділив між ними майно.</p>
<p>13 Через декілька днів молодший син, зібравши все, подався в далеку країну і промарнував там свій маєток, живучи безпутно.</p>
<p>14 Коли ж він усе розтратив, у тій країні настав сильний голод, і він почав бідувати.</p>
<p>15 I він пішов і пристав до одного громадянина тієї країни, а той послав його на свої поля пасти свиней.</p>
<p>16 I він бажав наповнити свій шлунок стручками, які їли свині, та ніхто не давав йому.</p>
<p>17 Опам’ятавшись, він сказав: Скільки наймитів у мого батька мають вдосталь хліба, а я гину від голоду.</p>
<p>18 Устану, піду до свого батька і скажу йому: Батьку, я згрішив проти неба і перед тобою,</p>
<p>19 і вже не гідний називатися твоїм сином. Візьми мене за одного з твоїх наймитів.</p>
<p>20 Він устав і пішов до свого батька. Коли ж він ще був далеко, його батько побачив його, і зжалився, і побіг, і кинувся йому на шию, і розцілував його.</p>
<p>21 Син же сказав йому: Батьку, я згрішив проти неба і перед тобою, і вже не гідний називатися твоїм сином.</p>
<p>22 Та батько сказав своїм рабам: Принесіть найкращий одяг і вдягніть його, дайте перстень на його руку і сандалі на його ноги.</p>
<p>23 Приведіть відгодоване теля і заріжте: будемо їсти і веселитися.</p>
<p>24 Бо цей син мій був мертвий — і ожив, був загублений — і знайшовся. I почали веселитися.</p>
<p>25 Його ж старший син був на полі, і коли, повертаючись, наблизився до дому, то почув музику й хороводи.</p>
<p>26 I, покликавши одного із слуг, запитав, що це таке.</p>
<p>27 Той сказав йому: Прийшов твій брат, і твій батько зарізав відгодоване теля, бо прийняв його здоровим.</p>
<p>28 Він розгнівався і не хотів увійти. Його ж батько вийшов і став вмовляти його.</p>
<p>29 Та він сказав батькові у відповідь: Я он стільки років служу тобі і ніколи не переступав твого наказу, а ти ніколи не дав мені й козеняти, щоб мені повеселитися зі своїми друзями.</p>
<p>30 А коли цей син твій, який проїв твоє майно з блудницями, прийшов, ти зарізав для нього відгодоване теля.</p>
<p>31 Він же сказав йому: Сину, ти завжди зі мною, і все моє — твоє.</p>
<p>32 А треба було зрадіти й звеселитися, бо цей брат твій був мертвий — і ожив, був загублений — і знайшовся.</p>


<h4>ЛУКИ 16</h4>
<p>1 Сказав же і Своїм учням: Був один багатий чоловік, який мав управителя, і йому донесли на нього, що той марнує його майно.</p>
<p>2 Він покликав його і сказав йому: Що це я чую про тебе? Дай звіт про своє управління, бо ти не можеш більше управляти.</p>
<p>3 Управитель сказав у собі: Що мені робити? Мій господар забирає в мене управління. Копати не можу, просити милостиню соромлюсь.</p>
<p>4 Я знаю, що зробити, щоб, коли буду відсторонений від управління, люди прийняли мене в свої доми.</p>
<p>5 I, покликавши окремо кожного з боржників свого господаря, сказав першому: Скільки ти винен моєму господарю?</p>
<p>6 Той сказав: Сто батів оливи. Він сказав йому: Бери свою розписку, швидше сідай і пиши: «п’ятдесят».</p>
<p>7 Потім сказав іншому: А ти скільки винен? Той сказав: Сто корів пшениці. Він каже йому: Бери свою розписку і пиши: «вісімдесят».</p>
<p>8 I похвалив господар неправедного управителя за те, що розумно зробив; бо сини цього світу розумніші зі своїм родом від синів світла.</p>
<p>9 I Я кажу вам: Здобувайте собі друзів мамоною неправедною, щоб, коли вас не стане, вони прийняли вас у вічні оселі.</p>
<p>10 Вірний у найменшому і у великому вірний, а неправедний у найменшому і у великому неправедний.</p>
<p>11 Тож якщо в неправедній мамоні ви не були вірні, хто довірить вам істинне багатство?</p>
<p>12 I якщо в чужому ви не були вірні, хто дасть вам ваше?</p>
<p>13 Жоден слуга не може служити двом господарям, бо або одного буде ненавидіти, а іншого любити, або одному буде відданий, а іншого буде зневажати; не можете служити Богові й мамоні.</p>
<p>14 Чули все це й фарисеї, які були грошолюбними, і насміхалися з Нього.</p>
<p>15 І Він сказав їм: Ви виправдовуєте себе перед людьми, та Бог знає ваші серця; бо що високе в людей, те мерзота перед Богом.</p>
<p>16 Закон і Пророки були до Iоана; з того часу Царство Боже благовіститься і кожен силкується ввійти в нього.</p>
<p>17 Але легше небу й землі минути, ніж одній рисці з Закону пропасти.</p>
<p>18 Кожен, хто розлучається зі своєю дружиною і одружується на іншій, перелюбствує; і кожен, хто одружується на розлученій з чоловіком, перелюбствує.</p>
<p>19 Був один багатий чоловік, який одягався в порфіру і вісон і щодня розкішно веселився.</p>
<p>20 Був і один бідняк на ім’я Лазар, який лежав біля його воріт у виразках</p>
<p>21 і бажав наїстися крихт, що падали зі столу багача; та ще й собаки приходили й лизали його виразки.</p>
<p>22 I от бідняк помер і був віднесений ангелами на лоно Авраама. Помер і багач і був похований.</p>
<p>23 I в пеклі, будучи в муках, він підняв свої очі і побачив здаля Авраама і Лазаря на його лоні.</p>
<p>24 I закричав: Отче Аврааме! Змилуйся наді мною і пошли Лазаря, хай умочить кінчик свого пальця у воду і прохолодить мій язик, бо я мучуся в цьому полум’ї!</p>
<p>25 Та Авраам сказав: Сину, згадай, що ти за свого життя отримав свої блага, а Лазар так само лиха; тепер він тут утішається, а ти мучишся.</p>
<p>26 А крім всього того, між нами й вами встановлена велика прірва, щоб ті, які хочуть перейти звідси до вас, не могли і щоб звідти до нас не переходили.</p>
<p>27 Він же сказав: Тоді прошу тебе, отче, пошли його в дім мого батька —</p>
<p>28 бо в мене є п’ять братів — хай він засвідчить їм, щоб і вони не потрапили в це місце мук.</p>
<p>29 Авраам каже йому: У них є Мойсей і Пророки; хай слухають їх.</p>
<p>30 Та він сказав: Ні, отче Аврааме; от якщо хтось із мертвих прийде до них, то покаються.</p>
<p>31 Та Авраам сказав йому: Якщо вони Мойсея й Пророків не слухають, то якщо хтось і з мертвих воскресне, не повірять.</p>


<h4>ЛУКИ 17</h4>
<p>1 І сказав Iсус учням: Неможливо, щоб не прийшли спокуси, та горе тому, через кого вони приходять.</p>
<p>2 Йому було б краще, якби йому повісили на шию велике жорно і кинули в море, аніж щоб він спокусив одного з цих малих.</p>
<p>3 Дивіться за собою. Якщо згрішить проти тебе твій брат, докори йому; а якщо покається, прости йому.</p>
<p>4 I якщо сім разів на день згрішить проти тебе і сім разів на день вернеться до тебе і скаже: Каюсь, — прости йому.</p>
<p>5 I сказали апостоли Господу: Примнож нашу віру.</p>
<p>6 Господь же сказав: Якби ви мали віру з гірчичне зерно і сказали цій шовковиці: Вирвись із коренем і посадись у морі, — то вона послухалася б вас.</p>
<p>7 Хто з вас, маючи раба, що оре чи пасе, коли той прийде з поля, відразу скаже: Iди сідай за стіл?</p>
<p>8 Навпаки, чи не скаже йому: Приготуй мені щось повечеряти, підпережись і прислуговуй мені, поки я не поїм і не поп’ю, а після цього будеш їсти й пити сам?</p>
<p>9 Хіба він стане дякувати тому рабові за те, що той зробив наказане йому? Не думаю.</p>
<p>10 Так і ви, коли зробите все наказане вам, кажіть: Ми нікчемні раби, бо зробили те, що повинні були зробити.</p>
<p>11 Коли Він ішов у Єрусалим, то проходив через Самарію і Галілею.</p>
<p>12 I коли входив в одне село, зустріли Його десять прокажених чоловіків, які стали вдалині.</p>
<p>13 I вони піднесли голос, кажучи: Iсусе, наставнику, змилуйся над нами!</p>
<p>14 Побачивши їх, Він сказав їм: Підіть покажіться священникам. I коли вони йшли, то очистилися.</p>
<p>15 Один з них, побачивши, що зцілився, вернувся, гучним голосом славлячи Бога,</p>
<p>16 і впав ниць Йому в ноги, дякуючи Йому; а він був самаря´нином.</p>
<p>17 Iсус сказав у відповідь: Хіба не десять очистилося? А де ж дев’ять?</p>
<p>18 Невже не знайшлося нікого, хто вернувся б віддати славу Богу, крім цього чужинця?</p>
<p>19 I сказав йому: Устань і йди; твоя віра уздоровила тебе.</p>
<p>20 Будучи запитаний фарисеями, коли прийде Царство Боже, Він сказав їм у відповідь: Царство Боже не прийде помітно,</p>
<p>21 і не скажуть: Ось тут воно! — чи: Он там воно! — Бо ось Царство Боже є всередині вас.</p>
<p>22 I сказав учням: Прийдуть дні, коли ви побажаєте побачити один із днів Сина Людського і не побачите.</p>
<p>23 I скажуть вам: Ось тут Він! — або: Он там Він! — Не йдіть за ними й не женіться.</p>
<p>24 Бо як блискавка, блиснувши від одного краю неба, світить до іншого краю неба, таким буде й Син Людський у Свій день.</p>
<p>25 Але спочатку Він має багато постраждати і бути відкинутим цим родом.</p>
<p>26 I як було в дні Ноя, так буде і в дні Сина Людського:</p>
<p>27 люди їли, пили, женились, виходили заміж до того дня, як увійшов Ной у ковчег, і прийшов потоп, і всіх знищив.</p>
<p>28 Так само, як було і в дні Лота: люди їли, пили, купували, продавали, садили, будували,</p>
<p>29 а в день, коли Лот вийшов із Содома, пролилися дощем вогонь і сірка з неба і знищили всіх.</p>
<p>30 Так буде і в день, коли відкриється Син Людський.</p>
<p>31 У той день, хто буде на даху, а його речі в домі, хай не спускається взяти їх; і хто буде на полі, так само хай не вертається назад.</p>
<p>32 Пам’ятайте про дружину Лота.</p>
<p>33 Бо хто схоче зберегти своє життя, той втратить його, а хто втратить своє життя, той збереже його.</p>
<p>34 Кажу вам: у ту ніч двоє будуть на одному ліжку: один буде взятий, а інший — залишений.</p>
<p>35 Дві будуть молоти разом: одна буде взята, а інша — залишена.</p>
<p>36 Двоє будуть на полі: один буде взятий, а інший — залишений.</p>
<p>37 Вони кажуть Йому у відповідь: Де, Господи? Він сказав їм: Де тіло, там зберуться й орли.</p>


<h4>ЛУКИ 18</h4>
<p>1 Розказав їм і притчу про те, що треба завжди молитись і не падати духом,</p>
<p>2 кажучи: В одному місті був суддя, який Бога не боявся і людей не стидався.</p>
<p>3 У тому ж місті була вдова, яка ходила до нього й казала: Захисти мене від мого противника.</p>
<p>4 Він деякий час не хотів, а після цього сказав у собі: Хоч я і Бога не боюсь і людей не стидаюсь,</p>
<p>5 та оскільки ця вдова турбує мене, захищу її, щоб вона більше не приходила і не муляла мені очі.</p>
<p>6 I Господь сказав: Послухайте, що каже неправедний суддя.</p>
<p>7 А Бог хіба не подасть захист Своїм вибраним, що волають до Нього день і ніч, і зволікатиме захистити їх?</p>
<p>8 Кажу вам, що скоро подасть їм захист. Та коли прийде Син Людський, чи знайде віру на землі?</p>
<p>9 Розказав і тим, які надіялися на себе, що вони праведні, і зневажали інших, таку притчу:</p>
<p>10 Два чоловіки прийшли в Храм помолитися: один фарисей, а інший митник.</p>
<p>11 Фарисей став і так про себе молився: Боже, дякую Тобі, що я не такий, як інші люди: грабіжники, неправедні, перелюбники чи як оцей митник.</p>
<p>12 Я пощуся двічі на тиждень, даю десятину з усього, що отримую.</p>
<p>13 А митник, стоячи вдалині, не смів навіть очей підняти до неба, а бив себе в груди й казав: Боже, будь милостивий до мене, грішника!</p>
<p>14 Кажу вам: цей пішов додому виправданим, а не той; бо кожен, хто підносить себе, буде понижений, а хто понижує себе, буде піднесений.</p>
<p>15 Приносили до Нього й немовлят, щоб Він доторкнувся до них, та учні, побачивши це, заборонили їм.</p>
<p>16 Та Iсус, покликавши їх, сказав: Пустіть дітей приходити до Мене і не забороняйте їм, бо таких є Царство Боже.</p>
<p>17 Iстинно вам кажу: хто не прийме Царства Божого, як дитя, той не ввійде в нього.</p>
<p>18 Один із начальників запитав Його: Учителю добрий, що мені робити, щоб успадкувати вічне життя?</p>
<p>19 Iсус сказав йому: Чому ти називаєш Мене добрим? Ніхто не добрий, крім одного Бога.</p>
<p>20 Ти знаєш заповіді: Не перелюбствуй, не вбивай, не кради, не лжесвідчи, шануй свого батька і свою матір.</p>
<p>21 Той сказав: Усе це я виконав з юності.</p>
<p>22 Почувши це, Iсус сказав йому: Ще одного тобі бракує: продай усе, що маєш, і роздай бідним, і будеш мати скарб на небі; тоді приходь і йди за Мною.</p>
<p>23 Він, почувши це, дуже засмутився, бо був дуже багатий.</p>
<p>24 Iсус, побачивши, що він дуже засмутився, сказав: Як важко тим, хто має багатство, увійти в Царство Боже.</p>
<p>25 Бо легше верблюду пройти крізь вушко голки, ніж багатому ввійти в Царство Боже.</p>
<p>26 Ті, що почули це, сказали: Хто ж тоді може спастися?</p>
<p>27 Та Він сказав: Неможливе для людей можливе для Бога.</p>
<p>28 Петро ж сказав: Ось ми залишили все і пішли за Тобою.</p>
<p>29 Він сказав їм: Iстинно вам кажу: немає нікого, хто залишив дім, чи батьків, чи братів, чи дружину, чи дітей ради Царства Божого</p>
<p>30 і не отримає значно більше в цей час, а в майбутньому світі — вічне життя.</p>
<p>31 Узявши Дванадцятьох, Він сказав їм: Ось ми йдемо в Єрусалим, і збудеться все, написане через пророків про Сина Людського.</p>
<p>32 Бо Він буде виданий язичникам, і буде осміяний, і зневажений, і опльований,</p>
<p>33 і після бичування вони вб’ють Його, та на третій день Він воскресне.</p>
<p>34 Але вони нічого з цього не зрозуміли; ці слова були приховані від них, і вони не розуміли сказаного.</p>
<p>35 Коли Він наближався до Єрихона, один сліпий сидів край дороги і просив милостиню.</p>
<p>36 Почувши, що мимо проходить народ, він запитав, що це таке.</p>
<p>37 Йому сказали, що проходить Iсус Назарянин.</p>
<p>38 I він закричав: Iсусе, Сину Давидів, змилуйся наді мною!</p>
<p>39 Ті, що йшли попереду, змушували його замовчати, та він ще дужче кричав: Сину Давидів, змилуйся наді мною!</p>
<p>40 Iсус зупинився і наказав привести його до Себе, і, коли той підійшов, запитав його:</p>
<p>41 Що ти хочеш, щоб Я зробив для тебе? Він сказав: Господи, щоб я прозрів!</p>
<p>42 Iсус сказав йому: Прозри, твоя віра уздоровила тебе.</p>
<p>43 I він відразу прозрів і пішов за Iсусом, славлячи Бога; і весь народ, побачивши це, віддав хвалу Богу.</p>


<h4>ЛУКИ 19</h4>
<p>1 Увійшовши в Єрихон, Iсус проходив через нього.</p>
<p>2 I ось прийшов чоловік, який звався ім’ям Закхей (а він був начальником митників і був багатим),</p>
<p>3 і хотів побачити Iсуса, Хто Він, та не міг через народ, бо був малий на зріст.</p>
<p>4 I, забігши наперед, виліз на сикомор, щоб побачити Його, бо Він мав проходити тудою.</p>
<p>5 Iсус, коли прийшов на те місце, звів погляд, побачив його і сказав йому: Закхею, злізай швидше, бо сьогодні Мені треба бути у твоєму домі.</p>
<p>6 I він швидко зліз і прийняв Його з радістю.</p>
<p>7 I всі, побачивши це, почали рéмствувати, кажучи: Він зайшов у гості до грішного чоловіка.</p>
<p>8 А Закхей устав і сказав Господу: Господи, половину свого майна я віддам бідним, і якщо відняв щось у кого, віддам вчетверо.</p>
<p>9 Iсус сказав йому: Сьогодні прийшло спасіння в цей дім, тому що й він син Авраама.</p>
<p>10 Бо Син Людський прийшов знайти й спасти загибле.</p>
<p>11 Коли вони слухали це, Він розказав ще одну притчу, тому що був поблизу Єрусалима і вони думали, що ось-ось має з’явитися Царство Боже.</p>
<p>12 Тож Він сказав: Один знатний чоловік вирушив у далеку країну, щоб отримати собі царство і повернутися.</p>
<p>13 Покликавши десятьох своїх рабів, він дав їм десять мін і сказав їм: Заробляйте, поки я не прийду.</p>
<p>14 Та його громадяни ненавиділи його і послали вслід за ним посольство сказати: Ми не хочемо, щоб він царював над нами.</p>
<p>15 Коли ж він, отримавши царство, повернувся, то сказав покликати до себе тих рабів, яким дав гроші, щоб дізнатися, хто що заробив.</p>
<p>16 Прийшов перший і сказав: Господарю, твоя міна принесла ще десять мін.</p>
<p>17 Він сказав йому: Гаразд, добрий рабе! За те, що в найменшому ти був вірним, май владу над десятьма містами.</p>
<p>18 Прийшов другий і сказав: Господарю, твоя міна принесла п’ять мін.</p>
<p>19 Він сказав і цьому: I ти будь над п’ятьма містами.</p>
<p>20 Прийшов інший і сказав: Господарю, ось твоя міна, яку я зберігав у хустці,</p>
<p>21 бо боявся тебе, тому що ти людина жорстока: береш, чого не клав, і жнеш, чого не сіяв.</p>
<p>22 Він же каже йому: Твоїми ж устами буду судити тебе, злий рабе. Ти знав, що я людина жорстока, беру, чого не клав, і жну, чого не сіяв.</p>
<p>23 Чому ж ти не віддав мої гроші міняльникам, щоб я, повернувшись, отримав своє з лихвою?</p>
<p>24 I сказав тим, що стояли поруч: Заберіть у нього міну і дайте тому, хто має десять мін.</p>
<p>25 Вони сказали йому: Господарю, у нього вже є десять мін.</p>
<p>26 Бо кажу вам, що кожному, хто має, дасться ще, а в того, хто не має, забереться й те, що має.</p>
<p>27 А тих моїх ворогів, які не хотіли, щоб я царював над ними, приведіть сюди і заріжте переді мною.</p>
<p>28 Сказавши це, Він пішов уперед, прямуючи в Єрусалим.</p>
<p>29 Коли Він наблизився до Віффагії і Віфанії, до гори, яка називається Оливною, то послав двох Своїх учнів,</p>
<p>30 сказавши: Підіть у село, що перед вами; в ньому при вході ви знайдете прив’язане осля, на яке ніхто з людей ніколи не сідав; відв’яжіть його і приведіть.</p>
<p>31 А якщо хтось спитає вас: Навіщо ви відв’язуєте? — ви скажете йому так: Воно потрібне Господу.</p>
<p>32 Послані пішли і знайшли все так, як Він сказав їм.</p>
<p>33 Коли ж вони відв’язували осля, його господарі сказали їм: Навіщо ви відв’язуєте осля?</p>
<p>34 Вони сказали: Воно потрібне Господу.</p>
<p>35 I привели його до Iсуса, і, накинувши на осля свій одяг, посадили на нього Iсуса.</p>
<p>36 Коли ж Він їхав, люди стелили на дорозі свій одяг.</p>
<p>37 А коли Він наближався вже до спуску з Оливної гори, вся безліч учнів почала з радістю хвалити Бога гучним голосом за всі чудеса, які вони бачили,</p>
<p>38 кажучи: Благословенний Цар, що йде в ім’я Господнє! Мир на небі і слава у вишніх!</p>
<p>39 Деякі ж фарисеї з народу сказали Йому: Учителю, заборони Своїм учням!</p>
<p>40 Та Він сказав їм у відповідь: Кажу вам, що якщо вони замовкнуть, то каміння закричить.</p>
<p>41 Коли Він наблизився і побачив місто, то заплакав над ним</p>
<p>42 і сказав: Якби й ти хоч у цей твій день дізналося, що потрібно для твого миру, та це приховано від твоїх очей.</p>
<p>43 Бо прийдуть на тебе дні, коли твої вороги обнесуть тебе валом, і оточать тебе, і стиснуть тебе звідусюди,</p>
<p>44 і зрівняють з землею тебе й твоїх дітей у тобі, і не залишать у тобі каменя на камені, за те, що ти не впізнало часу свого відвідання.</p>
<p>45 I увійшовши в Храм, Він почав виганяти тих, хто продавав і купував у ньому,</p>
<p>46 кажучи їм: Написано: Мій дім є домом молитви, — а ви зробили з нього вертеп розбійників.</p>
<p>47 I щодня навчав у Храмі. Первосвященники ж, книжники і начальники народу шукали, щоб погубити Його,</p>
<p>48 та не знаходили, що можна зробити, бо весь народ невідступно слухав Його.</p>


<h4>ЛУКИ 20</h4>
<p>1 В один із тих днів, коли Він навчав народ у Храмі і проповідував Євангеліє, підійшли первосвященники й книжники зі старійшинами</p>
<p>2 і сказали Йому: Скажи нам: якою владою Ти це робиш чи хто дав Тобі таку владу?</p>
<p>3 Він сказав їм у відповідь: Запитаю і Я вас про одну річ, а ви скажіть Мені:</p>
<p>4 Iоанове хрещення було з неба чи від людей?</p>
<p>5 Вони ж стали міркувати між собою, кажучи: Якщо скажемо: З неба, — Він скаже: Чому ж ви не повірили йому? —</p>
<p>6 А якщо скажемо: Від людей, — весь народ поб’є нас камінням, бо він упевнений, що Iоан — пророк.</p>
<p>7 I вони відповіли, що не знають звідки.</p>
<p>8 Iсус сказав їм: I Я не скажу вам, якою владою це роблю.</p>
<p>9 I почав розказувати народу таку притчу: Один чоловік посадив виноградник, здав його в оренду виноградарям, а сам на довгий час поїхав в іншу країну.</p>
<p>10 У свій час послав до виноградарів раба, щоб вони дали йому плодів з виноградника, та виноградарі побили його і відіслали ні з чим.</p>
<p>11 Він послав ще іншого раба, але вони й того побили, зганьбили і відіслали ні з чим.</p>
<p>12 Він послав ще третього, але вони й цього поранили і вигнали.</p>
<p>13 Тоді господар виноградника сказав: Що ж мені робити? Пошлю-но я свого улюбленого сина, може, його, побачивши, посоромляться.</p>
<p>14 Та виноградарі, побачивши його, стали міркувати між собою, кажучи: Це спадкоємець. Ходімо вб’ємо його, щоб спадщина була наша.</p>
<p>15 I, викинувши його з виноградника, вбили. Отже, що зробить з ними господар виноградника?</p>
<p>16 Він приїде і знищить тих виноградарів, а виноградник віддасть іншим. Почувши це, вони сказали: Хай не буде цього!</p>
<p>17 Та Він, поглянувши на них, сказав: Що тоді значить оце написане: Камінь, який відкинули будівничі, став наріжним каменем?</p>
<p>18 Кожен, хто впаде на той камінь, розіб’ється, а на кого він упаде, того роздавить.</p>
<p>19 I первосвященники й книжники хотіли накласти на Нього руки в цей самий час, та побоялись народу; бо зрозуміли, що це про них Він розказав цю притчу.</p>
<p>20 I, підстерігши Його, підіслали підглядачів, які вдавали з себе праведних, щоб ті зловили Його на слові, щоб видати Його під начало й владу правителя.</p>
<p>21 I вони запитали Його: Учителю, ми знаємо, що Ти правильно кажеш і навчаєш, і не дивишся на особу, але навчаєш шляху Божому по правді.</p>
<p>22 Можна нам платити податок кесарю чи ні?</p>
<p>23 Він же, зрозумівши їхню хитрість, сказав їм: Що ви спокушаєте Мене?</p>
<p>24 Покажіть Мені динарій. Чиє на ньому зображення й напис? Вони сказали у відповідь: Кесаря.</p>
<p>25 Він сказав їм: Тож віддавайте кесареве кесарю, а Боже — Богу.</p>
<p>26 I не змогли зловити Його на слові перед народом, і, здивувавшись Його відповіді, замовкли.</p>
<p>27 Тоді підійшли деякі з садукеїв, які заперечують, що є воскресіння, і запитали Його:</p>
<p>28 Учителю, Мойсей написав нам: Якщо в когось помре брат, що мав дружину, і помре бездітним, то його брат нехай візьме дружину і дасть потомство своєму брату.</p>
<p>29 Так от, було семеро братів. Перший, узявши дружину, помер бездітним.</p>
<p>30 Узяв ту дружину другий, і той помер бездітним.</p>
<p>31 Третій узяв її, так само й усі семеро, і не залишили дітей, і померли.</p>
<p>32 Після всіх померла й жінка.</p>
<p>33 Тож при воскресінні дружиною котрого з них вона буде? Адже семеро мали її за дружину.</p>
<p>34 Iсус сказав їм у відповідь: Сини цього світу женяться й виходять заміж,</p>
<p>35 а ті, що удостоїлись досягнути того світу і воскресіння з мертвих, ні женяться, ні виходять заміж,</p>
<p>36 бо й померти вже не можуть, тому що вони рівні ангелам і є синами Божими, будучи синами воскресіння.</p>
<p>37 А що мертві воскресають, то й Мойсей показав у розповіді про кущ, коли називає Господа Богом Авраама, Богом Iсаака і Богом Якова.</p>
<p>38 Бог же не є Богом мертвих, а живих, бо для Нього всі живі.</p>
<p>39 Деякі з книжників сказали у відповідь: Учителю, Ти добре сказав.</p>
<p>40 I вже не наважувалися питати Його ні про що.</p>
<p>41 Він же сказав їм: Як це люди кажуть, що Христос є сином Давида?</p>
<p>42 Адже сам Давид у книзі Псалмів каже: Сказав Господь моєму Господу: Сиди праворуч Мене,</p>
<p>43 доки не покладу Твоїх ворогів підніжком для Твоїх ніг?</p>
<p>44 Отже, Давид називає Його Господом, то як Він може бути його сином?</p>
<p>45 Коли ж весь народ слухав, Він сказав Своїм учням:</p>
<p>46 Стережіться книжників, які люблять ходити в довгому одязі і люблять вітання на площах, перші місця в синагогах і перші місця на бенкетах,</p>
<p>47 які поїдають доми вдів і напоказ довго моляться. Вони отримають тяжче засудження!</p>


<h4>ЛУКИ 21</h4>
<p>1 Звівши погляд, Він побачив, як багаті клали свої дари в скарбницю.</p>
<p>2 Побачив також і одну бідну вдову, яка поклала туди дві лепти,</p>
<p>3 і сказав: Iстинно вам кажу: ця бідна вдова поклала більше за всіх.</p>
<p>4 Бо всі ці зі свого достатку поклали в дар Богу, а вона зі свого нестатку поклала весь прожиток, який мала.</p>
<p>5 Коли деякі говорили про Храм, що він прикрашений гарними каменями і приношеннями, Він сказав:</p>
<p>6 Прийдуть дні, у які з того, що ви бачите, не залишиться каменя на камені — усе буде зруйновано.</p>
<p>7 Вони запитали Його: Учителю, а коли це буде і яка ознака, коли це має статися?</p>
<p>8 Він же сказав: Стережіться, щоб вас не ввели в оману, бо багато хто прийде під Моїм ім’ям і скаже: Це Я, — і: Час наблизився. — Ви ж не йдіть за ними.</p>
<p>9 Коли ж почуєте про війни й заворушення, не жахайтесь, бо це має статися спочатку; та не відразу буде кінець.</p>
<p>10 Тоді сказав їм: Повстане народ на народ і царство на царство,</p>
<p>11 і будуть великі землетруси в різних місцях, і голод, і мор; і будуть великі жахи й знамення з неба.</p>
<p>12 А перед усім цим накладуть на вас свої руки і будуть гнати, видаючи в синагоги і в’язниці, і поведуть за Моє ім’я до царів і правителів.</p>
<p>13 Та це послужить вам для свідчення.</p>
<p>14 Тому покладіть собі на серце не обдумувати наперед, що відповісти,</p>
<p>15 бо Я дам вам уста і мудрість, якій не зможуть заперечити чи протистати всі ваші противники.</p>
<p>16 I видадуть вас і батьки, і брати, і рідні, і друзі, і деяких з вас уб’ють.</p>
<p>17 I всі будуть ненавидіти вас за Моє ім’я.</p>
<p>18 Але у вас і волосина з голови не пропаде.</p>
<p>19 Своїм терпінням здобувайте свої душі.</p>
<p>20 Коли ж побачите Єрусалим, оточений військами, тоді знайте, що наблизилося його спустошення.</p>
<p>21 Тоді ті, що в Iудеї, хай тікають у гори, і ті, що всередині міста, хай виходять з нього, і ті, що на околицях, хай не входять у нього.</p>
<p>22 Бо це дні помсти, щоб збулося все написане.</p>
<p>23 Горе в ті дні вагітним і тим, що годують грудьми, бо буде велика біда на цій землі і гнів на цьому народі!</p>
<p>24 I впаде він від вістря меча, і буде відведений у полон між усі народи, а Єрусалим будуть топтати язичники, доки не сповняться часи язичників.</p>
<p>25 I будуть знамення на сонці, і місяці, і зірках, а на землі — тривога народів і подив; море і хвилі будуть шуміти,</p>
<p>26 люди будуть непритомніти від страху й очікування того, що насувається на світ; бо сили небесні затрясуться.</p>
<p>27 I тоді побачать Сина Людського, що йтиме на хмарі з великою силою й славою.</p>
<p>28 Коли ж це почне ставатися, випряміться і підніміть свої голови, тому що ваше викуплення наближається.</p>
<p>29 I розказав їм притчу: Подивіться на смоковницю і на всі дерева:</p>
<p>30 Коли вони вже розпускаються, то ви, бачачи це, самі знаєте, що вже близько літо.</p>
<p>31 Так і ви, коли побачите, що це стається, знайте, що близько Царство Боже.</p>
<p>32 Iстинно вам кажу: не мине цей рід, як все станеться.</p>
<p>33 Небо і земля минуть, а Мої слова не минуть.</p>
<p>34 Дивіться за собою, щоб ваші серця не обтяжувалися бенкетуванням, пияцтвом і життєвими турботами і щоб той день не застав вас зненацька.</p>
<p>35 Бо він, як тенета, прийде на всіх, що живуть по всьому лицю землі.</p>
<p>36 Тож пильнуйте і повсякчас моліться, щоб удостоїтись уникнути всього того, що має статися, і стати перед Сином Людським.</p>
<p>37 Удень Він навчав у Храмі, а вночі виходив і ночував на горі, яка називається Оливною.</p>
<p>38 I весь народ приходив на світанку до Нього в Храм, щоб слухати Його.</p>


<h4>ЛУКИ 22</h4>
<p>1 Наближалося свято Опрісноків, яке називається Пасхою,</p>
<p>2 і первосвященники й книжники шукали, як би вбити Його, бо боялись народу.</p>
<p>3 Увійшов же сатана в Iуду, прозваного Iскаріотом, що був із числа Дванадцятьох,</p>
<p>4 і він пішов і поговорив із первосвященниками й сторожею, як би видати Його їм.</p>
<p>5 Вони зраділи і домовилися дати йому грошей.</p>
<p>6 Він погодився і шукав нагоди, щоб видати Його їм не при народі.</p>
<p>7 Настав день Опрісноків, у який належало заколювати пасху,</p>
<p>8 і Iсус послав Петра й Iоана, і сказав: Підіть приготуйте нам пасху, щоб ми поїли.</p>
<p>9 Вони сказали Йому: Де Ти хочеш, щоб ми приготували?</p>
<p>10 Він сказав їм: Ось коли увійдете в місто, зустріне вас чоловік, який нестиме глек з водою. Підіть за ним у дім, куди він увійде,</p>
<p>11 і скажіть господарю дому: Учитель каже тобі: Де кімната, у якій Мені їсти пасху зі Своїми учнями?</p>
<p>12 I він покаже вам велику застелену горницю: там і приготуйте.</p>
<p>13 Вони пішли і знайшли все так, як Він сказав їм, і приготували пасху.</p>
<p>14 Коли настав час, Він возліг, і з Ним дванадцять апостолів.</p>
<p>15 I сказав їм: Я дуже бажав їсти з вами цю пасху перед Моїми стражданнями.</p>
<p>16 Бо кажу вам, що вже не їстиму її, доки вона не здійсниться в Царстві Божому.</p>
<p>17 I, взявши чашу і віддавши подяку, сказав: Візьміть її і розділіть між собою.</p>
<p>18 Бо кажу вам, що не буду пити плоду виноградної лози, доки не прийде Царство Боже.</p>
<p>19 I, взявши хліб і віддавши подяку, розламав і роздав їм, кажучи: Це Моє тіло, яке за вас віддається; це робіть на згадку про Мене.</p>
<p>20 Так само взяв і чашу після вечері, кажучи: Ця чаша — Новий Завіт у Моїй крові, яка за вас проливається.</p>
<p>21 Та ось рука Мого зрадника зі Мною за столом.</p>
<p>22 Утім, Син Людський відійде, як Йому призначено, але горе тій людині, яка зрадить Його.</p>
<p>23 I вони почали питати один одного, хто з них той, що зробить таке.</p>
<p>24 Виникла й суперечка між ними, хто з них має вважатись найбільшим.</p>
<p>25 Він же сказав їм: Царі язичників панують над ними, і їхні володарі називаються доброчинцями.</p>
<p>26 А ви не будьте такі: а найбільший серед вас нехай буде як наймолодший, і керівник — як слуга.</p>
<p>27 Бо хто більший: той, хто возлежить, чи той, хто прислуговує? Чи не той, хто возлежить? А Я серед вас як той, хто прислуговує.</p>
<p>28 Ви ж пробули зі Мною в Моїх спокусах,</p>
<p>29 і Я заповідаю вам Царство, як заповів Мені Мій Отець,</p>
<p>30 щоб ви їли й пили за Моїм столом у Моєму Царстві і сіли на престолах судити дванадцять племен Iзраїля.</p>
<p>31 I Господь сказав: Симоне, Симоне! Ось сатана випросив, щоб просіяти вас, як пшеницю,</p>
<p>32 та Я молився за тебе, щоб не зникла твоя віра; і ти, коли навернешся, утверди своїх братів.</p>
<p>33 Петро сказав Йому: Господи, з Тобою я готовий іти і у в’язницю, і на смерть!</p>
<p>34 Та Iсус сказав: Кажу тобі, Петре: не заспіває сьогодні півень, як ти тричі зречешся, що знаєш Мене.</p>
<p>35 I сказав їм: Коли Я посилав вас без калитки, і торби, і сандаль, чи вам бракувало чогось? Вони сказали: Нічого.</p>
<p>36 Він сказав їм: А тепер, хто має калитку, хай візьме її, так само й торбу; а хто не має меча, хай продасть свій одяг і купить.</p>
<p>37 Бо кажу вам, що має ще здійснитися наді Мною оце написане: I до злочинців був зарахований. Бо написане про Мене підійшло до здійснення.</p>
<p>38 Вони сказали: Господи, ось тут два мечі. Він же сказав їм: Досить.</p>
<p>39 I, вийшовши, пішов за звичаєм на Оливну гору, і з Ним пішли і Його учні.</p>
<p>40 Прийшовши на місце, Він сказав їм: Моліться, щоб не впасти в спокусу.</p>
<p>41 А Сам відійшов від них на відстань кидка каменя і, ставши на коліна, молився,</p>
<p>42 кажучи: Отче, якщо Ти хочеш, пронеси цю чашу повз Мене! Утім, не Моя воля, а Твоя хай буде!</p>
<p>43 I з’явився Йому ангел з неба і підкріпляв Його.</p>
<p>44 I, будучи в борінні, Він ще палкіше молився, і Його піт був як краплі крові, що падали на землю.</p>
<p>45 Уставши з молитви, Він прийшов до учнів і побачив, що вони сплять від суму,</p>
<p>46 і сказав їм: Що ви спите? Устаньте й моліться, щоб не впасти в спокусу.</p>
<p>47 Ще Він говорив, як з’явився народ, а попереду нього йшов один із Дванадцятьох на ім’я Iуда, і він наблизився до Iсуса, щоб поцілувати Його.</p>
<p>48 Та Iсус сказав йому: Iудо, то ти поцілунком зраджуєш Сина Людського?</p>
<p>49 Ті ж, що були навколо Нього, побачивши, до чого йде, сказали Йому: Господи, чи не вдарити нам мечем?</p>
<p>50 I один з них ударив раба первосвященника і відтяв йому праве вухо.</p>
<p>51 Та Iсус сказав у відповідь: Облиште, досить! — і, доторкнувшись до його вуха, зцілив його.</p>
<p>52 А первосвященникам, сторожі Храму й старійшинам, що прийшли до Нього, Iсус сказав: Як на розбійника вийшли ви з мечами й киями.</p>
<p>53 Коли щодня Я був з вами у Храмі, ви не простягали рук до Мене, але тепер ваш час і влада темряви.</p>
<p>54 I вони, взявши Його, повели і привели Його в дім первосвященника. Петро ж ішов слідом здаля.</p>
<p>55 Коли вони розпалили вогнище посередині двору і сіли разом, сів серед них і Петро.</p>
<p>56 Побачила його одна служниця, як він сидів біля вогню, і, вдивившись у нього, сказала: I цей був з Ним.</p>
<p>57 Та він зрікся Його, сказавши: Жінко, я не знаю Його.</p>
<p>58 Трохи згодом побачив його інший і сказав: I ти один з них. Та Петро сказав: Чоловіче, я не з них.</p>
<p>59 Минуло близько однієї години, і хтось інший твердив, кажучи: Точно, і цей був з Ним, бо він галілеянин.</p>
<p>60 Та Петро сказав: Чоловіче, я не знаю, про що ти говориш. I відразу, ще він говорив, заспівав півень.</p>
<p>61 Тут Господь обернувся і поглянув на Петра. I згадав Петро слова Господа, як Він сказав йому: Перш ніж заспіває півень, ти тричі зречешся Мене.</p>
<p>62 I, вийшовши назовні, Петро гірко заплакав.</p>
<p>63 А люди, що тримали Iсуса, насміхались над Ним і били Його;</p>
<p>64 і, закривши Йому обличчя, били Його по обличчю, і питали Його: Проречи, хто вдарив Тебе.</p>
<p>65 I багато чого іншого, лихословлячи, говорили проти Нього.</p>
<p>66 А коли настав день, зібралися старійшини народу, первосвященники й книжники, і привели Його у свій Синедріон, і сказали:</p>
<p>67 Чи Ти Христос? Скажи нам. Та Він сказав їм: Якщо Я скажу вам, ви не повірите,</p>
<p>68 а якщо запитаю, ви не відповісте Мені і не відпустите Мене.</p>
<p>69 Віднині Син Людський буде сидіти праворуч Сили Божої.</p>
<p>70 Тоді всі сказали: То Ти Син Божий? Він сказав їм: Ви самі кажете, що Я.</p>
<p>71 Вони ж сказали: Навіщо нам ще свідчення? Адже ми самі чули з Його вуст.</p>


<h4>ЛУКИ 23</h4>
<p>1 І встало все їхнє зборище і повело Його до Пілата.</p>
<p>2 I почали звинувачувати Його, кажучи: Ми виявили, що Він зводить народ і забороняє платити податки кесарю, називаючи Себе Христом-Царем.</p>
<p>3 Пілат запитав Його: Ти Цар іудейський? Він сказав йому у відповідь: Ти сам кажеш.</p>
<p>4 Пілат сказав первосвященникам і народу: Я не знаходжу ніякої вини в цьому чоловікові.</p>
<p>5 Та вони ще дужче стали казати: Він підбурює народ, навчаючи по всій Iудеї, почавши з Галілеї і до цього місця.</p>
<p>6 Пілат, почувши про Галілею, запитав, чи цей чоловік галілеянин.</p>
<p>7 I, дізнавшись, що Він з володінь Iрода, відіслав Його до Iрода, який у ті дні теж був у Єрусалимі.</p>
<p>8 Iрод, побачивши Iсуса, дуже зрадів, бо давно хотів побачити Його, тому що багато чув про Нього і сподівався побачити від Нього якесь чудо.</p>
<p>9 I ставив Йому багато питань, та Він нічого не відповідав йому.</p>
<p>10 Первосвященники ж і книжники стояли і несамовито звинувачували Його.</p>
<p>11 А Iрод зі своїми воїнами, зневаживши Його й насміявшись над Ним, одягнув Його в розкішний одяг і послав Його назад до Пілата.</p>
<p>12 I стали в той день Пілат і Iрод друзями між собою, бо раніше були у ворожнечі один з одним.</p>
<p>13 Пілат же, скликавши первосвященників, начальників і народ,</p>
<p>14 сказав їм: Ви привели до мене цього чоловіка як такого, що зводить народ. I ось я, допитавши Його перед вами, не знайшов у цьому чоловікові ніякої вини з того, у чому ви звинувачуєте Його.</p>
<p>15 Так само й Iрод, бо я посилав вас до нього, і ось нічого, вартого смерті, не зроблено Ним.</p>
<p>16 Тож покараю Його і звільню</p>
<p>17 (а йому необхідно було на свято звільняти їм одного в’язня).</p>
<p>18 Та вони закричали всі разом: Геть Його, а звільни нам Варавву!</p>
<p>19 (який за повстання і вбивство, скоєні в місті, був посаджений у в’язницю).</p>
<p>20 Пілат же, бажаючи звільнити Iсуса, знову заговорив до них.</p>
<p>21 Та вони кричали: Розіпни, розіпни Його!</p>
<p>22 Він утретє сказав їм: Яке ж зло Він зробив? Я не знайшов у Ньому нічого, вартого смерті. Тож покараю Його і звільню.</p>
<p>23 Та вони наполегливо продовжували вимагати гучними голосами розіп’ясти Його, і крики їх і первосвященників перемогли.</p>
<p>24 I Пілат присудив, щоб було за їхнім проханням:</p>
<p>25 звільнив їм посадженого у в’язницю за повстання і вбивство, якого вони просили, а Iсуса видав у їхню волю.</p>
<p>26 I коли Його повели, то затримали одного Симона кірінеянина, що йшов із села, і поклали на нього хрест, щоб він ніс за Iсусом.</p>
<p>27 За Ним ішло дуже багато народу й жінок, які голосили й ридали за Ним.</p>
<p>28 Iсус, повернувшись до них, сказав: Дочки єрусалимські, не плачте за Мною, а плачте за собою і за своїми дітьми.</p>
<p>29 Бо ось настають дні, у які скажуть: Блаженні безплідні, і утроби, що не народжували, і груди, що не годували.</p>
<p>30 Тоді почнуть казати горам: Упадіть на нас! — і пагорбам: Покрийте нас!</p>
<p>31 Бо якщо з зеленим деревом таке роблять, то що буде з сухим?</p>
<p>32 Вели з Ним на смерть і двох інших, злочинців.</p>
<p>33 I коли прийшли на місце, яке називається Череп, там розіп’яли Його і злочинців: одного праворуч, а іншого ліворуч.</p>
<p>34 Iсус же сказав: Отче, прости їм, бо вони не знають, що роблять! Вони ж ділили Його одяг, кидаючи жереб.</p>
<p>35 А народ стояв і дивився. Насміхалися з ним і начальники, кажучи: Iнших спасав, хай спасе Себе, якщо Він Христос, обранець Божий!</p>
<p>36 Насміхались над Ним і воїни, підходячи й підносячи Йому винний оцет</p>
<p>37 і кажучи: Якщо Ти Цар іудейський, спаси Себе!</p>
<p>38 Був і напис, написаний над Ним грецькими, латинськими і єврейськими літерами: Це — Цар іудейський.</p>
<p>39 Один з повішених злочинців лихословив Його, кажучи: Якщо Ти Христос, спаси Себе і нас!</p>
<p>40 А інший, обізвавшись, докоряв йому, кажучи: Невже ти не боїшся Бога, коли й сам на таке ж засуджений?</p>
<p>41 I ми засуджені справедливо, бо отримали варте того, що зробили, а Він нічого поганого не зробив.</p>
<p>42 I сказав Iсусу: Згадай мене, Господи, коли прийдеш у Своє Царство.</p>
<p>43 Iсус сказав йому: Iстинно тобі кажу: сьогодні ти будеш зі Мною в раю.</p>
<p>44 Було ж близько шостої години, і настала темрява по всій землі і тривала до дев’ятої години.</p>
<p>45 I сонце затьмарилось, і завіса Храму розірвалась посередині.</p>
<p>46 А Iсус, скрикнувши гучним голосом, сказав: Отче, у Твої руки віддаю Свій дух! I, сказавши це, випустив дух.</p>
<p>47 Сотник, побачивши, що сталося, прославив Бога, кажучи: Дійсно Цей Чоловік був праведник!</p>
<p>48 I весь народ, що зійшовся на це видовище, побачивши, що сталося, повертався, б’ючи себе в груди.</p>
<p>49 Усі ж, хто знав Його, і жінки, які прийшли з Ним із Галілеї, стояли вдалині і дивилися на це.</p>
<p>50 I ось прийшов чоловік на ім’я Йосип, член Ради, чоловік добрий і праведний</p>
<p>51 (він не був згодний з їхнім рішенням і дією), з іудейського міста Аримафеї, який і сам чекав Царства Божого.</p>
<p>52 Він прийшов до Пілата і попросив тіло Iсуса.</p>
<p>53 I, знявши його, обгорнув його льняним полотном і поклав його в гробниці, висіченій у скелі, де ще нікого не клали.</p>
<p>54 Був день приготування, і наставала субота.</p>
<p>55 Слідом пішли й жінки, які прийшли були з Ним із Галілеї, і побачили гробницю і як поклали Його тіло.</p>
<p>56 Повернувшись, вони приготували пахощі й миро і в суботу за заповіддю спочивали.</p>


<h4>ЛУКИ 24</h4>
<p>1 А в перший день тижня, рано на світанку, вони прийшли до гробниці, несучи приготовлені пахощі, і з ними деякі інші.</p>
<p>2 Але виявили, що камінь відвалений від гробниці.</p>
<p>3 I, увійшовши, не знайшли тіла Господа Iсуса.</p>
<p>4 Коли ж вони були в замішанні щодо цього, ось два мужі стали перед ними в сяючому одязі.</p>
<p>5 I коли вони налякались і схилили лиця до землі, мужі сказали їм: Що ви шукаєте живого серед мертвих?</p>
<p>6 Його нема тут, а Він воскрес! Згадайте, як Він говорив вам, коли ще був у Галілеї,</p>
<p>7 кажучи: Син Людський має бути виданий у руки грішних людей, і бути розп’ятий, і на третій день воскреснути.</p>
<p>8 I вони згадали Його слова.</p>
<p>9 I, повернувшись від гробниці, вони сповістили про все це Одинадцятьох і всіх інших.</p>
<p>10 То були Марія Магдалина, Iоанна, Марія, мати Якова, та інші з ними, які розказали про це апостолам.</p>
<p>11 I видалися їм їхні слова нісенітницею, і вони не повірили їм.</p>
<p>12 А Петро встав, і побіг до гробниці, і, заглянувши, побачив пелени, що лежали самі, і пішов до себе, дивуючись тому, що сталося.</p>
<p>13 I ось двоє з них ішли в той же день у село під назвою Еммаус, що було за шістдесят стадій від Єрусалима,</p>
<p>14 і розмовляли між собою про все те, що сталося.</p>
<p>15 Коли ж вони розмовляли й міркували між собою, Сам Iсус наблизився й пішов разом з ними.</p>
<p>16 Та їхні очі були стримані від того, щоб упізнати Його.</p>
<p>17 Він же сказав їм: Про що це ви, йдучи, говорите між собою і чому ви похмурі?</p>
<p>18 Один з них, на ім’я Клеопа, сказав Йому у відповідь: Чи Ти єдиний захожий у Єрусалимі, який не знає, що сталося в ньому в ці дні?</p>
<p>19 Він сказав їм: Що саме? Вони сказали Йому: Що було з Iсусом Назарянином, Який був пророком, сильним у ділі і слові перед Богом і всім народом;</p>
<p>20 як наші первосвященники й начальники видали Його для засудження на смерть і розіп’яли Його.</p>
<p>21 А ми-то надіялися, що Він той, хто викупить Iзраїль; але при всьому тому сьогодні вже третій день, відколи це сталося.</p>
<p>22 Та ще й деякі жінки з наших здивували нас: побувавши на світанку біля гробниці</p>
<p>23 і не знайшовши Його тіла, вони прийшли й сказали, що бачили з’явлення ангелів, які казали, що Він живий.</p>
<p>24 Деякі з тих, що були з нами, пішли до гробниці і знайшли так, як і сказали жінки, але Його не бачили.</p>
<p>25 Тоді Він сказав їм: О, нерозумні й повільні серцем, щоб вірити всьому, що говорили пророки!</p>
<p>26 Хіба не так мав постраждати Христос і ввійти в Свою славу?</p>
<p>27 I, почавши від Мойсея і від усіх Пророків, став пояснювати їм в усьому Писанні сказане про Себе.</p>
<p>28 Тим часом вони наблизилися до села, у яке йшли, і Він зробив вигляд, ніби хоче йти далі.</p>
<p>29 Та вони стали змушувати Його, кажучи: Залишся з нами, бо вже вечоріє і день схилився. I Він увійшов і залишився з ними.</p>
<p>30 Коли Він возліг із ними, то взяв хліб, благословив, розламав і подав їм.</p>
<p>31 І тут відкрилися в них очі, і вони впізнали Його, та Він став невидимим для них.</p>
<p>32 I вони сказали один одному: Чи ж не горіло в нас наше серце, коли Він говорив з нами в дорозі і коли відкривав нам Писання?</p>
<p>33 I вони в ту ж мить устали, і повернулися в Єрусалим, і знайшли Одинадцятьох і тих, що були з ними, зібраними разом,</p>
<p>34 які казали: Господь дійсно воскрес і з’явився Симону.</p>
<p>35 А ці розповіли про те, що сталося в дорозі і як Він був упізнаний ними при ламанні хліба.</p>
<p>36 Коли вони говорили про це, Сам Iсус став посеред них і каже їм: Мир вам!</p>
<p>37 Вони ж, настрашившись і налякавшись, подумали, що бачать духа.</p>
<p>38 Та Він сказав їм: Чого ви стривожені й чому сумніви входять у ваші серця?</p>
<p>39 Подивіться на Мої руки й на Мої ноги: це Я Сам. Доторкніться до Мене й подивіться, бо дух плоті й кісток не має, як ви бачите в Мене.</p>
<p>40 Сказавши це, Він показав їм руки і ноги.</p>
<p>41 Коли ж вони від радості ще не вірили й дивувалися, Він сказав їм: Чи є тут у вас якась їжа?</p>
<p>42 Вони подали Йому шматок печеної риби і медового стільника.</p>
<p>43 I Він узяв і з’їв перед ними.</p>
<p>44 I сказав їм: Це ті слова, які Я говорив вам, коли ще був з вами, — що має здійснитися все, написане про Мене в Законі Мойсея, у Пророках і в Псалмах.</p>
<p>45 Тоді відкрив їм розум для розуміння Писання.</p>
<p>46 I сказав їм: Так написано, і так Христос мав постраждати і на третій день воскреснути з мертвих,</p>
<p>47 і має бути проповідане в Його ім’я покаяння і прощення гріхів усім народам, починаючи з Єрусалима.</p>
<p>48 Ви ж цього свідки.</p>
<p>49 I ось Я пошлю на вас обітницю Мого Отця; ви ж залишайтеся в місті Єрусалимі, доки не будете наділені силою з висоти.</p>
<p>50 I вивів їх з міста аж до Віфанії і, піднявши руки, благословив їх.</p>
<p>51 I коли благословляв їх, то віддалився від них і став возноситися на небо.</p>
<p>52 Вони поклонились Йому і повернулися в Єрусалим з великою радістю.</p>
<p>53 I постійно були в Храмі, хвалячи й благословляючи Бога. Амінь.</p>

<h1><h2>Євангеліє вiд Іоана</h2>
<h4>ІОАНА 1</h4>
<p>1 На початку було Слово, і Слово було з Богом, і Слово було Бог.</p>
<p>2 Воно було на початку з Богом.</p>
<p>3 Усе було створено Ним, і без Нього нічого не було створено, що було створено.</p>
<p>4 У Ньому було життя, і життя було світлом для людей.</p>
<p>5 І світло в темряві світить, і темрява не огорнула Його.</p>
<p>6 Був чоловік, посланий від Бога, ім’я йому Іоан.</p>
<p>7 Він прийшов для свідчення, щоб засвідчити про Світло, щоб усі увірували через нього.</p>
<p>8 Він не був Світлом, але був посланий, щоб засвідчити про Світло.</p>
<p>9 Було істинне Світло, яке освітлює кожну людину, що приходить у світ.</p>
<p>10 У світі Воно було, і світ був створений Ним, і світ Його не пізнав.</p>
<p>11 Прийшов до себе, та свої не прийняли Його.</p>
<p>12 А всім, які прийняли Його, які вірують у Його ім’я, дав владу стати дітьми Божими;</p>
<p>13 які не від крові, не від хотіння плоті, не від хотіння чоловіка, а від Бога народились.</p>
<p>14 І Слово стало плоттю і оселилося серед нас, повне благодаті та істини, і ми бачили Його славу, славу як Єдинородного від Отця.</p>
<p>15 Іоан свідчить про Нього й вигукує: Це Той, про Кого я казав: Той, що йде за мною, є вищий за мене, бо був раніше від мене.</p>
<p>16 І від Його повноти всі ми отримали благодать на благодать.</p>
<p>17 Бо Закон був даний через Мойсея, а благодать та істина прийшли через Ісуса Христа.</p>
<p>18 Бога ніхто ніколи не бачив; Єдинородний Син, Який у лоні Отця, — Він Його явив.</p>
<p>19 І ось свідчення Іоана, коли іудеї послали з Єрусалима священників і левитів запитати його: Хто ти?</p>
<p>20 Він визнав і не заперечив, а визнав: Я не Христос.</p>
<p>21 Вони запитали його: Тоді що, ти Ілля? Він сказав: Ні. — Ти Той Пророк? Він відповів: Ні.</p>
<p>22 Тоді вони сказали йому: Хто ж ти, щоб нам дати відповідь тим, хто послав нас? Що ти скажеш про самого себе?</p>
<p>23 Він сказав: Я голос того, хто волає в пустелі: Вирівняйте дорогу Господу, — як сказав пророк Ісая.</p>
<p>24 А послані були з фарисеїв.</p>
<p>25 І вони запитали його: Чому тоді ти хрестиш, якщо ти ні Христос, ні Ілля, ні Той Пророк?</p>
<p>26 Іоан сказав їм у відповідь: Я хрещу водою, але стоїть серед вас Той, Кого ви не знаєте.</p>
<p>27 Це Той, що йде за мною, але Який є вищий за мене, Кому я не гідний розв’язати ремінці Його сандаль.</p>
<p>28 Це сталось у Віфаварі, по той бік Іордану, де хрестив Іоан.</p>
<p>29 Наступного дня Іоан бачить Ісуса, що йшов до нього, і каже: Ось Агнець Божий, Який бере гріх світу.</p>
<p>30 Це Той, про Кого я казав: за мною йде Чоловік, Який є вищий за мене, бо був раніше від мене.</p>
<p>31 І я не знав Його, але для того й прийшов хрестити водою, щоб Він був явлений Ізраїлю.</p>
<p>32 І засвідчив Іоан, кажучи: Я бачив Духа, що сходив з неба, мов голуб, і залишився на Ньому.</p>
<p>33 І я не знав Його, але Той, Хто послав мене хрестити водою, Він сказав мені: На Кому побачиш Духа, що сходить і залишається на Ньому, Той хреститиме Святим Духом.</p>
<p>34 І я побачив і засвідчив, що Він є Син Божий.</p>
<p>35 Наступного дня Іоан знову стояв зі своїми двома учнями</p>
<p>36 і, поглянувши на Ісуса, що йшов, сказав: Ось Агнець Божий.</p>
<p>37 Почувши його слова, ті два учні пішли за Ісусом.</p>
<p>38 Ісус, обернувшись і побачивши, що вони йдуть за Ним, каже їм: Що ви хочете? Вони сказали Йому: Равві (що в перекладі означає «учителю»), де Ти живеш?</p>
<p>39 Він каже їм: Підіть і подивіться. Вони пішли й побачили, де Він живе, і пробули в Нього той день. Було ж близько десятої години.</p>
<p>40 Одним із двох, що почули від Іоана про Iсуса і пішли за Ним, був Андрій, брат Симона Петра.</p>
<p>41 Він першим знаходить свого брата Симона і каже йому: Ми знайшли Месію! (що в перекладі означає «Помазанець»).</p>
<p>42 І привів його до Ісуса. Ісус, поглянувши на нього, сказав: Ти Симон, син Іони; ти будеш зватися Кіфою (що в перекладі означає «камінь»).</p>
<p>43 Наступного дня Ісус захотів піти в Галілею, і знаходить Филипа, і каже йому: Іди за Мною.</p>
<p>44 Филип же був з Віфсаїди, з міста Андрія й Петра.</p>
<p>45 Филип знаходить Нафанаїла і каже йому: Ми знайшли Того, про Кого писав Мойсей у Законі й пророки, — Ісуса, сина Йосипа, з Назарета.</p>
<p>46 Та Нафанаїл сказав йому: Хіба з Назарета може бути щось добре? Филип каже йому: Піди й подивися.</p>
<p>47 Ісус побачив Нафанаїла, що йшов до Нього, і каже про нього: Ось справді ізраїльтянин, у якому немає лукавства.</p>
<p>48 Нафанаїл каже Йому: Звідки Ти знаєш мене? Ісус сказав йому у відповідь: Перш ніж покликав тебе Филип, коли ти був під смоковницею, Я бачив тебе.</p>
<p>49 Нафанаїл каже Йому у відповідь: Равві, Ти Син Божий, Ти Цар Ізраїлю!</p>
<p>50 Ісус сказав йому у відповідь: Ти віриш, бо Я сказав тобі: Я бачив тебе під смоковницею? Побачиш більше від цього.</p>
<p>51 І каже йому: Істинно, істинно вам кажу: віднині побачите небо відкритим і ангелів Божих, які піднімаються й спускаються на Сина Людського.</p>


<h4>ІОАНА 2</h4>
<p>1 На третій день було весілля в Кані Галілейській, і там була Ісусова мати.</p>
<p>2 Був запрошений на весілля також Ісус і Його учні.</p>
<p>3 Коли ж забракло вина, мати Ісуса каже Йому: Вина немає в них.</p>
<p>4 Ісус каже їй: Що тобі до Мене, жінко? Мій час ще не прийшов.</p>
<p>5 Його мати каже слугам: Що тільки скаже Він вам, те зробіть.</p>
<p>6 А там стояло шість кам’яних посудин для води за іудейським звичаєм очищення, які вміщали по два чи три метрети.</p>
<p>7 Ісус каже слугам: Наповніть посудини водою. І вони наповнили їх доверху.</p>
<p>8 Тоді каже їм: Тепер наберіть і несіть до розпорядника бенкету. І вони віднесли.</p>
<p>9 Коли ж розпорядник покуштував воду, яка стала вином (а він не знав, звідки воно, знали тільки слуги, які набирали воду), тоді розпорядник кличе молодого</p>
<p>10 і каже йому: Кожна людина спочатку подає хороше вино, а коли нап’ються, тоді гірше; а ти хороше вино зберігав до цього часу.</p>
<p>11 Так Ісус поклав початок чудесам у Кані Галілейській і явив Свою славу; і увірували в Нього Його учні.</p>
<p>12 Після цього Він пішов у Капернаум Сам, і Його мати, і Його брати, і Його учні, і вони пробули там небагато днів.</p>
<p>13 Наближалася ж іудейська Пасха, й Ісус пішов у Єрусалим.</p>
<p>14 І знайшов у Храмі тих, що продавали волів, овець, голубів, і міняльників грошей, що сиділи.</p>
<p>15 І, зробивши бича з мотузків, вигнав усіх із Храму, а також овець і волів, і гроші міняльників розсипав, і їхні столи перекинув.</p>
<p>16 А тим, що продавали голубів, сказав: Заберіть це звідси! Не робіть з дому Мого Отця дім торгівлі!</p>
<p>17 Тут Його учні згадали, що написано: Ревність до Твого дому з’їдає Мене.</p>
<p>18 Тоді іудеї сказали Йому у відповідь: Яке знамення Ти покажеш нам, що маєш владу таке робити?</p>
<p>19 Ісус сказав їм у відповідь: Зруйнуйте цей храм, і Я за три дні зведу його.</p>
<p>20 Іудеї сказали: Цей Храм будувався сорок шість років, і Ти за три дні зведеш його?</p>
<p>21 Та Він говорив про храм Свого тіла.</p>
<p>22 Коли ж Він воскрес із мертвих, то Його учні згадали, що Він казав їм це, і повірили Писанню і тим словам, які сказав Ісус.</p>
<p>23 І коли Він був у Єрусалимі на святі Пасхи, то багато хто, побачивши чудеса, які Він чинив, увірував у Його ім’я.</p>
<p>24 Сам же Ісус не ввіряв Себе їм, тому що Сам знав усіх</p>
<p>25 і не мав потреби, щоб хтось свідчив про людину, бо Сам знав, що в людині.</p>


<h4>ІОАНА 3</h4>
<p>1 Серед фарисеїв був чоловік на ім’я Никодим, начальник іудейський.</p>
<p>2 Він прийшов до Ісуса вночі і сказав Йому: Равві, ми знаємо, що Ти учитель, Який прийшов від Бога, бо ніхто не може чинити таких чудес, які Ти чиниш, якщо з ним не буде Бог.</p>
<p>3 Ісус сказав йому у відповідь: Істинно, істинно тобі кажу: хто не народиться згори, той не може побачити Царства Божого.</p>
<p>4 Никодим каже Йому: Як може людина народитися, будучи старою? Хіба може вона вдруге увійти в утробу своєї матері і народитися?</p>
<p>5 Ісус відповів: Істинно, істинно тобі кажу: хто не народиться від води й Духа, той не може увійти в Царство Боже.</p>
<p>6 Народжене від плоті є плоть, а народжене від Духа є дух.</p>
<p>7 Не дивуйся тому, що Я сказав тобі: вам треба народитися згори.</p>
<p>8 Вітер віє, де хоче, і його шум ти чуєш, але не знаєш, звідки він приходить і куди йде. Так і з кожним, народженим від Духа.</p>
<p>9 Никодим сказав Йому у відповідь: Як це може бути?</p>
<p>10 Ісус сказав Йому у відповідь: Ти учитель Ізраїлю і цього не знаєш?</p>
<p>11 Істинно, істинно тобі кажу: Ми говоримо про те, що знаємо, і свідчимо про те, що бачили, а ви Нашого свідчення не приймаєте.</p>
<p>12 Якщо Я сказав вам про земне і ви не вірите, то як повірите, коли скажу вам про небесне?</p>
<p>13 Ніхто не сходив на небо, крім Того, Хто зійшов із неба, — Сина Людського, Який на небі.</p>
<p>14 І як Мойсей підніс змія в пустелі, так має бути піднесений і Син Людський,</p>
<p>15 щоб кожен, хто вірує в Нього, не загинув, але мав вічне життя.</p>
<p>16 Бо так полюбив Бог світ, що віддав Свого Єдинородного Сина, щоб кожен, хто вірує в Нього, не загинув, але мав вічне життя.</p>
<p>17 Бо не послав Бог Свого Сина у світ, щоб засудити світ, але щоб світ був спасений через Нього.</p>
<p>18 Хто вірує в Нього, той не буде засуджений, а хто не вірує, той уже засуджений, бо не увірував в ім’я Єдинородного Сина Божого.</p>
<p>19 Суд же полягає в тому, що світло прийшло у світ, та люди полюбили темряву, а не світло, бо їхні діла були злі.</p>
<p>20 Бо кожен, хто чинить зло, ненавидить світло і не йде до світла, щоб не викрилися його діла;</p>
<p>21 а хто чинить істину, іде до світла, щоб виявилися його діла, тому що вони вчинені в Бозі.</p>
<p>22 Після цього Ісус прийшов зі Своїми учнями в землю Іудейську і там знаходився з ними і хрестив.</p>
<p>23 А Іоан теж хрестив в Еноні, поблизу Салима, бо там було багато води; і люди приходили туди і хрестилися</p>
<p>24 (бо Іоан ще не був посаджений у в’язницю).</p>
<p>25 Тоді в учнів Іоана виникла суперечка з іудеями про очищення.</p>
<p>26 Вони прийшли до Іоана і сказали йому: Равві, Той, Хто був з тобою по той бік Іордану, про Кого ти засвідчив, ось Він хрестить, і всі йдуть до Нього.</p>
<p>27 Іоан сказав у відповідь: Не може людина нічого брати на себе, якщо не буде дано їй з неба.</p>
<p>28 Ви самі мені свідки, що я сказав: я не Христос, а що я посланий перед Ним.</p>
<p>29 Хто має молоду, той молодий; а друг молодого, який стоїть і слухає його, дуже радіє від голосу молодого. Оця моя радість і стала повною.</p>
<p>30 Він має рости, а я — маліти.</p>
<p>31 Хто приходить згори, Той над усіма, а хто від землі, той земний і по-земному говорить; Хто ж приходить з неба, Той над усіма.</p>
<p>32 І що Він бачив і чув, про те й свідчить, та Його свідчення ніхто не приймає.</p>
<p>33 Хто прийняв Його свідчення, той підтвердив, що Бог правдивий.</p>
<p>34 Бо Той, Кого послав Бог, говорить слова Божі; бо не мірою дає Йому Бог Духа.</p>
<p>35 Отець любить Сина і все віддав у Його руку.</p>
<p>36 Хто вірує в Сина, той має вічне життя, а хто не вірує в Сина, той не побачить життя, але гнів Божий пробуває на ньому.</p>


<h4>ІОАНА 4</h4>
<p>1 Коли Господь дізнався, що фарисеї почули, що Ісус здобуває і хрестить більше учнів, ніж Іоан</p>
<p>2 (хоча Сам Ісус не хрестив, а хрестили Його учні),</p>
<p>3 то залишив Іудею і знову пішов у Галілею.</p>
<p>4 А Йому треба було проходити через Самарію.</p>
<p>5 І от приходить Він у самарійське місто, яке називається Сіхар, поблизу ділянки землі, яку Яків дав своєму синові Йосипу.</p>
<p>6 Там було джерело Якова. Ісус, утомившись від дороги, сів отак біля джерела. Було ж близько шостої години.</p>
<p>7 Приходить жінка з Самарії набрати води. Ісус каже їй: Дай Мені пити</p>
<p>8 (бо Його учні пішли в місто купити їжі).</p>
<p>9 Самарянська жінка каже Йому: Як Ти, іудей, просиш пити в мене, самарянки? (Бо іудеї з самарянами не мають відносин).</p>
<p>10 Ісус сказав їй у відповідь: Якби ти знала про дар Божий і Хто Той, що каже тобі: Дай Мені пити, — то ти сама попросила б у Нього, і Він дав би тобі живої води.</p>
<p>11 Жінка каже Йому: Пане, Тобі й набрати нічим, а колодязь глибокий; звідки ж у Тебе жива вода?</p>
<p>12 Невже Ти більший за нашого отця Якова, який дав нам цей колодязь і сам з нього пив, і його сини, і його худоба?</p>
<p>13 Ісус сказав їй у відповідь: Кожен, хто п’є цю воду, схоче пити знову,</p>
<p>14 а хто вип’є води, яку Я йому дам, той не схоче пити повік; а вода, яку Я йому дам, стане в ньому джерелом води, що б’є у вічне життя.</p>
<p>15 Жінка каже Йому: Пане, дай мені цієї води, щоб я не хотіла пити і не приходила сюди набирати.</p>
<p>16 Ісус каже їй: Піди поклич свого чоловіка і приходь сюди.</p>
<p>17 Жінка сказала у відповідь: Немає в мене чоловіка. Ісус каже їй: Правильно ти сказала: Немає в мене чоловіка, —</p>
<p>18 бо в тебе було п’ять чоловіків, і той, що в тебе зараз, не чоловік тобі. Це ти правду сказала.</p>
<p>19 Жінка каже Йому: Пане, я бачу, що Ти пророк.</p>
<p>20 Наші отці поклонялись на цій горі, а ви кажете, що місце, де слід поклонятися, знаходиться в Єрусалимі.</p>
<p>21 Ісус каже їй: Повір Мені, жінко, що настає час, коли і не на цій горі, і не в Єрусалимі ви будете поклонятись Отцю.</p>
<p>22 Ви не знаєте, чому поклоняєтесь, а ми знаємо, чому поклоняємось, бо спасіння від іудеїв.</p>
<p>23 Та настає час, і вже настав, коли істинні поклонники будуть поклонятись Отцю духом та істиною, бо й Отець шукає таких поклонників Собі.</p>
<p>24 Бог є Дух, і ті, що поклоняються Йому, повинні поклонятися духом та істиною.</p>
<p>25 Жінка каже Йому: Знаю, що має прийти Месія, званий Христом; коли Він прийде, то про все розповість нам.</p>
<p>26 Ісус каже їй: Це Я, що говорю з тобою.</p>
<p>27 У цей час прийшли Його учні і здивувалися, що Він розмовляє з жінкою; проте ніхто з них не сказав: Що Ти хочеш? — чи: Чому Ти розмовляєш із нею?</p>
<p>28 Тоді жінка залишила свій глек, пішла в місто і каже людям:</p>
<p>29 Ідіть подивіться на Чоловіка, Який розказав мені все, що я зробила: чи не Він Христос?</p>
<p>30 Вони вийшли з міста і пішли до Нього.</p>
<p>31 Тим часом учні просили Його: Равві, їж.</p>
<p>32 Та Він сказав їм: У мене є їжа, про яку ви не знаєте.</p>
<p>33 Тоді учні почали говорити між собою: Невже хтось приніс Йому їсти?</p>
<p>34 Ісус каже їм: Моя їжа — чинити волю Того, Хто Мене послав, і виконати Його діло.</p>
<p>35 Чи не кажете ви: Ще чотири місяці, і настануть жнива? Ось Я кажу вам: Підніміть свої очі і подивіться на ниви, як вони вже побіліли й поспіли до жнив.</p>
<p>36 Хто жне, той отримує нагороду і збирає плід у вічне життя, так що разом радітимуть і хто сіє, і хто жне.</p>
<p>37 Бо в цьому випадку справедливий вислів: Один сіє, а інший жне.</p>
<p>38 Я послав вас жати те, над чим ви не трудилися; інші трудилися, а ви увійшли в їхній труд.</p>
<p>39 І багато самарян з того міста увірувало в Нього через слово жінки, яка свідчила: Він розказав мені все, що я зробила.</p>
<p>40 Тому, коли самаряни прийшли до Нього, то просили Його залишитись у них, і Він пробув там два дні.</p>
<p>41 І набагато більше увірувало через Його слово,</p>
<p>42 а тій жінці казали: Уже не через твою розповідь віруємо, бо самі почули Його і пізнали, що Він справді Спаситель світу, Христос.</p>
<p>43 Через два дні Він вийшов звідти і пішов у Галілею.</p>
<p>44 Бо Сам Ісус свідчив, що пророк не має пошани на своїй батьківщині.</p>
<p>45 Коли ж Він прийшов у Галілею, то галілеяни прийняли Його, бачивши все, що Він зробив у Єрусалимі на святі, бо й вони ходили на свято.</p>
<p>46 І от Ісус знову прийшов у Кану Галілейську, де перетворив воду на вино. А в Капернаумі був один царедворець, син якого був хворий.</p>
<p>47 Він, почувши, що Ісус прийшов з Іудеї в Галілею, пішов до Нього і просив Його прийти й зцілити його сина, бо той був при смерті.</p>
<p>48 Ісус сказав йому: Ви не увіруєте, якщо не побачите знамень і чудес.</p>
<p>49 Царедворець каже Йому: Пане, прийди, поки не померло моє дитя.</p>
<p>50 Ісус каже йому: Іди, твій син живий. Той чоловік повірив слову, яке сказав йому Ісус, і пішов.</p>
<p>51 Коли ж він ще йшов, його слуги зустріли його і сповістили: Твій син живий.</p>
<p>52 Тоді він запитав у них, о котрій годині йому стало краще, і вони сказали йому: Учора о сьомій годині гарячка залишила його.</p>
<p>53 З цього батько дізнався, що це була та година, о котрій Ісус сказав йому: Твій син живий, — і увірував сам і весь його дім.</p>
<p>54 Це вже друге чудо вчинив Ісус, як прийшов з Іудеї в Галілею.</p>


<h4>ІОАНА 5</h4>
<p>1 Після цього було іудейське свято, й Ісус пішов у Єрусалим.</p>
<p>2 Є ж у Єрусалимі біля Овечих воріт купальня, яка по-єврейськи називається Віфезда і яка має п’ять портиків.</p>
<p>3 У них лежало дуже багато немічних, сліпих, кульгавих, сухих, які чекали руху води.</p>
<p>4 Бо ангел час від часу сходив у купальню і збурював воду, і хто першим заходив у неї після збурення води, той одужував, яку б хворобу не мав.</p>
<p>5 Там був один чоловік, який пробув у немочі тридцять вісім років.</p>
<p>6 Ісус, побачивши, що він лежить, і дізнавшись, що той знаходиться в такому стані вже довгий час, каже йому: Ти хочеш одужати?</p>
<p>7 Немічний відповів Йому: Пане, у мене немає людини, яка б опустила мене в купальню, коли збуриться вода, а поки я сам повзу, хтось інший сходить переді мною.</p>
<p>8 Ісус каже йому: Устань, візьми свою постіль і ходи!</p>
<p>9 Той чоловік відразу одужав, узяв свою постіль і почав ходити. А в той день була субота.</p>
<p>10 Тож іудеї сказали зціленому: Сьогодні субота, не можна тобі брати постіль.</p>
<p>11 Він відповів їм: Той, Хто мене уздоровив, Він сказав мені: Візьми свою постіль і ходи.</p>
<p>12 Вони запитали його: Хто Той Чоловік, що сказав тобі: Візьми свою постіль і ходи?</p>
<p>13 Та зцілений не знав, хто Він, бо Ісус зник у народі, що був на тому місці.</p>
<p>14 Після цього Ісус знайшов його в Храмі і сказав йому: Ось ти одужав; більше не гріши, щоб не сталося з тобою чогось гіршого.</p>
<p>15 Той чоловік пішов і розповів іудеям, що уздоровив його Ісус.</p>
<p>16 І тому іудеї стали гнати Ісуса і хотіли вбити Його, бо Він робив таке в суботу.</p>
<p>17 Та Ісус відповів їм: Мій Отець до цього часу працює, і Я працюю.</p>
<p>18 Тому іудеї ще більше хотіли вбити Його, бо Він не тільки порушував суботу, а й Своїм Отцем називав Бога, роблячи Себе рівним Богу.</p>
<p>19 Ісус же сказав їм у відповідь: Істинно, істинно вам кажу: Cин нічого не може робити Сам від Себе, а тільки те, що бачить, що робить Отець; бо що Він робить, те й Син так само робить.</p>
<p>20 Бо Отець любить Сина і показує Йому все, що Сам робить, і покаже Йому діла ще більші від цих, щоб ви дивувалися.</p>
<p>21 Бо як Отець воскрешає мертвих і оживляє, так і Син оживляє, кого хоче.</p>
<p>22 Бо Отець і не судить нікого, а весь суд віддав Сину,</p>
<p>23 щоб усі шанували Сина, як шанують Отця. Хто не шанує Сина, той не шанує Отця, що Його послав.</p>
<p>24 Істинно, істинно вам кажу: хто слухає Моє слово і вірує в Того, Хто Мене послав, той має вічне життя і на засудження не піде, але перейшов із смерті в життя.</p>
<p>25 Істинно, істинно вам кажу: настає час, і вже настав, коли мертві почують голос Сина Божого і, почувши, оживуть.</p>
<p>26 Бо як Отець має життя в Самому Собі, так і Сину дав мати життя в Самому Собі;</p>
<p>27 і дав Йому владу і суд чинити, бо Він Син Людський.</p>
<p>28 Не дивуйтеся цьому, бо настає час, у який усі, хто в гробницях, почують Його голос,</p>
<p>29 і вийдуть ті, що робили добро, на воскресіння життя, а ті, що робили зло, — на воскресіння засудження.</p>
<p>30 Я нічого не можу робити Сам від Себе: як чую, так і суджу, і Мій суд праведний, бо Я шукаю не Своєї волі, а волі Отця, що Мене послав.</p>
<p>31 Якщо Я Сам про Себе свідчу, то Моє свідчення не істинне.</p>
<p>32 Є інший, Хто свідчить про Мене, і Я знаю, що істинне те свідчення, яким Він свідчить про Мене.</p>
<p>33 Ви посилали до Іоана, і він засвідчив про істину.</p>
<p>34 Утім, Я не від людини приймаю свідчення, але кажу це для того, щоб ви спаслися.</p>
<p>35 Він був світильником, який горів і світив, а ви хотіли якийсь час порадіти при його світлі.</p>
<p>36 Я ж маю свідчення більше від Іоанового, бо діла, які дав Мені виконати Отець, ці самі діла, які Я роблю, свідчать про Мене, що Отець Мене послав.</p>
<p>37 І Сам Отець, що Мене послав, засвідчив про Мене; а ви ні Його голосу ніколи не чули, ні Його вигляду не бачили,</p>
<p>38 і Його слова не маєте, яке пробувало б у вас, бо ви не вірите Тому, Кого Він послав.</p>
<p>39 Досліджуйте Писання, бо ви думаєте, що маєте в ньому вічне життя, а воно свідчить про Мене.</p>
<p>40 Та ви не хочете прийти до Мене, щоб мати життя.</p>
<p>41 Я не приймаю слави від людей,</p>
<p>42 але знаю вас, що ви не маєте в собі любові Божої.</p>
<p>43 Я прийшов в ім’я Свого Отця, і ви не приймаєте Мене, а якщо інший прийде у своє ім’я, його приймете.</p>
<p>44 Як ви можете повірити, коли один від одного приймаєте славу, а слави, що від єдиного Бога, не шукаєте?</p>
<p>45 Не думайте, що Я буду звинувачувати вас перед Отцем: є на вас обвинувач Мойсей, на якого ви надієтеся.</p>
<p>46 Бо якби ви вірили Мойсею, то вірили б і Мені, тому що він писав про Мене.</p>
<p>47 Якщо ж його писанням не вірите, то як повірите Моїм словам?</p>


<h4>ІОАНА 6</h4>
<p>1 Після цього Ісус відплив на той бік Галілейського, чи Тиверіадського, моря.</p>
<p>2 І за Ним пішло багато людей, бо вони бачили Його чудеса, які Він чинив над хворими.</p>
<p>3 Ісус зійшов на гору і сів там зі Своїми учнями.</p>
<p>4 Наближалася ж Пасха, іудейське свято.</p>
<p>5 Ісус, піднявши очі й побачивши, що до Нього йде багато людей, каже Филипу: Де нам купити хліба, щоб вони поїли?</p>
<p>6 Казав же це, випробовуючи його, бо Сам знав, що хотів зробити.</p>
<p>7 Филип відповів Йому: Їм і на двісті динаріїв не вистачить хліба, щоб кожен з них отримав хоч трохи.</p>
<p>8 Один з Його учнів, Андрій, брат Симона Петра, каже Йому:</p>
<p>9 Є тут один хлопчик, який має п’ять ячмінних хлібин і дві рибини, але що це для такої кількості?</p>
<p>10 Та Ісус сказав: Звеліть людям возлягти. А на тому місці було багато трави. Тож возлягло чоловіків числом близько п’яти тисяч.</p>
<p>11 Ісус узяв хліб, віддав подяку й роздав учням, а учні тим, що возлежали; так само й риби, хто скільки хотів.</p>
<p>12 Коли ж люди наїлися, Він каже Своїм учням: Зберіть шматки, що залишилися, щоб нічого не пропало.</p>
<p>13 Вони зібрали, і наповнили дванадцять кошиків шматками, які залишилися від п’яти ячмінних хлібин у тих, що їли.</p>
<p>14 Тоді люди, побачивши чудо, яке вчинив Ісус, сказали: Це дійсно Той Пророк, Який має прийти у світ.</p>
<p>15 Та Ісус, дізнавшись, що вони хочуть прийти і взяти Його силою, щоб зробити Його царем, знову відійшов на гору Сам-один.</p>
<p>16 Коли ж настав вечір, Його учні зійшли до моря</p>
<p>17 і, сівши в човен, попливли на той бік моря в Капернаум. Було вже темно, а Ісус не приходив до них.</p>
<p>18 Море ж хвилювалося, бо дув сильний вітер.</p>
<p>19 Провеслувавши з двадцять п’ять чи тридцять стадій, вони побачили Ісуса, що йшов по морю і наближався до човна, і злякалися.</p>
<p>20 Та Він сказав їм: Це Я, не бійтесь!</p>
<p>21 Тоді вони радо прийняли Його в човен, і човен відразу пристав до берега, до якого вони пливли.</p>
<p>22 Наступного дня люди, які стояли на тому боці моря, побачили, що іншого човна, крім того одного, у який сіли Його учні, там не було і що Ісус не сідав зі Своїми учнями в човен, а Його учні відпливли самі</p>
<p>23 (хоча з Тиверіади припливли інші човни близько до того місця, де вони їли хліб, після того як Господь віддав подяку).</p>
<p>24 Тож коли люди побачили, що там немає ні Ісуса, ні Його учнів, то й самі сіли в човни і припливли в Капернаум, шукаючи Ісуса.</p>
<p>25 І, знайшовши Його на тому боці моря, сказали Йому: Равві, коли Ти сюди прибув?</p>
<p>26 Ісус сказав їм у відповідь: Істинно, істинно вам кажу: ви шукаєте Мене не тому, що бачили чудеса, а тому, що поїли хліба й наїлися.</p>
<p>27 Здобувайте не ту їжу, що псується, а ту їжу, що залишається на вічне життя, яку дасть вам Син Людський, бо Його відзначив печаттю Бог Отець.</p>
<p>28 Тоді вони сказали Йому: Що нам робити, щоб чинити діла Божі?</p>
<p>29 Ісус сказав їм у відповідь: Ось діло Боже, щоб ви увірували в Того, Кого Він послав.</p>
<p>30 Вони сказали Йому: А яке знамення Ти вчиниш, щоб ми побачили й повірили Тобі? Що Ти зробиш?</p>
<p>31 Наші отці їли манну в пустелі, як написано: Хліб з неба дав їм їсти.</p>
<p>32 Ісус же сказав їм: Істинно, істинно вам кажу: не Мойсей дав вам хліб з неба, а Мій Отець дає вам істинний хліб з неба.</p>
<p>33 Бо хлібом Божим є Той, що сходить з неба і дає життя світу.</p>
<p>34 Тоді вони сказали Йому: Пане, давай нам завжди такий хліб.</p>
<p>35 Ісус же сказав їм: Я — хліб життя: хто приходить до Мене, той ніколи не буде голодним, і хто вірує в Мене, той ніколи не буде спраглим.</p>
<p>36 Але Я сказав вам, що ви хоч і бачили Мене, та не віруєте.</p>
<p>37 Усе, що дає Мені Отець, прийде до Мене, і того, хто приходить до Мене, Я не вижену геть.</p>
<p>38 Бо Я зійшов з неба не для того, щоб чинити Свою волю, а волю Того, Хто Мене послав.</p>
<p>39 А воля Отця, що Мене послав, є така, щоб з усього, що Він дав Мені, Я нічого не втратив, але воскресив те в останній день.</p>
<p>40 Воля Того, Хто Мене послав, є така, щоб кожен, хто бачить Сина і вірує в Нього, мав вічне життя; і Я воскрешу його в останній день.</p>
<p>41 Тоді іудеї стали рéмствувати на Нього за те, що Він сказав: Я хліб, що зійшов з неба.</p>
<p>42 І казали: Хіба це не Ісус, син Йосипа, батька і матір Якого ми знаємо? Як же Він каже: Я зійшов з неба?</p>
<p>43 Ісус же сказав їм у відповідь: Не рéмствуйте між собою.</p>
<p>44 Ніхто не може прийти до Мене, якщо не приверне його Отець, що Мене послав; і Я воскрешу його в останній день.</p>
<p>45 У пророків написано: І будуть усі навчені Богом. Тому кожен, хто почув і навчився від Отця, приходить до Мене.</p>
<p>46 Не кажу, що хтось бачив Отця, крім Того, Хто від Бога; Він бачив Отця.</p>
<p>47 Істинно, істинно вам кажу: хто вірує в Мене, той має вічне життя.</p>
<p>48 Я — хліб життя.</p>
<p>49 Ваші отці їли манну в пустелі й померли.</p>
<p>50 А хліб, що сходить з неба, такий, що хто з’їсть його, не помре.</p>
<p>51 Я — хліб живий, що зійшов з неба: хто з’їсть цього хліба, той житиме вічно; а хліб, який Я дам, — це Моя плоть, яку Я віддам за життя світу.</p>
<p>52 Тоді іудеї стали сперечатися між собою: Як Він може дати нам їсти Свою плоть?</p>
<p>53 Ісус же сказав їм: Істинно, істинно вам кажу: якщо не з’їсте плоті Сина Людського і не вип’єте Його крові, не матимете в собі життя.</p>
<p>54 Хто їсть Мою плоть і п’є Мою кров, той має вічне життя, і Я воскрешу його в останній день.</p>
<p>55 Бо Моя плоть — це дійсно їжа і Моя кров — це дійсно пиття.</p>
<p>56 Хто їсть Мою плоть і п’є Мою кров, той пробуває в Мені, і Я в ньому.</p>
<p>57 Як послав Мене живий Отець і Я живу завдяки Отцю, так і той, хто їсть Мене, буде жити завдяки Мені.</p>
<p>58 Такий хліб, що зійшов з неба. Не так, як ваші отці їли манну й померли; хто їсть цей хліб, той житиме вічно.</p>
<p>59 Це Він сказав у синагозі, як навчав у Капернаумі.</p>
<p>60 Багато ж хто з Його учнів, почувши це, сказав: Які важкі слова! Хто може слухати їх?</p>
<p>61 Та Ісус, знаючи в Собі, що Його учні рéмствують на це, сказав їм: Чи це спокушає вас?</p>
<p>62 А що, коли побачите, як Син Людський сходить туди, де був раніше?</p>
<p>63 Дух дає життя, а плоть не приносить ніякої користі. Слова, які Я говорю вам, є дух і життя.</p>
<p>64 Та є серед вас такі, що не вірують (бо Ісус від початку знав, хто ті, що не вірують, і хто той, що зрадить Його).</p>
<p>65 І сказав: Тому Я і казав вам, що ніхто не може прийти до Мене, якщо не буде дано йому від Мого Отця.</p>
<p>66 З цього часу багато хто з Його учнів пішов назад і вже не ходив з Ним.</p>
<p>67 Тоді Ісус сказав Дванадцятьом: Чи не хочете й ви піти?</p>
<p>68 Симон Петро відповів Йому: Господи, до кого нам іти? Ти маєш слова вічного життя.</p>
<p>69 І ми увірували й пізнали, що Ти Христос, Син Бога живого.</p>
<p>70 Ісус відповів їм: Чи не дванадцятьох вас Я вибрав? Та один з вас — диявол.</p>
<p>71 Це Він сказав про Іуду Симонового Іскаріота, бо він мав зрадити Його, будучи одним із Дванадцятьох.</p>


<h4>ІОАНА 7</h4>
<p>1 Після цього Ісус ходив по Галілеї, бо по Іудеї не хотів ходити, тому що іудеї хотіли Його вбити.</p>
<p>2 Наближалося ж іудейське свято Кучок.</p>
<p>3 Тоді Його брати сказали Йому: Піди звідси і йди в Іудею, щоб і Твої учні побачили діла, які Ти робиш.</p>
<p>4 Бо ніхто не робить щось таємно, коли сам прагне бути відомим. Якщо Ти робиш такі діла, то яви Себе світу.</p>
<p>5 Бо і Його брати не вірували в Нього.</p>
<p>6 Та Ісус каже їм: Мій час ще не прийшов, а для вас час завжди слушний.</p>
<p>7 Світ не може ненавидіти вас, а Мене ненавидить, бо Я свідчу про нього, що його діла злі.</p>
<p>8 Ви підіть на це свято, а Я ще не піду на це свято, бо Мій час ще не сповнився.</p>
<p>9 Сказавши їм це, Він залишився в Галілеї.</p>
<p>10 Коли ж Його брати пішли, тоді й Він пішов на свято, але не явно, а ніби таємно.</p>
<p>11 Іудеї ж шукали Його на святі й казали: Де Він?</p>
<p>12 І було багато розмов про Нього в народі. Одні казали: Він добрий, — а інші казали: Ні, Він вводить в оману народ.</p>
<p>13 Проте ніхто не говорив про Нього відкрито через страх перед іудеями.</p>
<p>14 А в середині свята Ісус увійшов у Храм і почав навчати.</p>
<p>15 Іудеї ж дивувалися й казали: Звідки у Нього вченість, коли Він не вчився?</p>
<p>16 Ісус сказав їм у відповідь: Моє вчення — не Моє, а Того, Хто Мене послав.</p>
<p>17 Хто хоче чинити Його волю, той дізнається про це вчення, чи воно від Бога, чи Я Сам від Себе говорю.</p>
<p>18 Хто говорить сам від себе, той шукає слави собі, а Хто шукає слави Тому, Хто Його послав, Той істинний, і немає в Ньому неправедності.</p>
<p>19 Чи не Мойсей дав вам Закон? Та ніхто з вас не виконує Закон. За що ви хочете вбити Мене?</p>
<p>20 Народ сказав у відповідь: У Тобі біс. Хто хоче вбити Тебе?</p>
<p>21 Ісус сказав їм у відповідь: Одне діло Я зробив, і всі ви дивуєтеся.</p>
<p>22 Тому Мойсей і дав вам обрізання (хоча воно не від Мойсея, а від отців), і в суботу ви обрізаєте людину.</p>
<p>23 Якщо людина приймає обрізання в суботу, щоб не порушився Закон Мойсея, то чому на Мене лютуєте, що Я всю людину уздоровив у суботу?</p>
<p>24 Не судіть за зовнішністю, а судіть судом праведним.</p>
<p>25 Тоді деякі з єрусалимлян сказали: Це не Той, Кого хочуть убити?</p>
<p>26 Ось Він відкрито говорить, і Йому нічого не кажуть. Чи не пересвідчилися начальники, що Він дійсно Христос?</p>
<p>27 Та Цього ми знаємо, звідки Він, а коли прийде Христос, ніхто не знатиме, звідки Він.</p>
<p>28 Тоді Ісус вигукнув у Храмі, як навчав: І Мене ви знаєте, і звідки Я знаєте, і Я не Сам від Себе прийшов, але істинний Той, що Мене послав, Якого ви не знаєте.</p>
<p>29 А Я знаю Його, бо Я від Нього, і Він послав Мене!</p>
<p>30 Тоді вони хотіли схопити Його, та ніхто не наклав на Нього рук, бо Його час ще не прийшов.</p>
<p>31 Багато ж хто з народу увірував у Нього і казав: Коли прийде Христос, хіба вчинить більше чудес за ті, які Цей учинив?</p>
<p>32 Почули фарисеї такі розмови про Нього в народі, і послали фарисеї і первосвященники слуг схопити Його.</p>
<p>33 Ісус же сказав їм: Ще трохи часу Я буду з вами, а тоді піду до Того, Хто Мене послав.</p>
<p>34 Ви будете шукати Мене і не знайдете, і де Я буду, туди ви не зможете прийти.</p>
<p>35 Тоді іудеї почали говорити між собою: Куди це Він хоче піти, що ми не знайдемо Його? Чи не хоче Він піти до розсіяних серед еллінів і навчати еллінів?</p>
<p>36 Що значать ці слова, які Він сказав: Ви будете шукати Мене і не знайдете, і де Я буду, туди ви не зможете прийти?</p>
<p>37 В останній же великий день свята Ісус стояв і вигукнув: Хто спраглий, хай іде до Мене й п’є!</p>
<p>38 Хто вірує в Мене, у того, як сказано в Писанні, з черева потечуть ріки живої води!</p>
<p>39 Це Він сказав про Духа, Якого мали отримати ті, що вірують у Нього, бо Святий Дух ще не був посланий, тому що Ісус ще не був прославлений.</p>
<p>40 Багато ж хто з народу, почувши ці слова, сказав: Це дійсно Той Пророк.</p>
<p>41 Інші ж казали: Це Христос. А ще інші казали: Хіба Христос прийде з Галілеї?</p>
<p>42 Чи не сказано в Писанні, що Христос прийде з нащадків Давида і з міста Віфлеєма, звідки був Давид?</p>
<p>43 Тож виникло через Нього розділення в народі.</p>
<p>44 І деякі з них хотіли схопити Його, але ніхто не наклав на Нього рук.</p>
<p>45 Тож слуги повернулися до первосвященників і фарисеїв, а ті сказали їм: Чому ви не привели Його?</p>
<p>46 Слуги відповіли: Ще ніколи людина не говорила так, як Цей Чоловік.</p>
<p>47 Фарисеї відповіли їм: Невже й вас ввели в оману?</p>
<p>48 Хіба увірував у Нього хтось із начальників чи з фарисеїв?</p>
<p>49 Та цей народ, що не знає Закону, — проклятий!</p>
<p>50 Никодим, який приходив до Нього вночі, один з них, каже їм:</p>
<p>51 Хіба наш Закон судить людину, якщо спочатку не вислухає її і не дізнається, що вона робить?</p>
<p>52 Вони сказали йому у відповідь: Чи не є і ти з Галілеї? Досліди і побачиш, що з Галілеї не постає пророк.</p>
<p>53 І розійшлися всі по домах.</p>


<h4>ІОАНА 8</h4>
<p>1 Ісус же пішов на Оливну гору.</p>
<p>2 А на світанку знову прийшов у Храм, і весь народ прийшов до Нього, і Він сів і почав навчати його.</p>
<p>3 Тут книжники й фарисеї приводять до Нього жінку, схоплену на перелюбі, і, поставивши її посередині,</p>
<p>4 кажуть Йому: Учителю, цю жінку схоплено на самому вчинку перелюбу,</p>
<p>5 а Мойсей у Законі заповів нам побивати таких камінням. А Ти що скажеш?</p>
<p>6 Казали ж це, спокушаючи Його, щоб мати в чому звинуватити Його. Та Ісус, нахилившись вниз, став писати пальцем по землі, ніби не чуючи їх.</p>
<p>7 Коли ж вони продовжували питати Його, Він підвівся і сказав їм: Хто з вас без гріха, хай першим кине в неї камінь.</p>
<p>8 І знову, нахилившись вниз, став писати по землі.</p>
<p>9 Вони ж, почувши це і докорювані совістю, стали виходити один за одним, починаючи від старших і до останніх; і залишився один Ісус та жінка, що стояла посередині.</p>
<p>10 Ісус, підвівшись і не побачивши нікого, крім жінки, сказав їй: Жінко, де оті твої обвинувачі? Ніхто не засудив тебе?</p>
<p>11 Вона сказала: Ніхто, Господи. Ісус сказав їй: І Я не засуджую тебе. Іди і більше не гріши.</p>
<p>12 І знову Ісус почав говорити до народу: Я — світло для світу: хто йде за Мною, той не буде ходити в темряві, але матиме світло життя.</p>
<p>13 Тоді фарисеї сказали Йому: Ти Сам про Себе свідчиш, Твоє свідчення не істинне.</p>
<p>14 Ісус сказав їм у відповідь: Хоч Я і Сам про Себе свідчу, Моє свідчення істинне, бо Я знаю, звідки прийшов і куди йду, а ви не знаєте, звідки Я прийшов і куди йду.</p>
<p>15 Ви судите по плоті, Я не суджу нікого;</p>
<p>16 а якщо Я і суджу, то Мій суд істинний, бо Я не один, але Я з Отцем, що Мене послав.</p>
<p>17 А у вашому Законі написано, що свідчення двох людей істинне.</p>
<p>18 Я Сам про Себе свідчу, і про Мене свідчить Отець, що Мене послав.</p>
<p>19 Тоді вони сказали Йому: Де Твій Отець? Ісус відповів: Ви не знаєте ні Мене, ні Мого Отця; якби ви знали Мене, то знали б і Мого Отця.</p>
<p>20 Ці слова Ісус сказав біля скарбниці, як навчав у Храмі, і ніхто не схопив Його, бо Його час ще не прийшов.</p>
<p>21 І знову Ісус сказав їм: Я йду, і ви будете шукати Мене і помрете у своєму гріху. А куди Я йду, туди ви не можете прийти.</p>
<p>22 Тоді іудеї сказали: Невже Він уб’є Себе, що каже: Куди Я йду, туди ви не можете прийти?</p>
<p>23 Він сказав їм: Ви від нижніх, Я від вишніх; ви від цього світу, Я не від цього світу.</p>
<p>24 Тому Я і сказав вам, що ви помрете у своїх гріхах; бо якщо не увіруєте, що це Я, то помрете у своїх гріхах.</p>
<p>25 Тоді вони сказали Йому: Хто Ти? Ісус сказав їм: Те, що й казав вам від початку.</p>
<p>26 Багато Я маю говорити й судити про вас, але Той, що Мене послав, є істинний, і що Я чув від Нього, те й кажу світу.</p>
<p>27 Не зрозуміли вони, що Він сказав їм про Отця.</p>
<p>28 Тоді Ісус сказав їм: Коли піднесете Сина Людського, тоді дізнаєтеся, що це Я і що Я нічого не роблю Сам від Себе, але як навчив Мене Мій Отець, те й говорю.</p>
<p>29 І Той, що Мене послав, є зі Мною; Отець не залишив Мене одного, бо Я завжди роблю угодне Йому.</p>
<p>30 Коли Він говорив це, багато хто увірував у Нього.</p>
<p>31 Тоді Ісус сказав іудеям, які увірували в Нього: Якщо будете пробувати в Моєму слові, то ви дійсно Мої учні;</p>
<p>32 і пізнаєте істину, й істина зробить вас вільними.</p>
<p>33 Вони відповіли Йому: Ми нащадки Авраама і ніколи нікому не були рабами. Як же Ти кажеш: Станете вільними?</p>
<p>34 Ісус відповів їм: Істинно, істинно вам кажу: кожен, хто чинить гріх, є рабом гріха.</p>
<p>35 Та раб не пробуває в домі вічно, а Син пробуває вічно.</p>
<p>36 Тож якщо Син зробить вас вільними, то ви дійсно будете вільними.</p>
<p>37 Я знаю, що ви нащадки Авраама, але хочете вбити Мене, бо Моє слово не вміщається у вас.</p>
<p>38 Я кажу те, що бачив у Мого Отця, а ви робите те, що бачили у вашого отця.</p>
<p>39 Вони сказали Йому у відповідь: Наш отець — Авраам. Ісус каже їм: Якби ви були дітьми Авраама, то робили б діла Авраама,</p>
<p>40 а ви хочете вбити Мене — Людину, Яка сказала вам істину, що почула від Бога. Авраам такого не робив.</p>
<p>41 Ви робите діла свого отця. Вони ж сказали Йому: Ми не від блуду народилися, у нас один Отець — Бог.</p>
<p>42 Ісус сказав їм: Якби Бог був вашим Отцем, то ви любили б Мене, тому що Я від Бога вийшов і прийшов; бо Я не Сам від Себе прийшов, а Він Мене послав.</p>
<p>43 Чому ви не розумієте Моєї мови? Тому що не можете слухати Мого слова.</p>
<p>44 Ви — від свого отця диявола і ви охоче виконуєте похоті свого отця. Він був людиновбивцею від початку і не встояв в істині, бо в ньому немає істини. Коли він каже неправду, то каже своє, бо він неправдомовець і батько неправди.</p>
<p>45 А оскільки Я кажу істину, то ви не вірите Мені.</p>
<p>46 Хто з вас докорить Мені за гріх? Якщо ж Я кажу істину, то чому ви не вірите Мені?</p>
<p>47 Хто від Бога, той слухає слова Божі. Ви тому не слухаєте, що ви не від Бога.</p>
<p>48 Тоді іудеї сказали Йому у відповідь: Чи не правильно ми кажемо, що Ти самаря´нин і що в Тобі біс?</p>
<p>49 Ісус відповів: Нема в Мені біса, але Я шаную Свого Отця, а ви ганьбите Мене.</p>
<p>50 Утім Я не шукаю Собі слави: є Той, що шукає і судить.</p>
<p>51 Істинно, істинно вам кажу: хто дотримається Мого слова, той не побачить смерті повік.</p>
<p>52 Тоді іудеї сказали Йому: Тепер ми знаємо, що в Тобі біс. Авраам помер, і пророки померли, а Ти кажеш: Хто дотримається Мого слова, той не скуштує смерті повік.</p>
<p>53 Невже Ти більший від нашого отця Авраама, який помер? І пророки померли. Ким Ти Себе робиш?</p>
<p>54 Ісус відповів: Якщо Я Сам Себе прославляю, то Моя слава ніщо. Мене ж прославляє Мій Отець, про Якого ви кажете, що Він ваш Бог.</p>
<p>55 Та ви не знаєте Його, а Я знаю Його, і якщо скажу, що не знаю Його, то буду подібним до вас неправдомовцем; але Я знаю Його і дотримуюся Його слова.</p>
<p>56 Авраам, ваш отець, був радий побачити Мій день; і побачив його, і зрадів.</p>
<p>57 Тоді іудеї сказали Йому: Тобі ще й п’ятдесяти років немає, і Ти бачив Авраама?</p>
<p>58 Ісус сказав їм: Істинно, істинно вам кажу: перш ніж народився Авраам, Я є.</p>
<p>59 Тоді вони взяли каміння, щоб кинути в Нього, та Ісус скрився і вийшов із Храму, пройшовши посеред них, і так пішов.</p>


<h4>ІОАНА 9</h4>
<p>1 Ідучи, Він побачив чоловіка, сліпого від народження.</p>
<p>2 Його учні запитали Його: Равві, хто згрішив: він чи його батьки, що народився сліпим?</p>
<p>3 Ісус відповів: Не згрішив ні він, ні його батьки, але це сталося для того, щоб на ньому виявилися діла Божі.</p>
<p>4 Мені треба робити діла Того, Хто Мене послав, поки є день; настає ніч, коли ніхто не зможе робити.</p>
<p>5 Поки Я в світі, Я світло для світу.</p>
<p>6 Сказавши це, Він плюнув на землю, зробив грязиво зі слини, і помазав грязивом очі сліпому,</p>
<p>7 і сказав йому: Піди вмийся в купальні Сілоам (що в перекладі означає «посланий»). Він пішов, умився і прийшов зрячим.</p>
<p>8 Тоді сусіди й ті, хто бачив його раніше, що він був сліпим, сказали: Це не той, що сидів і просив милостиню?</p>
<p>9 Одні казали: Це він, — а інші: Схожий на нього. Він же казав: Це я.</p>
<p>10 Тоді вони сказали йому: Як у тебе відкрилися очі?</p>
<p>11 Він сказав їм у відповідь: Чоловік на ім’я Ісус зробив грязиво, помазав мені очі і сказав мені: Піди в купальню Сілоам і вмийся. Я пішов, умився і прозрів.</p>
<p>12 Вони сказали йому: Де Він? Той каже: Не знаю.</p>
<p>13 Ведуть цього колишнього сліпця до фарисеїв.</p>
<p>14 А тоді була субота, коли Ісус зробив грязиво і відкрив йому очі.</p>
<p>15 Тож запитали його ще й фарисеї, як він прозрів. Той сказав їм: Він поклав мені на очі грязиво, я вмився і бачу.</p>
<p>16 Тоді деякі з фарисеїв сказали: Цей чоловік не від Бога, бо не дотримується суботи. Інші ж казали: Як може грішна людина чинити такі чудеса? І було між ними розділення.</p>
<p>17 Знову кажуть сліпому: Що ти скажеш про Нього, адже Він відкрив тобі очі? Той сказав: Він пророк.</p>
<p>18 Та іудеї не повірили про нього, що він був сліпим і прозрів, доки не покликали батьків цього прозрілого</p>
<p>19 і не запитали їх: Це ваш син, про якого ви кажете, що він народився сліпим? Як же він тепер бачить?</p>
<p>20 Його батьки сказали їм у відповідь: Ми знаємо, що це наш син і що він народився сліпим,</p>
<p>21 а як він тепер бачить, не знаємо, чи хто відкрив йому очі, ми не знаємо. Він дорослий, спитайте його: хай сам про себе скаже.</p>
<p>22 Так сказали його батьки, тому що боялись іудеїв, бо іудеї вже змовилися, що, коли хто визнає Його Христом, того відлучити від синагоги.</p>
<p>23 Тому його батьки й сказали: Він дорослий, спитайте його.</p>
<p>24 Тоді вдруге покликали чоловіка, який був сліпим, і сказали йому: Віддай славу Богу. Ми знаємо, що Той Чоловік — грішник.</p>
<p>25 Він же сказав у відповідь: Грішник Він чи ні, не знаю; одне знаю: я був сліпий, а тепер бачу.</p>
<p>26 Вони знову сказали йому: Що Він тобі зробив? Як відкрив тобі очі?</p>
<p>27 Він відповів їм: Я вже казав вам, і ви не слухали. Що ще ви хочете почути? Чи не хочете й ви стати Його учнями?</p>
<p>28 Вони ж вилаяли його й сказали: Це ти Його учень, а ми Мойсеєві учні.</p>
<p>29 Ми знаємо, що з Мойсеєм говорив Бог, а Цього не знаємо, звідки Він.</p>
<p>30 Той чоловік сказав їм у відповідь: То ж і дивно, що ви не знаєте, звідки Він, а Він відкрив мені очі.</p>
<p>31 Та ми знаємо, що грішників Бог не чує, а хто шанує Бога й виконує Його волю, того чує.</p>
<p>32 Відвіку не чувано, щоб хтось відкрив очі сліпонародженому.</p>
<p>33 Якби Він не був від Бога, то нічого не міг би робити.</p>
<p>34 Вони сказали йому у відповідь: У гріхах ти весь народився, і ти ще будеш нас вчити? І вигнали його геть.</p>
<p>35 Почув Ісус, що його вигнали геть, і, знайшовши його, сказав йому: Чи віруєш ти в Сина Божого?</p>
<p>36 Він сказав у відповідь: А Хто Він, Пане, щоб мені увірувати в Нього?</p>
<p>37 Ісус сказав йому: Ти і бачив Його, і Він говорить з тобою.</p>
<p>38 Він же сказав: Вірую, Господи! — і поклонився Йому.</p>
<p>39 І сказав Ісус: Для суду Я прийшов у цей світ, щоб незрячі бачили, а зрячі стали сліпими.</p>
<p>40 Почули це ті з фарисеїв, які були з Ним, і сказали Йому: Невже й ми сліпі?</p>
<p>41 Ісус сказав їм: Якби ви були сліпі, то не мали б гріха, а раз ви кажете: Ми бачимо, — то ваш гріх залишається.</p>


<h4>ІОАНА 10</h4>
<p>1 Істинно, істинно вам кажу: хто входить в овечу кошару не через двері, а перелазить деінде, той злодій і розбійник;</p>
<p>2 а хто входить через двері, той пастух вівцям.</p>
<p>3 Йому придверник відчиняє, і вівці слухають його голос, і він кличе своїх овець по імені і виводить їх.</p>
<p>4 І коли виведе своїх овець, то йде перед ними, а вівці йдуть за ним, бо знають його голос.</p>
<p>5 За чужим же не підуть, а будуть тікати від нього, бо не знають голосу чужих.</p>
<p>6 Таку притчу розказав їм Ісус, та вони не зрозуміли, про що це Він казав їм.</p>
<p>7 Тоді Ісус знову сказав їм: Істинно, істинно вам кажу: Я — двері вівцям.</p>
<p>8 Усі, що приходили переді Мною, є злодії й розбійники, та вівці не послухали їх.</p>
<p>9 Я — двері: хто ввійде через Мене, той спасеться; і ввійде, і вийде, і знайде пасовисько.</p>
<p>10 Злодій приходить тільки для того, щоб украсти, убити й погубити. Я прийшов для того, щоб мали життя, і мали з надлишком.</p>
<p>11 Я — добрий Пастир; добрий Пастир кладе своє життя за овець.</p>
<p>12 А наймит, який не є пастухом і якому вівці не свої, бачить, що йде вовк, залишає овець і тікає, і вовк хапає овець і розганяє їх.</p>
<p>13 А наймит тікає, бо він наймит і не дбає про овець.</p>
<p>14 Я — добрий Пастир, і Я знаю Своїх, і Мої знають Мене.</p>
<p>15 Як Отець знає Мене, так і Я знаю Отця; і Я кладу Своє життя за овець.</p>
<p>16 Є в Мене й інші вівці, які не з цієї кошари, і їх Мені треба привести; і вони почують Мій голос, і буде одна отара і один Пастир.</p>
<p>17 Тому любить Мене Отець, що Я кладу Своє життя, щоб узяти його назад.</p>
<p>18 Ніхто не забирає його в Мене, а Я Сам від Себе кладу його. Маю владу покласти його і маю владу взяти його назад. Таку заповідь Я отримав від Свого Отця.</p>
<p>19 Від цих слів знову виникло між іудеями розділення.</p>
<p>20 І багато хто з них казав: У Ньому біс, і Він божевільний. Що ви слухаєте Його?</p>
<p>21 Інші ж казали: Це слова не біснуватого. Хіба може біс відкривати очі сліпим?</p>
<p>22 Настало ж у Єрусалимі свято Посвячення, і була зима.</p>
<p>23 І ходив Ісус у Храмі в портику Соломона.</p>
<p>24 Тоді обступили Його іудеї і сказали Йому: Доки Ти будеш тримати нас у непевності? Якщо Ти Христос, скажи нам прямо.</p>
<p>25 Ісус відповів їм: Я казав вам, і ви не вірите. Діла, які Я чиню в ім’я Свого Отця, вони свідчать про Мене.</p>
<p>26 Та ви не вірите, бо ви не з Моїх овець, як Я казав вам.</p>
<p>27 Мої вівці слухають Мій голос, і Я знаю їх, і вони йдуть за Мною.</p>
<p>28 І Я даю їм вічне життя, і вони не загинуть повік, і ніхто не вихопить їх з Моєї руки.</p>
<p>29 Мій Отець, Який дав Мені їх, більший за всіх, і ніхто не може вихопити їх з руки Мого Отця.</p>
<p>30 Я і Отець — одне.</p>
<p>31 Тоді іудеї знову взяли каміння, щоб побити Його.</p>
<p>32 Ісус відповів їм: Багато добрих діл Я показав вам від Свого Отця. За яке з цих діл ви хочете побити Мене камінням?</p>
<p>33 Іудеї сказали Йому у відповідь: Не за добре діло ми хочемо побити Тебе камінням, а за богохульство: що Ти, будучи людиною, робиш Себе Богом.</p>
<p>34 Ісус відповів їм: Чи не написано у вашому Законі: Я сказав: ви боги?</p>
<p>35 Якщо Він назвав богами тих, до кого було слово Боже (і не може порушитися Писання),</p>
<p>36 то як Тому, Кого Отець освятив і послав у світ, ви кажете: Ти богохульствуєш, — бо Я сказав: Я Син Божий?</p>
<p>37 Якщо Я не роблю діл Свого Отця, не вірте Мені;</p>
<p>38 а якщо роблю, то, коли не вірите Мені, повірте Моїм ділам, щоб пізнати й повірити, що Отець у Мені і Я в Ньому.</p>
<p>39 Тоді вони знову хотіли схопити Його, та Він ухилився від їхніх рук</p>
<p>40 і знову пішов на той бік Іордану, на те місце, де раніше хрестив Іоан, і там залишився.</p>
<p>41 І багато хто приходив до Нього й казав, що Іоан не вчинив ніякого чуда, але все, що Іоан казав про Нього, — правда.</p>
<p>42 І багато хто увірував там у Нього.</p>


<h4>ІОАНА 11</h4>
<p>1 Був хворим один чоловік, Лазар з Віфанії, із села Марії і її сестри Марфи.</p>
<p>2 Це була та Марія, яка помазала Господа миром і витерла Його ноги своїм волоссям; її брат Лазар був хворим.</p>
<p>3 Тож сестри послали до Нього сказати: Господи, ось, кого Ти любиш, хворий.</p>
<p>4 Ісус, почувши це, сказав: Ця хвороба не на смерть, а для слави Божої, щоб через неї прославився Син Божий.</p>
<p>5 Ісус же любив Марфу, і її сестру, і Лазаря.</p>
<p>6 Коли ж Він почув, що той хворий, то пробув у тому місці, де знаходився, ще два дні.</p>
<p>7 Потім, після цього, каже учням: Ходімо знову в Іудею.</p>
<p>8 Учні кажуть Йому: Равві, щойно ж іудеї хотіли побити Тебе камінням, і Ти знову хочеш туди йти?</p>
<p>9 Ісус відповів: Чи не дванадцять годин у дні? Хто ходить удень, той не спотикається, бо бачить світло цього світу;</p>
<p>10 а хто ходить уночі, той спотикається, бо в ньому немає світла.</p>
<p>11 Це сказав, а після цього каже їм: Лазар, наш друг, заснув, але Я йду розбудити його.</p>
<p>12 Тоді Його учні сказали: Господи, якщо заснув, то одужає.</p>
<p>13 Та Ісус говорив про його смерть, а вони думали, що Він говорить про звичайний сон.</p>
<p>14 Тоді Ісус сказав їм прямо: Лазар помер;</p>
<p>15 і Я радію за вас, що Мене не було там, щоб ви увірували. Проте ходімо до нього.</p>
<p>16 Тоді Хома, званий Дідімом, сказав співучням: Ходімо й ми помремо з Ним.</p>
<p>17 Ісус, прийшовши, знайшов, що Лазар уже чотири дні в гробниці.</p>
<p>18 Віфанія ж була поблизу Єрусалима, стадіях у п’ятнадцяти;</p>
<p>19 і багато хто з іудеїв прийшов до Марфи й Марії втішити їх у скорботі за їхнім братом.</p>
<p>20 Марфа, як тільки почула, що йде Ісус, пішла й зустріла Його; Марія ж сиділа вдома.</p>
<p>21 Марфа сказала Ісусу: Господи, якби Ти був тут, то мій брат не помер би.</p>
<p>22 Та й тепер знаю, що все, чого Ти тільки попросиш у Бога, Бог Тобі дасть.</p>
<p>23 Ісус каже їй: Воскресне твій брат.</p>
<p>24 Марфа каже Йому: Знаю, що воскресне в останній день при воскресінні.</p>
<p>25 Ісус сказав їй: Я — воскресіння і життя; хто вірує в Мене, хоч і помре, оживе;</p>
<p>26 і кожен, хто живе й вірує в Мене, не помре повік. Чи віриш ти в це?</p>
<p>27 Вона каже Йому: Так, Господи, я вірую, що Ти Христос, Син Божий, Який має прийти у світ.</p>
<p>28 Сказавши це, вона пішла й покликала тайкома свою сестру Марію, кажучи: Учитель прийшов і кличе тебе.</p>
<p>29 Та, як тільки почула про це, швидко встала й пішла до Нього.</p>
<p>30 Ісус же ще не зайшов у село, а був на тому місці, де зустріла Його Марфа.</p>
<p>31 Тоді іудеї, які були з нею в домі і втішали її, побачивши, що Марія швидко встала й вийшла, пішли за нею, кажучи: Вона пішла до гробниці, щоб там поплакати.</p>
<p>32 Марія ж, коли прийшла туди, де був Ісус, і побачила Його, впала Йому в ноги і сказала Йому: Господи, якби Ти був тут, то не помер би мій брат.</p>
<p>33 Коли ж Ісус побачив, що плаче вона і плачуть іудеї, які прийшли з нею, то застогнав духом, і стривожився,</p>
<p>34 і сказав: Де ви поклали його? Вони кажуть Йому: Господи, піди й подивися.</p>
<p>35 Ісус просльозився.</p>
<p>36 Тоді іудеї сказали: Бач, як він любив його.</p>
<p>37 А деякі з них сказали: Чи не міг Той, що відкрив очі сліпому, зробити так, щоб і цей не помер?</p>
<p>38 Ісус же, знову стогнучи в Собі, приходить до гробниці. Це була печера, і до неї прилягав камінь.</p>
<p>39 Ісус каже: Заберіть камінь. Марфа, сестра померлого, каже Йому: Господи, він уже смердить, бо вже чотири дні, як у гробниці.</p>
<p>40 Ісус каже їй: Чи не сказав Я тобі, що, коли повіриш, побачиш славу Божу?</p>
<p>41 Тоді забрали камінь від печери, де лежав померлий. Ісус же звів очі вгору й сказав: Отче, дякую Тобі, що Ти почув Мене.</p>
<p>42 Я і знав, що Ти завжди чуєш Мене, але сказав це ради людей, які стоять навколо, щоб вони повірили, що Ти Мене послав.</p>
<p>43 Сказавши це, Він вигукнув гучним голосом: Лазарю, виходь!</p>
<p>44 І вийшов померлий, зв’язаний по руках і ногах поховальними пеленами, а обличчя його було обв’язане хусткою. Ісус каже їм: Розв’яжіть його, нехай іде.</p>
<p>45 Тоді багато хто з іудеїв, які прийшли до Марії і побачили, що зробив Ісус, увірували в Нього.</p>
<p>46 Та деякі з них пішли до фарисеїв і розказали їм, що зробив Ісус.</p>
<p>47 Тоді первосвященники й фарисеї зібрали Синедріон і сказали: Що нам робити? Цей Чоловік чинить багато чудес.</p>
<p>48 Якщо залишимо Його так, то всі увірують у Нього, і прийдуть римляни і захоплять і наше місце, і народ.</p>
<p>49 А один з них, Каяфа, який був того року первосвященником, сказав їм: Ви нічого не розумієте</p>
<p>50 і не думаєте про те, що для нас краще, щоб одна людина померла за народ, а не щоб увесь народ загинув.</p>
<p>51 Це він сказав не сам від себе, але, будучи того року первосвященником, передрік, що Ісус мав померти за народ;</p>
<p>52 і не тільки за народ, а щоб і розсіяних дітей Божих зібрати воєдино.</p>
<p>53 З того дня вони змовилися вбити Його.</p>
<p>54 Тому Ісус уже не ходив серед іудеїв відкрито, а пішов звідти в місцевість поблизу пустелі, в місто, яке називається Єфрем, і там знаходився зі Своїми учнями.</p>
<p>55 Наближалася ж іудейська Пасха, і багато хто пішов з усієї країни в Єрусалим перед Пасхою, щоб очиститись.</p>
<p>56 Тож вони шукали Ісуса і, стоячи в Храмі, говорили між собою: Що ви думаєте? Що Він не прийде на свято?</p>
<p>57 А первосвященники й фарисеї дали наказ, що, коли хто дізнається, де Він, хай повідомить, щоб їм схопити Його.</p>


<h4>ІОАНА 12</h4>
<p>1 За шість днів до Пасхи Ісус  прийшов у Віфанію, де був Лазар померлий, якого Він воскресив з мертвих.</p>
<p>2 Там приготували Йому вечерю, і Марфа прислуговувала, а Лазар був одним із тих, що возлежали з Ним.</p>
<p>3 І ось Марія, узявши фунт чистого нардового дорогоцінного мира, помазала Ісусові ноги і витерла Його ноги своїм волоссям, і дім наповнився пахощами від мира.</p>
<p>4 Тоді один з Його учнів, Іуда Симонів Іскаріот, який мав зрадити Його, каже:</p>
<p>5 Чому це миро не було продано за триста динаріїв і гроші не роздано бідним?</p>
<p>6 Сказав же це не тому, що дбав про бідних, а тому, що був злодієм: у нього була скринька для грошей, і він брав те, що туди клали.</p>
<p>7 Та Ісус сказав: Облиш її, вона зберегла його на день Мого поховання.</p>
<p>8 Бо бідних ви завжди матимете з собою, а Мене не завжди матимете.</p>
<p>9 Багато ж людей з іудеїв дізналися, що Він там, і прийшли не тільки ради Ісуса, а щоб побачити й Лазаря, якого Він воскресив з мертвих.</p>
<p>10 Первосвященники ж змовились убити й Лазаря,</p>
<p>11 бо через нього багато хто з іудеїв відходив від них і починав вірувати в Ісуса.</p>
<p>12 Наступного дня багато людей, які прийшли на свято, почувши, що Ісус іде в Єрусалим,</p>
<p>13 узяли пальмове віття, вийшли Йому назустріч і вигукували: Осанна! Благословенний Цар Ізраїлю, що йде в ім’я Господнє!</p>
<p>14 Ісус же, знайшовши осля, сів на нього, як написано:</p>
<p>15 Не бійся, дочко Сіону! Ось твій Цар іде, сидячи на дитинчаті ослиці.</p>
<p>16 Його учні спочатку не зрозуміли цього, а коли Ісус прославився, то згадали, що так було написано про Нього і що так зробили Йому.</p>
<p>17 Люди ж, які були з Ним, коли Він викликав Лазаря з гробниці і воскресив його з мертвих, свідчили про це.</p>
<p>18 Тому люди й вийшли Його зустрічати, бо почули, що Він вчинив таке чудо.</p>
<p>19 Фарисеї ж сказали один одному: Бачите, ви нічого не вдієте. Он увесь світ пішов за Ним.</p>
<p>20 Серед тих, що прийшли поклонитись у свято, були деякі елліни.</p>
<p>21 Вони підійшли до Филипа з Віфсаїди Галілейської і попросили його: Пане, ми хочемо побачити Ісуса.</p>
<p>22 Филип іде й каже про це Андрію, а потім Андрій і Филип кажуть Ісусу.</p>
<p>23 Ісус же сказав їм у відповідь: Прийшов час прославитися Сину Людському.</p>
<p>24 Істинно, істинно вам кажу: якщо пшеничне зерно, упавши в землю, не помре, то залишиться одне, а якщо помре, то принесе багато плоду.</p>
<p>25 Хто любить своє життя, той втратить його, а хто ненавидить своє життя в цьому світі, той збереже його для вічного життя.</p>
<p>26 Хто служить Мені, хай іде за Мною; і де Я, там буде і Мій слуга; і хто служить Мені, того вшанує Отець.</p>
<p>27 Моя душа тепер стривожена, і що Мені сказати? Отче, спаси Мене від цього часу. Та на те Я і прийшов — для цього часу.</p>
<p>28 Отче, прослав Своє Ім’я. Тоді пролунав голос із неба: І прославив, і ще прославлю!</p>
<p>29 А народ, який стояв і чув це, сказав, що це був грім. Інші ж казали: Це ангел говорив до Нього.</p>
<p>30 Ісус сказав у відповідь: Не для Мене був цей голос, а для вас.</p>
<p>31 Тепер настав суд цьому світу, тепер князь цього світу буде вигнаний геть.</p>
<p>32 І коли Я буду піднесений від землі, усіх приверну до Себе.</p>
<p>33 Це Він сказав, указуючи, якою смертю мав померти.</p>
<p>34 Народ відповів Йому: Ми чули з Закону, що Христос пробуває вічно. Як же Ти кажеш, що Син Людський має бути піднесений? Хто Цей Син Людський?</p>
<p>35 Тоді Ісус сказав їм: Ще трохи часу світло буде з вами. Ходіть, поки маєте світло, щоб не огорнула вас темрява; а хто ходить у темряві, той не знає, куди йде.</p>
<p>36 Поки маєте світло, віруйте у світло, щоб бути синами світла. Сказавши це, Ісус пішов і скрився від них.</p>
<p>37 Хоча стільки чудес Він учинив перед ними, вони не вірували в Нього,</p>
<p>38 щоб збулося слово пророка Ісаї, яке він сказав: Господи, хто повірив почутому від нас і кому відкрилась рука Господня?</p>
<p>39 Тому вони не могли вірувати, що ще сказав Ісая:</p>
<p>40 Він засліпив їм очі і закам’янив їм серце, щоб вони не побачили очима, і не зрозуміли серцем, і не навернулись, і Я не зцілив їх.</p>
<p>41 Це сказав Ісая, коли побачив Його славу і сказав про Нього.</p>
<p>42 Проте й з начальників багато хто увірував у Нього, але через фарисеїв не визнавав Його, щоб не бути відлученим від синагоги;</p>
<p>43 бо полюбили славу людську, а не славу Божу.</p>
<p>44 Ісус же вигукнув і сказав: Хто вірує в Мене, той не в Мене вірує, а в Того, Хто Мене послав;</p>
<p>45 і хто бачить Мене, той бачить Того, Хто Мене послав!</p>
<p>46 Я, Світло, прийшов у світ, щоб кожен, хто вірує в Мене, не залишався в темряві.</p>
<p>47 І хто почує Мої слова і не увірує, Я не суджу його, бо Я прийшов не судити світ, а спасти світ.</p>
<p>48 Хто відкидає Мене і не приймає Моїх слів, той має собі суддю: слово, яке Я говорив, воно буде судити його в останній день.</p>
<p>49 Бо Я не Сам від Себе говорив, а Отець, що послав Мене, Він дав Мені заповідь, що казати і що говорити.</p>
<p>50 І Я знаю, що Його заповідь — це вічне життя. Тому, що говорю, Я говорю так, як сказав Мені Отець.</p>


<h4>ІОАНА 13</h4>
<p>1 Перед святом Пасхи Ісус, знаючи, що прийшов Його час піти з цього світу до Отця, показав на ділі, що, полюбивши Своїх, які у світі, Він полюбив їх до кінця.</p>
<p>2 І як настала вечеря, коли диявол уже вклав у серце Іуді Симоновому Іскаріоту зрадити Його,</p>
<p>3 Ісус, знаючи, що Отець віддав усе в Його руки і що Він від Бога вийшов і до Бога йде,</p>
<p>4 устав з вечері, зняв верхній одяг, узяв рушник і підперезався.</p>
<p>5 Потім налив в умивальницю води і почав мити учням ноги і витирати їх рушником, яким був підперезаний.</p>
<p>6 Підходить до Симона Петра, а той каже Йому: Господи, Ти хочеш мені мити ноги?</p>
<p>7 Ісус сказав йому у відповідь: Що Я роблю, ти зараз не розумієш, а зрозумієш потім.</p>
<p>8 Петро каже Йому: Не помиєш моїх ніг повік. Ісус відповів йому: Якщо не помию тебе, ти не матимеш зі Мною частки.</p>
<p>9 Симон Петро каже Йому: Господи, не тільки мої ноги, а й руки й голову помий.</p>
<p>10 Ісус сказав йому: Помитому треба тільки ноги помити, бо він увесь чистий; і ви чисті, але не всі.</p>
<p>11 Бо Він знав, хто зрадить Його, тому й сказав: Не всі ви чисті.</p>
<p>12 Коли ж Він помив їм ноги і одягнув Свій одяг, то знову возліг і сказав їм: Чи знаєте ви, що Я зробив вам?</p>
<p>13 Ви називаєте Мене Учителем і Господом, і правильно кажете, бо Я ним і є.</p>
<p>14 Тож якщо Я, Господь і Учитель, помив вам ноги, то й ви повинні мити один одному ноги.</p>
<p>15 Бо Я подав вам приклад, щоб і ви робили так, як Я зробив вам.</p>
<p>16 Істинно, істинно вам кажу: раб не більший від свого господаря, і посланець не більший від того, хто його послав.</p>
<p>17 Якщо ви знаєте це, то ви блаженні, коли робите це.</p>
<p>18 Не про всіх вас кажу; Я знаю, кого вибрав; але це для того, щоб збулося Писання: Хто їсть зі Мною хліб, той підняв на Мене свою п’яту.</p>
<p>19 Кажу вам про це тепер, перш ніж це сталося, щоб, коли станеться, ви увірували, що це Я.</p>
<p>20 Істинно, істинно вам кажу: хто приймає того, кого Я пошлю, той приймає Мене, а хто приймає Мене, той приймає Того, Хто Мене послав.</p>
<p>21 Сказавши це, Ісус стривожився духом і засвідчив: Істинно, істинно вам кажу, що один із вас зрадить Мене.</p>
<p>22 Тоді учні почали озиратись один на одного, не розуміючи, про кого Він говорить.</p>
<p>23 А один з Його учнів, якого любив Ісус, возлежав на лоні Ісуса.</p>
<p>24 Симон Петро кивнув йому, щоб запитав, хто той, про кого Він говорить.</p>
<p>25 Він, припавши до грудей, каже Йому: Господи, хто це?</p>
<p>26 Ісус відповів: Той, кому Я, вмочивши, подам шматок хліба. І, вмочивши, подав шматок Іуді Симоновому Іскаріоту.</p>
<p>27 Після цього шматка увійшов у нього сатана. Тоді Ісус каже йому: Що робиш, роби швидше.</p>
<p>28 Але ніхто з тих, що возлежали, не зрозумів, до чого це Він сказав йому.</p>
<p>29 А оскільки в Іуди була скринька для грошей, то деякі подумали, що Ісус сказав йому: Купи, що нам потрібно для свята, — або щоб він дав щось бідним.</p>
<p>30 Він, узявши шматок, відразу вийшов. Була ж ніч.</p>
<p>31 Коли він вийшов, Ісус каже: Тепер прославився Син Людський, і Бог прославився в Ньому.</p>
<p>32 Якщо Бог прославився в Ньому, то Бог також прославить Його в Собі, і прославить Його відразу.</p>
<p>33 Дітоньки, ще трохи Я буду з вами. Будете шукати Мене, і як Я сказав іудеям: Куди Я йду, туди ви не можете прийти, — так і вам тепер кажу.</p>
<p>34 Нову заповідь Я даю вам, щоб ви любили один одного; як Я полюбив вас, так і ви щоб любили один одного.</p>
<p>35 З того всі дізнаються, що ви Мої учні, якщо матимете між собою любов.</p>
<p>36 Симон Петро каже Йому: Господи, куди Ти йдеш? Ісус відповів йому: Куди Я йду, туди ти зараз не можеш піти за Мною, а підеш за Мною пізніше.</p>
<p>37 Петро каже Йому: Господи, чому я зараз не можу піти за Тобою? Я своє життя покладу за Тебе.</p>
<p>38 Ісус відповів йому: Ти своє життя покладеш за Мене? Істинно, істинно тобі кажу: не заспіває півень, як ти тричі зречешся Мене.</p>


<h4>ІОАНА 14</h4>
<p>1 Хай не тривожиться ваше серце: ви віруєте в Бога, і в Мене віруйте.</p>
<p>2 В домі Мого Отця осель багато, а якби було не так, то Я сказав би вам. Я йду приготувати вам місце, 3 і коли піду й приготую вам місце, прийду знову й візьму вас до Себе, щоб і ви були, де Я.</p>
<p>3 А куди Я йду, ви знаєте, і шлях знаєте.</p>
<p>4 Хома каже Йому: Господи, ми не знаємо, куди Ти йдеш, і звідки ми можемо знати шлях?</p>
<p>5 Ісус каже йому: Я — шлях, істина й життя; ніхто не приходить до Отця інакше, як через Мене.</p>
<p>6 Якби ви знали Мене, то знали б і Мого Отця; а відтепер ви знаєте Його і бачили Його.</p>
<p>7 Филип каже Йому: Господи, покажи нам Отця, і нам вистачить цього.</p>
<p>8 Ісус каже йому: Стільки часу Я з вами, Филипе, і ти не знаєш Мене? Хто бачив Мене, той бачив Отця. Як же ти кажеш: Покажи нам Отця?</p>
<p>9 Хіба ти не віриш, що Я в Отці і Отець у Мені? Слова, які Я кажу вам, Я не Сам від Себе кажу; Отець, Який пробуває в Мені, Він робить діла.</p>
<p>10 Вірте Мені, що Я в Отці і Отець у Мені, а ні, то вірте Мені ради самих діл.</p>
<p>11 Істинно, істинно вам кажу: хто вірує в Мене, діла, які Я роблю, і він зробить, і ще більші за них зробить, бо Я йду до Свого Отця.</p>
<p>12 І що тільки попросите в Моє ім’я, те зроблю, щоб Отець прославився в Сині.</p>
<p>13 Якщо попросите щось у Моє ім’я, то Я зроблю.</p>
<p>14 Якщо любите Мене, то дотримайтеся Моїх заповідей.</p>
<p>15 І Я попрошу Отця, і Він дасть вам іншого Утішителя, щоб пробував з вами вічно, —</p>
<p>16 Духа істини, Якого світ не може прийняти, бо не бачить Його і не знає Його; а ви знаєте Його, бо Він з вами пробуває і в вас буде.</p>
<p>17 Не залишу вас сиротами, прийду до вас.</p>
<p>18 Ще трохи, і світ уже не побачить Мене, а ви побачите Мене, бо Я живу, і ви будете жити.</p>
<p>19 У той день ви пізнаєте, що Я в Моєму Отці, і ви в Мені, і Я у вас.</p>
<p>20 Хто має Мої заповіді і дотримується їх, той любить Мене; а хто любить Мене, того полюбить Мій Отець, і Я полюблю його і явлю йому Себе.</p>
<p>21 Іуда, не Іскаріот, каже Йому: Господи, чому це Ти хочеш явити Себе нам, а не світу?</p>
<p>22 Ісус сказав йому у відповідь: Хто любить Мене, той дотримається Мого слова, і Мій Отець полюбить його, і Ми прийдемо до нього і зробимо в нього оселю.</p>
<p>23 Хто не любить Мене, той не дотримується Моїх слів, а слово, яке ви чуєте, — не Моє, а Отця, що Мене послав.</p>
<p>24 Це сказав Я вам, ще знаходячись з вами.</p>
<p>25 Утішитель же, Святий Дух, Якого пошле Отець у Моє ім’я, Він навчить вас усьому й нагадає вам усе, що Я казав вам.</p>
<p>26 Мир залишаю Я вам, Свій мир Я даю вам; не так, як світ дає, Я даю вам. Хай не тривожиться ваше серце і хай не лякається.</p>
<p>27 Ви чули, що Я сказав вам: Я йду до Отця і знову прийду до вас. Якби ви любили Мене, то зраділи б, що Я сказав: Я йду до Отця, — бо Мій Отець більший за Мене.</p>
<p>28 Я сказав вам про це тепер, перш ніж це сталося, щоб, коли станеться, ви повірили.</p>
<p>29 Вже небагато Мені говорити з вами, бо йде князь цього світу, та в Мені він нічого не має.</p>
<p>30 Але це для того, щоб світ пізнав, що Я люблю Отця, і як заповів Мені Отець, так Я і роблю. Уставайте, ходімо звідси.</p>


<h4>ІОАНА 15</h4>
<p>1 Я істинна виноградна лоза, а Мій Отець — виноградар.</p>
<p>2 Усяку в Мене гілку, яка не приносить плоду, Він відсікає, а всяку, яка приносить плід, очищає, щоб приносила більше плоду.</p>
<p>3 Ви вже чисті завдяки слову, яке Я говорив вам.</p>
<p>4 Пробувайте в Мені, і Я у вас. Як гілка не може приносити плід сама по собі, якщо не пробуватиме на лозі, так і ви не можете, якщо не пробуватимете в Мені.</p>
<p>5 Я — лоза, а ви — гілки. Хто пробуває в Мені, і Я в ньому, той приносить багато плоду, бо без Мене ви нічого не можете робити.</p>
<p>6 Хто не пробуватиме в Мені, той буде викинутий геть, як гілка, і засохне, а такі гілки збирають і кидають у вогонь, і вони згорають.</p>
<p>7 Якщо пробуватимете в Мені і Мої слова пробуватимуть у вас, то, що тільки побажаєте, попросите — і буде вам.</p>
<p>8 Тим прославиться Мій Отець, що ви принесете багато плоду, і так будете Моїми учнями.</p>
<p>9 Як Отець полюбив Мене, так і Я полюбив вас; пробувайте в Моїй любові.</p>
<p>10 Якщо дотримаєтесь Моїх заповідей, то пробуватимете в Моїй любові, як і Я дотримався заповідей Свого Отця і пробуваю в Його любові.</p>
<p>11 Це сказав Я вам для того, щоб Моя радість пробувала у вас і ваша радість була повна.</p>
<p>12 Оце Моя заповідь, щоб ви любили один одного, як Я полюбив вас.</p>
<p>13 Немає більшої любові від тієї, коли життя своє кладуть за своїх друзів.</p>
<p>14 Ви Мої друзі, якщо робите все, що Я заповідаю вам.</p>
<p>15 Я вже не називаю вас рабами, бо раб не знає, що робить його господар, а Я назвав вас друзями, бо розповів вам усе, що чув від Свого Отця.</p>
<p>16 Не ви Мене вибрали, а Я вас вибрав і поставив вас, щоб ви йшли й приносили плід, і щоб ваш плід пробував, щоб, що тільки попросите в Отця в Моє ім’я, Він дав вам.</p>
<p>17 Це заповідаю вам, щоб ви любили один одного.</p>
<p>18 Якщо світ ненавидить вас, знайте, що Мене зненавидів раніше від вас.</p>
<p>19 Якби ви були від світу, то світ любив би своє, а оскільки ви не від світу, але Я вибрав вас зі світу, то світ ненавидить вас.</p>
<p>20 Пам’ятайте слово, яке Я сказав вам: раб не більший від свого господаря. Якщо Мене гнали, то гнатимуть і вас; якщо Мого слова дотримувалися, то будуть дотримуватися й вашого.</p>
<p>21 А все це робитимуть вам за Моє ім’я, тому що не знають Того, Хто Мене послав.</p>
<p>22 Якби Я не прийшов і не говорив їм, то вони не мали б гріха; а так вони не мають виправдання своєму гріху.</p>
<p>23 Хто ненавидить Мене, той ненавидить і Мого Отця.</p>
<p>24 Якби Я не зробив серед них діл, яких ніхто інший не робив, то вони не мали б гріха; а так вони і бачили, і зненавиділи і Мене, і Мого Отця.</p>
<p>25 А це сталося для того, щоб збулося слово, написане в їхньому Законі: Зненавиділи Мене даремно.</p>
<p>26 Коли ж прийде Утішитель, Якого Я пошлю вам від Отця, Дух істини, Який від Отця виходить, Він буде свідчити про Мене;</p>
<p>27 і ви будете свідчити, бо ви зі Мною від початку.</p>


<h4>ІОАНА 16</h4>
<p>1 Це сказав Я вам для того, щоб ви не спокусилися.</p>
<p>2 Відлучатимуть вас від синагог, і навіть настає час, коли кожен, хто вбиватиме вас, буде думати, що тим служить Богу.</p>
<p>3 І це робитимуть вам тому, що не пізнали ні Отця, ні Мене.</p>
<p>4 А це сказав Я вам для того, щоб, коли прийде той час, ви згадали, що Я говорив вам про це. Не казав же вам цього спочатку тому, що був з вами.</p>
<p>5 А тепер іду до Того, Хто Мене послав, і ніхто з вас не питає Мене: Куди Ти йдеш?</p>
<p>6 Але від того, що Я сказав вам це, ваше серце наповнилось сумом.</p>
<p>7 Але Я кажу вам істину: краще для вас, щоб Я пішов, бо якщо не піду, то Утішитель не прийде до вас, а якщо піду, то пошлю Його до вас.</p>
<p>8 І Він, прийшовши, докорятиме світу за гріх, за праведність і за суд:</p>
<p>9 за гріх, бо вони не вірують у Мене;</p>
<p>10 за праведність, бо Я йду до Свого Отця і ви вже не побачите Мене;</p>
<p>11 за суд, бо князь цього світу засуджений.</p>
<p>12 Ще багато чого Я маю сказати вам, але зараз ви не можете знести.</p>
<p>13 Коли ж прийде Він, Дух істини, то наставить вас на всю істину; бо Він говоритиме не Сам від Себе, а говоритиме те, що почує, і звістить вам майбутнє.</p>
<p>14 Він прославить Мене, бо від Мого візьме і звістить вам.</p>
<p>15 Усе, що має Отець, — Моє; тому Я і сказав, що Він візьме від Мого і звістить вам.</p>
<p>16 Ще трохи, і ви не побачите Мене, а тоді ще трохи, і побачите Мене, бо Я йду до Отця.</p>
<p>17 Тоді деякі з Його учнів почали говорити між собою: Що це Він каже нам: Ще трохи, і ви не побачите Мене, а тоді ще трохи, і побачите Мене, — та: Я йду до Отця?</p>
<p>18 Тож, вони говорили: Що це Він каже: Ще трохи? Не розуміємо, що Він каже.</p>
<p>19 Ісус, зрозумівши, що вони хочуть спитати Його, сказав їм: Чи не про те ви питаєте один одного, що Я сказав: Ще трохи, і ви не побачите Мене, а тоді ще трохи, і побачите Мене?</p>
<p>20 Істинно, істинно вам кажу: ви заплачете й заридаєте, а світ зрадіє; ви засумуєте, але ваш сум обернеться на радість.</p>
<p>21 Жінка, коли народжує, має сум, бо прийшов її час; а коли народить дитину, то вже не пам’ятає скорботи від радості, що на світ народилась людина.</p>
<p>22 Так і ви тепер маєте сум; та Я знову побачу вас, і ваше серце зрадіє, і вашої радості ніхто не забере у вас.</p>
<p>23 У той день ви ні про що не спитаєте Мене. Істинно, істинно вам кажу: що тільки попросите в Отця в Моє ім’я, Він дасть вам.</p>
<p>24 Досі ви нічого не просили в Моє ім’я; просіть, і отримаєте, щоб ваша радість була повна.</p>
<p>25 Це Я говорив вам притчами, та настає час, коли вже не буду говорити вам притчами, а звіщу вам про Отця прямо.</p>
<p>26 У той день ви попросите в Моє ім’я, і Я не кажу, що проситиму Отця за вас;</p>
<p>27 бо Сам Отець любить вас, тому що ви полюбили Мене і увірували, що Я вийшов від Бога.</p>
<p>28 Я вийшов від Отця і прийшов у світ, а тепер залишаю світ і йду до Отця.</p>
<p>29 Його учні кажуть Йому: Ось тепер Ти говориш прямо і не розказуєш ніякої притчі.</p>
<p>30 Тепер ми бачимо, що Ти все знаєш і не маєш потреби, щоб хтось питав Тебе; тому віруємо, що Ти вийшов від Бога.</p>
<p>31 Ісус відповів їм: Тепер віруєте?</p>
<p>32 Ось настає час, і вже настав, що ви розбіжитеся кожен до себе і залишите Мене одного; але Я не один, бо зі Мною Отець.</p>
<p>33 Це Я сказав вам для того, щоб ви мали в Мені мир. У світі ви будете мати скорботу, але мужайтесь: Я переміг світ.</p>


<h4>ІОАНА 17</h4>
<p>1 Скзавши це, Ісус підняв Свої очі до неба й сказав: Отче, прийшов час; прослав Свого Сина, щоб і Твій Син прославив Тебе,</p>
<p>2 оскільки Ти дав Йому владу над кожною плоттю, щоб усім, кого Ти дав Йому, Він дав вічне життя.</p>
<p>3 А це вічне життя в тому, щоб знали Тебе, єдиного істинного Бога, і посланого Тобою Ісуса Христа.</p>
<p>4 Я прославив Тебе на землі: виконав діло, яке Ти дав Мені зробити.</p>
<p>5 А тепер, Отче, Ти´ прослав Мене в Себе тією славою, яку Я мав у Тебе ще до існування світу.</p>
<p>6 Я відкрив Твоє ім’я людям, яких Ти дав Мені зі світу. Вони були Твої, і Ти дав їх Мені, і вони дотрималися Твого слова.</p>
<p>7 Тепер вони знають, що все, що Ти дав Мені, є від Тебе;</p>
<p>8 бо слова, які Ти дав Мені, Я дав їм, і вони прийняли їх і дійсно пізнали, що Я вийшов від Тебе, і увірували, що Ти Мене послав.</p>
<p>9 Я за них прошу: не за світ прошу, а за тих, кого Ти дав Мені, бо вони Твої;</p>
<p>10 і все Моє — Твоє, і Твоє — Моє; і Я прославився в них.</p>
<p>11 Я вже не у світі, а вони у світі, а Я йду до Тебе. Святий Отче, збережи у Своє ім’я тих, кого Ти дав Мені, щоб вони були одним, як і Ми.</p>
<p>12 Коли Я був з ними у світі, Я зберігав їх у Твоє ім’я; тих, кого Ти дав Мені, Я зберіг, і ніхто з них не загинув, крім сина загибелі, щоб збулося Писання.</p>
<p>13 А тепер Я іду до Тебе, а це кажу у світі, щоб вони мали в собі Мою повну радість.</p>
<p>14 Я дав їм Твоє слово, і світ зненавидів їх, бо вони не від світу, як і Я не від світу.</p>
<p>15 Не прошу, щоб Ти забрав їх зі світу, а щоб зберіг їх від зла.</p>
<p>16 Вони не від світу, як і Я не від світу.</p>
<p>17 Освяти їх Своєю істиною: Твоє слово є істина.</p>
<p>18 Як Ти послав Мене у світ, так і Я послав їх у світ.</p>
<p>19 І за них Я посвячую Себе, щоб і вони були освячені істиною.</p>
<p>20 І не тільки за них прошу, а й за тих, хто увірує в Мене через їхнє слово,</p>
<p>21 щоб усі були одним: як Ти, Отче, в Мені і Я в Тобі, так і вони щоб були одним у Нас, щоб світ увірував, що Ти Мене послав.</p>
<p>22 І славу, яку Ти дав Мені, Я дав їм, щоб вони були одним, як і Ми одне.</p>
<p>23 Я в них, і Ти в Мені, щоб вони були довершені в одне, і щоб світ пізнав, що Ти Мене послав і полюбив їх, як полюбив Мене.</p>
<p>24 Отче, хочу, щоб ті, кого Ти дав Мені, були зі Мною там, де Я, щоб вони бачили Мою славу, яку Ти дав Мені, бо полюбив Мене ще до заснування світу.</p>
<p>25 Отче праведний, світ Тебе не пізнав, а Я Тебе пізнав, і вони пізнали, що Ти Мене послав.</p>
<p>26 І Я відкрив їм Твоє ім’я і ще відкрию, щоб любов, якою Ти полюбив Мене, була в них, і Я в них.</p>


<h4>ІОАНА 18</h4>
<p>1 Скзавши це, Ісус пішов зі Своїми учнями за потік Кедрон, де був сад, у який увійшов Сам і Його учні.</p>
<p>2 Знав же це місце й Іуда, Його зрадник, бо Ісус часто збирався там зі Своїми учнями.</p>
<p>3 Тож Іуда, отримавши загін воїнів та слуг від первосвященників і фарисеїв, приходить туди з ліхтарями, смолоскипами й зброєю.</p>
<p>4 Ісус, знаючи все, що має статися з Ним, вийшов і сказав їм: Кого ви шукаєте?</p>
<p>5 Вони відповіли Йому: Ісуса Назаря´нина. Ісус каже їм: Це Я. Стояв же з ними й Іуда, Його зрадник.</p>
<p>6 Як тільки Він сказав їм: Це Я, — вони відступили назад і впали на землю.</p>
<p>7 Тоді Він знову запитав їх: Кого ви шукаєте? Вони сказали: Ісуса Назаря´нина.</p>
<p>8 Ісус відповів: Я сказав вам, що це Я. Тож якщо ви Мене шукаєте, нехай оці йдуть, —</p>
<p>9 щоб збулися слова, які Він сказав: З тих, кого Ти дав Мені, Я нікого не втратив.</p>
<p>10 Тоді Симон Петро, маючи меч, витягнув його, і вдарив раба первосвященника, і відтяв йому праве вухо. Ім’я ж того раба було Малх.</p>
<p>11 Та Ісус сказав Петру: Вклади свій меч у піхви. Невже Мені не пити чаші, яку дав Мені Отець?</p>
<p>12 Тоді воїни, тисяцький та іудейські слуги взяли Ісуса, зв’язали Його</p>
<p>13 і повели Його спочатку до Анни, бо він був тестем Каяфи, який був того року первосвященником.</p>
<p>14 Це був той Каяфа, який дав іудеям пораду, що краще, щоб одна людина померла за народ.</p>
<p>15 За Ісусом ішли Симон Петро та інший учень. Той учень був знайомий із первосвященником і тому увійшов з Ісусом у палац первосвященника.</p>
<p>16 А Петро стояв зовні біля дверей. Тоді вийшов той інший учень, який був знайомий із первосвященником, сказав щось придверниці і завів Петра.</p>
<p>17 Тут служниця-придверниця каже Петру: Чи не є і ти з учнів Цього Чоловіка? Він каже: Ні.</p>
<p>18 Раби ж і слуги, розклавши жар (бо було холодно), стояли й грілися. Петро теж стояв з ними й грівся.</p>
<p>19 Тоді первосвященник запитав Ісуса про Його учнів і про Його вчення.</p>
<p>20 Ісус відповів йому: Я говорив світу відкрито; Я завжди навчав у синагозі і в Храмі, де завжди збираються іудеї, і нічого не говорив таємно.</p>
<p>21 Чому ти питаєш Мене? Спитай тих, які чули, що Я казав їм; ось вони знають, що Я казав.</p>
<p>22 Коли Він сказав це, один із слуг, що стояв поруч, ударив Ісуса по щоці й сказав: Це так Ти відповідаєш первосвященнику?</p>
<p>23 Ісус відповів йому: Якщо Я сказав щось погане, то засвідчи, що це погане, а якщо добре, то за що ти б’єш Мене?</p>
<p>24 Тоді Анна послав Його зв’язаним до первосвященника Каяфи.</p>
<p>25 А Симон Петро стояв і грівся. Тут сказали йому: Чи не є і ти з Його учнів? Він зрікся й сказав: Ні.</p>
<p>26 Один з рабів первосвященника, родич того, кому Петро відтяв вухо, каже: Чи не тебе я бачив із Ним у саду?</p>
<p>27 Тоді Петро знову зрікся, і відразу заспівав півень.</p>
<p>28 Від Каяфи Ісуса повели в преторій. Був ранок, і вони не увійшли в преторій, щоб не осквернитися, а щоб можна було їсти пасху.</p>
<p>29 Пілат вийшов до них і сказав: Яке обвинувачення ви висуваєте проти Цього Чоловіка?</p>
<p>30 Вони сказали йому у відповідь: Якби Він не був злочинцем, ми не видали б Його тобі.</p>
<p>31 Пілат сказав їм: Візьміть Його ви і за своїм Законом судіть Його. Іудеї сказали йому: Нам не дозволено нікого віддавати на смерть, —</p>
<p>32 щоб збулися слова Ісуса, які Він сказав, указуючи, якою смертю Він мав померти.</p>
<p>33 Тоді Пілат увійшов назад у преторій, покликав Ісуса і сказав Йому: Ти Цар іудейський?</p>
<p>34 Ісус відповів йому: Ти сам від себе це кажеш чи інші сказали тобі про Мене?</p>
<p>35 Пілат відповів: Хіба я іудей? Це Твій народ і первосвященники видали Тебе мені. Що Ти зробив?</p>
<p>36 Ісус відповів: Моє Царство не від цього світу. Якби від цього світу було Моє Царство, то Мої слуги воювали б, щоб Я не був виданий іудеям; та Царство Моє не звідси.</p>
<p>37 Пілат сказав Йому: Значить, Ти Цар? Ісус відповів: Ти сам кажеш, що Я Цар. Я для того народився і для того прийшов у світ, щоб засвідчити про істину. Кожен, хто від істини, слухає Мій голос.</p>
<p>38 Пілат каже Йому: Що є істина? І, сказавши це, знову вийшов до іудеїв і каже їм: Я не знаходжу в Ньому ніякої вини.</p>
<p>39 Є ж у вас звичай, щоб я звільняв вам одного на Пасху. Чи хочете, щоб я звільнив вам Царя іудейського?</p>
<p>40 Тоді всі знову закричали: Не Його, а Варавву! Варавва ж був розбійником.</p>


<h4>ІОАНА 19</h4>
<p>1 Тоді Пілат узяв Ісуса і піддав Його бичуванню.</p>
<p>2 А воїни, сплівши вінок із терну, поклали Йому на голову, і одягнули Його в багряницю,</p>
<p>3 і казали: Вітаємо, Царю іудейський! І били Його по щоках.</p>
<p>4 Пілат знову вийшов і сказав їм: Ось я виводжу Його до вас, щоб ви знали, що я не знаходжу в Ньому ніякої вини.</p>
<p>5 Тоді Ісус вийшов у терновому вінку і в багряниці, і Пілат каже їм: Ось Чоловік!</p>
<p>6 Коли ж первосвященники й слуги побачили Його, то закричали: Розіпни, розіпни Його! Пілат каже їм: Візьміть Його ви й розіпніть, бо я не знаходжу в Ньому вини.</p>
<p>7 Іудеї відповіли йому: У нас є Закон, і за нашим Законом Він повинен померти, бо зробив Себе Сином Божим.</p>
<p>8 Коли ж Пілат почув ці слова, то ще більше злякався,</p>
<p>9 і знову увійшов у преторій, і каже Ісусу: Звідки Ти? Та Ісус не дав йому відповіді.</p>
<p>10 Тоді Пілат каже Йому: Ти зі мною не говориш? Хіба Ти не знаєш, що я маю владу розіп’ясти Тебе і маю владу звільнити Тебе?</p>
<p>11 Ісус відповів: Ти не мав би наді Мною ніякої влади, якби не було дано тобі згори; тому більший гріх має той, хто видав Мене тобі.</p>
<p>12 З цього часу Пілат намагався звільнити Його, та іудеї кричали: Якщо звільниш Його, ти не друг кесарю! Кожен, хто робить себе царем, противиться кесарю!</p>
<p>13 Пілат, почувши ці слова, вивів Ісуса і сів у суддівське крісло в місці, яке називається Ліфостротон, а по-єврейськи Гаввафа.</p>
<p>14 А тоді був день приготування до Пасхи, близько шостої години. І Пілат каже іудеям: Ось ваш Цар!</p>
<p>15 Вони ж закричали: Геть, геть Його! Розіпни Його! Пілат каже їм: Вашого Царя розіп’ясти? Первосвященники відповіли: У нас немає царя, крім кесаря!</p>
<p>16 Тоді він видав Його їм на розп’яття, і вони взяли Ісуса і повели.</p>
<p>17 І, несучи Свій хрест, Він вийшов на так зване місце Черепа, яке по-єврейськи називається Голгофа.</p>
<p>18 Там розіп’яли Його, і з Ним двох інших, з одного і з іншого боку, а посередині Ісуса.</p>
<p>19 Пілат же написав і напис і прибив його на хресті; а написано було: Ісус Назаря´нин, Цар іудейський.</p>
<p>20 Цей напис читав багато хто з іудеїв, бо місце, де розіп’яли Ісуса, було поблизу міста; а написано було по-єврейськи, по-грецьки і по-латинськи.</p>
<p>21 Іудейські ж первосвященники сказали Пілату: Не пиши: Цар іудейський, — а напиши, що Він казав: Я Цар іудейський.</p>
<p>22 Пілат відповів: Що написав, те написав.</p>
<p>23 Воїни ж, коли розіп’яли Ісуса, взяли Його одяг і розділили на чотири частини, кожному воїну по частині, а також хітон. Хітон же був не зшитий, а весь тканий зверху донизу.</p>
<p>24 Тож вони сказали один одному: Не роздираймо його, а киньмо про нього жереб, кому буде, — щоб збулося Писання, яке каже: Розділили Мій одяг між собою і про Моє вбрання кидали жереб. Так зробили воїни.</p>
<p>25 Біля хреста Ісуса стояли Його мати, сестра Його матері Марія Клеопова і Марія Магдалина.</p>
<p>26 Ісус, побачивши матір і поруч неї учня, якого любив, каже Своїй матері: Жінко, ось твій син.</p>
<p>27 Потім каже учневі: Ось твоя мати. І з того часу цей учень узяв її до себе.</p>
<p>28 Після цього Ісус, знаючи, що вже все звершилося, щоб виконалося Писання, каже: Пити!</p>
<p>29 Тут стояла посудина, повна винного оцту. Воїни, намочивши оцтом губку і настромивши на гісоп, піднесли до Його вуст.</p>
<p>30 Коли ж Ісус прийняв оцет, то сказав: Звершилось! І, схиливши голову, віддав дух.</p>
<p>31 А оскільки тоді був день приготування, то іудеї, щоб тіла не залишилися на хресті в суботу (бо та субота була великим днем), попросили Пілата, щоб їм перебили гомілки і зняли їх.</p>
<p>32 Тож прийшли воїни і перебили гомілки першому й другому, розп’ятому з Ним.</p>
<p>33 Та коли підійшли до Ісуса і побачили, що Він уже помер, не перебили Йому гомілок;</p>
<p>34 а один з воїнів проколов Йому списом бік, і відразу витекла кров і вода.</p>
<p>35 І той, що бачив це, засвідчив, і його свідчення істинне, і він знає, що каже правду, щоб ви увірували.</p>
<p>36 Бо це сталось для того, щоб збулося Писання: Його кістка не буде поламана.</p>
<p>37 А ще в іншому місці Писання каже: Будуть дивитися на Того, Кого прокололи.</p>
<p>38 Після цього Йосип з Аримафеї, учень Ісуса, але таємний через страх перед іудеями, попросив у Пілата зняти тіло Ісуса; і Пілат дозволив. Тож він прийшов і зняв тіло Ісуса.</p>
<p>39 Прийшов також і Никодим, який раніше приходив до Ісуса вночі, і приніс суміш смирни й алое, близько ста фунтів.</p>
<p>40 Тож вони взяли тіло Ісуса і обгорнули його льняними пеленами з пахощами, як в іудеїв є звичай ховати.</p>
<p>41 У тому місці, де Його розіп’яли, був сад, а в саду — нова гробниця, в якій ще нікого не клали.</p>
<p>42 Там і поклали Ісуса через іудейський день приготування, бо гробниця була близько.</p>


<h4>ІОАНА 20</h4>
<p>1 А в перший день тижня Марія Магдалина приходить до гробниці рано, коли ще було темно, і бачить, що камінь забраний від гробниці.</p>
<p>2 Тоді вона біжить і прибігає до Симона Петра і до іншого учня, якого любив Ісус, і каже їм: Забрали Господа з гробниці, і не знаємо, де поклали Його.</p>
<p>3 Тоді Петро і той інший учень вибігли й побігли до гробниці.</p>
<p>4 Вони обидва бігли разом, та інший учень побіг уперед швидше за Петра, і прибіг до гробниці першим,</p>
<p>5 і, заглянувши, побачив пелени, що лежали; проте не ввійшов у гробницю.</p>
<p>6 Слідом за ним прибігає Симон Петро, увійшов у гробницю і побачив пелени, що лежали,</p>
<p>7 і хустку, яка була на Його голові, що лежала не з пеленами, а була окремо згорнена в одному місці.</p>
<p>8 Тоді увійшов і інший учень, який прибіг до гробниці першим, і побачив, і повірив.</p>
<p>9 Бо вони ще не знали з Писання, що Він мав воскреснути з мертвих.</p>
<p>10 Тоді учні пішли назад до себе.</p>
<p>11 А Марія стояла біля гробниці і плакала. І коли плакала, заглянула в гробницю</p>
<p>12 і побачила двох ангелів у білому одязі, що сиділи: один у головах, а інший у ногах, де лежало тіло Ісуса.</p>
<p>13 Вони кажуть їй: Жінко, чому ти плачеш? Вона каже їм: Бо забрали мого Господа, і не знаю, де поклали Його.</p>
<p>14 Сказавши це, вона обернулась назад і побачила Ісуса, що стояв, та не знала, що це Ісус.</p>
<p>15 Ісус каже їй: Жінко, чому ти плачеш? Кого шукаєш? Вона, думаючи, що це садівник, каже Йому: Пане, якщо ти виніс Його, то скажи мені, де ти поклав Його, і я заберу Його.</p>
<p>16 Ісус каже їй: Маріє! Вона, обернувшись, каже Йому: Раввуні! (що означає «учителю»).</p>
<p>17 Ісус каже їй: Не доторкайся до Мене, бо Я ще не сходив до Свого Отця, а йди до Моїх братів і скажи їм: Я сходжу до Отця Свого і Отця вашого і до Бога Свого і Бога вашого.</p>
<p>18 Марія Магдалина йде і сповіщає учнів, що вона бачила Господа і що Він сказав їй це.</p>
<p>19 Увечері того ж дня, тобто першого дня тижня, коли двері дому, де зібрались учні, були замкнені через страх перед іудеями, прийшов Ісус, став посередині і каже їм: Мир вам!</p>
<p>20 Сказавши це, Він показав їм Свої руки і бік. Учні зраділи, побачивши Господа.</p>
<p>21 Ісус знову сказав їм: Мир вам! Як Отець послав Мене, так і Я посилаю вас.</p>
<p>22 Сказавши це, Він дунув на них і каже їм: Прийміть Святого Духа.</p>
<p>23 Кому простите гріхи, тим будуть прощені, а кому залишите, тим будуть залишені.</p>
<p>24 Хоми ж, одного з Дванадцятьох, званого Дідімом, не було з ними, коли приходив Ісус.</p>
<p>25 Інші учні сказали йому: Ми бачили Господа. Та він сказав їм: Якщо не побачу на Його руках слідів від цвяхів, і не вкладу свого пальця в сліди від цвяхів, і не вкладу своєї руки в Його бік, не повірю.</p>
<p>26 Через вісім днів Його учні знову були в домі, і з ними був Хома. Приходить Ісус, коли двері були замкнені, став посередині й сказав: Мир вам!</p>
<p>27 Потім каже Хомі: Дай сюди свій палець і подивися на Мої руки, і дай свою руку і вклади в Мій бік, і не будь невіруючим, а віруючим.</p>
<p>28 Хома сказав Йому у відповідь: Господь мій і Бог мій!</p>
<p>29 Ісус каже йому: Ти повірив, Хомо, бо побачив Мене. Блаженні ті, що не бачили й увірували.</p>
<p>30 Багато й інших чудес вчинив Ісус перед Своїми учнями, про які не написано в цій книзі.</p>
<p>31 Це ж написано для того, щоб ви увірували, що Ісус є Христос, Син Божий, і щоб, віруючи, мали життя в Його ім’я.</p>


<h4>ІОАНА 21</h4>
<p>1 Після цього Ісус знову з’явився учням біля Тиверіадського моря; а з’явився так.</p>
<p>2 Були разом Симон Петро, Хома, званий Дідімом, Нафанаїл з Кани Галілейської, сини Зеведея та двоє інших з Його учнів.</p>
<p>3 Симон Петро каже їм: Я йду ловити рибу. Вони кажуть йому: І ми йдемо з тобою. Вони пішли й відразу сіли в човен, та нічого в ту ніч не зловили.</p>
<p>4 А коли вже настав ранок, Ісус став на березі; проте учні не знали, що це Ісус.</p>
<p>5 Ісус каже їм: Діти, чи є у вас якась їжа? Вони відповіли Йому: Ні.</p>
<p>6 Він сказав їм: Закиньте сіть із правого боку човна, і знайдете. Вони закинули, і вже не могли витягнути її від великої кількості риби.</p>
<p>7 Тоді той учень, якого любив Ісус, каже Петру: Це ж Господь! Симон Петро, почувши, що це Господь, підперезався одягом (бо був нагим) і кинувся в море.</p>
<p>8 А інші учні припливли в човні (бо були недалеко від берега, ліктів зо двісті), тягнучи сіть з рибою.</p>
<p>9 Коли ж вони вийшли на берег, то побачили розкладений жар, на ньому рибу, і хліб.</p>
<p>10 Ісус каже їм: Принесіть риби, яку ви щойно зловили.</p>
<p>11 Симон Петро пішов і витягнув на берег сіть, повну великих рибин, яких було сто п’ятдесят три; і від такої кількості сіть не прорвалася.</p>
<p>12 Ісус каже їм: Ідіть снідати. З учнів же ніхто не наважувався запитати Його: Хто Ти? — знаючи, що це Господь.</p>
<p>13 Ісус підходить, бере хліб і дає їм, і так само рибу.</p>
<p>14 Це вже втретє Ісус з’явився Своїм учням після воскресіння з мертвих.</p>
<p>15 Коли вони поснідали, Ісус каже Симону Петру: Симоне Іонин, чи любиш ти Мене більше, ніж вони? Петро каже Йому: Так, Господи, Ти знаєш, що я люблю Тебе. Iсус каже йому: Паси Моїх ягнят.</p>
<p>16 Знову вдруге каже йому: Симоне Іонин, чи любиш ти Мене? Петро каже Йому: Так, Господи, Ти знаєш, що я люблю Тебе. Iсус каже йому: Паси Моїх овець.</p>
<p>17 Втретє каже йому: Симоне Іонин, чи любиш ти Мене? Петро засмутився, що Він втретє сказав йому: Чи любиш ти Мене? — і сказав Йому: Господи, Ти все знаєш; Ти знаєш, що я люблю Тебе. Ісус каже йому: Паси Моїх овець.</p>
<p>18 Істинно, істинно тобі кажу: коли ти був молодим, то підперізувався сам і ходив, куди хотів; а коли постарієш, то простягнеш свої руки й інший підпереже тебе і поведе, куди не хочеш.</p>
<p>19 Це Він сказав, указуючи, якою смертю Петро прославить Бога. І, сказавши це, каже йому: Іди за Мною.</p>
<p>20 Петро обернувся й побачив, що за ним іде учень, якого любив Ісус і який на вечері припав до Його грудей і сказав: Господи, хто Твій зрадник?</p>
<p>21 Побачивши його, Петро каже Ісусу: Господи, а він що?</p>
<p>22 Ісус каже йому: Якщо Я схочу, щоб він залишався, доки Я не прийду, що тобі до того? Ти йди за Мною.</p>
<p>23 І розійшлися ці слова між братами, що той учень не помре. Та Ісус не сказав йому, що він не помре, а тільки сказав: Якщо Я схочу, щоб він залишався, доки Я не прийду, що тобі до того?</p>
<p>24 Цей учень і свідчить про це і написав це, і ми знаємо, що його свідчення істинне.</p>
<p>25 Багато й іншого зробив Ісус, але якби про те написати докладно, то, думаю, і сам світ не вмістив би написаних книг. Амінь.</p>

<h1><h2>Дії Апостолів</h2>
<h4>ДІЇ АПОСТОЛІВ 1</h4>
<p>1 У першій книзі, Феофíле, я написав про все, що Ісус почав робити й навчати</p>
<p>2 до того дня, в який Він вознісся, давши через Святого Духа заповідь апостолам, яких вибрав,</p>
<p>3 яким і представив Себе живим після Своїх страждань з багатьма незаперечними доказами, упродовж сорока днів з’являючись їм і говорячи про Царство Боже.</p>
<p>4 І, зібравшись із ними, Він наказав їм не відлучатися з Єрусалима, а чекати обітницю Отця, «про яку ви чули від Мене.</p>
<p>5 Бо Іоан хрестив водою, а ви через декілька днів будете охрещені Святим Духом».</p>
<p>6 Тож вони, зійшовшись, питали Його: Господи, чи не в цей час Ти відновлюєш царство Ізраїлю?</p>
<p>7 Він же сказав їм: Не вам знати часи й пори, які Отець установив Своєю владою.</p>
<p>8 Та ви приймете силу, коли зійде на вас Святий Дух, і будете Мені свідками в Єрусалимі, і по всій Іудеї і Самарії, і аж до краю землі.</p>
<p>9 Сказавши це, Він піднявся у них на очах, і хмара взяла Його з їхнього виду.</p>
<p>10 І коли вони пильно дивились на небо під час Його відходу, ось стали перед ними два мужі в білому одязі,</p>
<p>11 які й сказали: Мужі галілейські! Що ви стоїте і дивитесь на небо? Цей Ісус, Який вознісся від вас на небо, прийде таким же чином, як, ви бачили, Він відходив на небо.</p>
<p>12 Тоді вони пішли назад у Єрусалим з гори, що називається Оливною, яка знаходиться поблизу́ Єрусалима на відстані суботнього шляху.</p>
<p>13 І, коли прийшли, піднялись у горницю, де й перебували: Петро, і Яків, і Іоан, і Андрій, Филип і Хома, Варфоломій і Матвій, Яків Алфеїв, і Симон Зилот, і Іуда Яковів.</p>
<p>14 Усі вони однодушно постійно пробували в молитві й благанні разом із жінками і Марією, матір’ю Ісуса, і з Його братами.</p>
<p>15 У ті дні Петро встав посеред учнів (а кількість людей разом була близько ста двадцяти) і сказав:</p>
<p>16 Мужі-браття! Мало збутися те в Писанні, що Святий Дух передрік устами Давида про Іуду, який був провідником тих, що взяли Ісуса.</p>
<p>17 Бо він був зарахований до нас і отримав жереб цього служіння.</p>
<p>18 Він же придбав землю за неправедну плату і, впавши головою вниз, лопнув посередині, і всі його нутрощі випали.</p>
<p>19 І це стало відомо всім мешканцям Єрусалима, так що та земля на їхній власній мові названа «Акелдама», тобто «Земля крові».</p>
<p>20 Бо в книзі Псалмів написано: Нехай буде пустим його житло, і нехай не буде в ньому мешканця, — і: Його положення нехай займе інший.</p>
<p>21 Отже, треба, щоб один із тих мужів, які ходили з нами весь час, коли серед нас входив і виходив Господь Ісус,</p>
<p>22 починаючи від Іоанового хрещення і до того дня, у який Він вознісся від нас, був разом з нами свідком Його воскресіння.</p>
<p>23 І поставили двох: Йосипа, званого Варсавою, якого прозвали Юстом, і Матфія.</p>
<p>24 І помолились, і сказали: Ти, Господи, серцезнавче всіх, покажи з цих двох одного, кого Ти вибрав</p>
<p>25 отримати жереб цього служіння і апостольства, від якого відпав Іуда, щоб піти у своє місце.</p>
<p>26 І кинули їхні же́реби, і випав жереб на Матфія, і він був прирахований до одинадцяти апостолів.</p>


<h4>ДІЇ АПОСТОЛІВ 2</h4>
<p>1 Коли настав день П’ятидесятниці, усі вони були однодушно разом.</p>
<p>2 Раптом зчинився шум з неба, ніби від сильного поривчастого вітру, і наповнив увесь дім, де вони сиділи.</p>
<p>3 І з’явилися їм розділені язики, немов вогню, і осіли на кожному з них.</p>
<p>4 І всі вони наповнилися Святим Духом і почали говорити іншими мовами, як Дух давав їм вимовляти.</p>
<p>5 А в Єрусалимі проживали іудеї, люди побожні, з кожного народу під небом.</p>
<p>6 І коли донісся цей шум, зібрався народ і прийшов у замішання, тому що кожен чув, як вони говорять його власною мовою.</p>
<p>7 І всі вони, вражені й здивовані, казали один одному: Чи ж не всі ці, що говорять, галілеяни?</p>
<p>8 Як же ми чуємо кожен свою власну мову, у якій народилися?</p>
<p>9 Парфяни, мідяни, еламіти, мешканці Месопотамії, Іудеї і Каппадокії, Понту й Асії,</p>
<p>10 Фрігії і Памфілії, Єгипту й областей Лівії, прилеглих до Кірени, при́йшлі з Рима, як іудеї, так і прозеліти,</p>
<p>11 критяни й аравітяни — чуємо, як вони говорять нашими мовами про величні діла Божі.</p>
<p>12 І всі вони, вражені і спантеличені, казали один одному: Що б це значило?</p>
<p>13 А інші, насміхаючись, казали: Вони напилися солодкого вина.</p>
<p>14 Петро ж, уставши з Одинадцятьма, підніс свій голос і промовив до них: Мужі іудейські і всі мешканці Єрусалима! Хай буде це відомо вам і вислухайте мої слова!</p>
<p>15 Вони не п’яні, як ви думаєте, бо зараз третя година дня;</p>
<p>16 але це те, про що було сказано через пророка Іоіля:</p>
<p>17 В останні дні, — каже Бог, — Я виллю Мого Духа на кожну плоть, і ваші сини й ваші дочки будуть пророкувати, і ваші юнаки будуть бачити видіння, і вашим старцям будуть снитися сни.</p>
<p>18 І навіть на Моїх рабів і Моїх рабинь у ті дні виллю Мого Духа, і вони будуть пророкувати.</p>
<p>19 І покажу чудеса на небі вгорі і знамення на землі внизу: кров, вогонь і клуби диму.</p>
<p>20 Сонце перетвориться на темряву і місяць на кров, перш ніж настане день Господній, великий і славний!</p>
<p>21 І кожен, хто покличе ім’я Господнє, — спасеться!</p>
<p>22 Мужі ізраїльські, вислухайте ці слова: Ісуса Назаря́нина, Мужа, Якого Бог засвідчив вам силами, чудесами й знаменнями, які вчинив Бог через Нього серед вас, як і самі ви знаєте,</p>
<p>23 Його, виданого за визначеним задумом і передзнанням Бога, ви взяли і, розіп’явши руками беззаконних, убили.</p>
<p>24 Його Бог воскресив, розірвавши пута смерті, тому що їй неможливо було втримати Його.</p>
<p>25 Бо Давид каже про Нього: Бачив я Господа завжди перед собою, бо Він праворуч мене, щоб я не похитнувся.</p>
<p>26 Тому звеселилося моє серце, і зрадів мій язик, і також моя плоть спочиватиме в надії,</p>
<p>27 що Ти не залишиш моєї душі в пеклі і не даси Своєму Святому побачити тління.</p>
<p>28 Ти відкрив мені шляхи життя, Ти наповниш мене радістю перед Твоїм лицем.</p>
<p>29 Мужі-браття! Дозвольте мені сміливо сказати вам про патріарха Давида, що він і помер, і був похований, і його гробниця в нас до цього дня.</p>
<p>30 Будучи ж пророком і знаючи, що Бог клятвою поклявся йому підняти від плоду його стегон по плоті Христа і посадити на його престолі,</p>
<p>31 він, передбачивши, сказав про воскресіння Христа, що не залишилась Його душа в пеклі і Його плоть не побачила тління.</p>
<p>32 Цього Ісуса Бог воскресив, свідками чого ми всі є.</p>
<p>33 Тож Він, бувши піднесений правицею Божою і отримавши від Отця обітницю Святого Духа, вилив те, що ви самі зараз бачите й чуєте.</p>
<p>34 Адже Давид не схóдив на небо, а сам каже: Сказав Господь моєму Господу: Сиди праворуч Мене,</p>
<p>35 доки не покладу Твоїх ворогів підніжком для Твоїх ніг.</p>
<p>36 Тож хай твердо знає весь дім Ізраїля, що Бог зробив Його і Господом, і Христом — цього Ісуса, Якого ви розіп’яли.</p>
<p>37 Почувши це, вони були вражені в саме серце і сказали Петру та іншим апостолам: Що нам робити, мужі-браття?</p>
<p>38 Петро сказав їм: Покайтесь, і хай охреститься кожен з вас в ім’я Ісуса Христа для прощення гріхів, і ви отримаєте дар Святого Духа.</p>
<p>39 Бо для вас ця обітниця, і для ваших дітей, і для всіх, хто далеко, кого тільки покличе Господь, наш Бог.</p>
<p>40 І багатьма іншими словами він свідчив і вмовляв, кажучи: Спасайтесь від цього зіпсованого роду!</p>
<p>41 Тоді ті, що радо прийняли його слово, охрестилися, і приєдналося в той день близько трьох тисяч душ.</p>
<p>42 І вони постійно пробува́ли у вченні апостолів, у спільності, у ламанні хліба і в молитвах.</p>
<p>43 І був страх на кожній душі, і багато чудес і знамень чинилося апостолами.</p>
<p>44 Усі ж віруючі були разом і мали все спільне.</p>
<p>45 І продавали маєтки і майно та ділили гроші між усіма, яка в кого була потреба.</p>
<p>46 І щодня однодушно постійно пробували у Храмі і, ламаючи по домах хліб, приймали їжу в радості й простоті серця,</p>
<p>47 хвалячи Бога й маючи прихильність у всього народу. А Господь щодня приєднував тих, що спасалися, до церкви.</p>


<h4>ДІЇ АПОСТОЛІВ 3</h4>
<p>1 Петро й Іоан ішли разом у Храм у час молитви о дев’ятій годині.</p>
<p>2 І тут несли одного чоловіка, кульгавого від утроби матері, якого щодня садили біля воріт Храму, які називаються Гарними, просити милостиню в тих, що входили в Храм.</p>
<p>3 Він, побачивши Петра й Іоана, що саме входили в Храм, став просити милостиню.</p>
<p>4 Петро ж, спрямувавши з Іоаном погляд на нього, сказав: Подивися на нас.</p>
<p>5 Він уважно дивився на них, очікуючи щось отримати від них.</p>
<p>6 Та Петро сказав: Срібла і золота в мене немає, а що маю, те даю тобі: в ім’я Ісуса Христа Назарянина встань і ходи.</p>
<p>7 І, взявши його за праву руку, підвів його. І в нього відразу зміцнилися ступні й щиколотки,</p>
<p>8 і він, скочивши, устав і почав ходити; і ввійшов з ними в Храм, ходячи, і скачучи́, і хвалячи Бога.</p>
<p>9 І весь народ бачив, як він ходить і хвалить Бога.</p>
<p>10 А тим часом впізнавали його, що це той, що сидів ради милостині біля Гарних воріт Храму; і наповнилися жахом і подивом від того, що сталося з ним.</p>
<p>11 А оскільки зцілений кульгавий тримався Петра й Іоана, то весь народ, вражений, збігся до них у портик, який називається Соломоновим.</p>
<p>12 Побачивши це, Петро звернувся до народу: Мужі ізраїльські! Що ви дивуєтесь цьому чи що пильно дивитесь на нас, ніби ми своєю силою чи благочестям зробили так, що він ходить?</p>
<p>13 Бог Авраама, Ісаака і Якова, Бог наших отців, прославив Свого Сина Ісуса, Якого ви видали і Якого відкинули перед Пілатом, коли той вирішив був звільнити Його.</p>
<p>14 Та ви Святого й Праведного відкинули і попросили дарувати вам вбивцю,</p>
<p>15 а Начальника життя вбили; Його Бог воскресив із мертвих, свідками чого ми є.</p>
<p>16 І через віру в Його ім’я, Його ім’я зміцнило того, кого ви бачите й знаєте; і віра від Нього дала йому це повне зцілення перед усіма вами.</p>
<p>17 Утім, я знаю, брати, що ви, як і ваші начальники, зробили це через невідання.</p>
<p>18 Та Бог, як передвістив устами всіх Своїх пророків, що Христос має постраждати, так і виконав.</p>
<p>19 Тож покайтесь і наверніться, щоб були стерті ваші гріхи,</p>
<p>20 щоб настали часи відпочинку від лиця Господа і Він послав раніше проповіданого вам Ісуса Христа,</p>
<p>21 Якого небо мало прийняти до часів відновлення всього, про що Бог відвіку говорив устами всіх Своїх святих пророків.</p>
<p>22 Бо Мойсей сказав отцям: Пророка підніме вам Господь, ваш Бог, з ваших братів, як мене; Його слухайте в усьому, що тільки скаже вам.</p>
<p>23 І кожна душа, яка не послухає того Пророка, буде знищена з народу.</p>
<p>24 І всі пророки, від Самуїла й після нього, скільки їх не говорило, теж передвістили ці дні.</p>
<p>25 Ви сини пророків і завіту, який Бог уклав з нашими отцями, кажучи Аврааму: І в нащадку твоєму благословляться всі племена землі.</p>
<p>26 Вам першим Бог, воскресивши Свого Сина Ісуса, послав Його благословити вас, відвертаючи кожного від ваших нечестивих діл.</p>


<h4>ДІЇ АПОСТОЛІВ 4</h4>
<p>1 Коли вони говорили до народу, до них підійшли священники, начальник храмової сторожі і садукеї,</p>
<p>2 обурені тим, що вони навчають народ і звіщають в Ісусі воскресіння з мертвих.</p>
<p>3 І наклали на них руки, і посадили у в’язницю до наступного дня, бо вже був вечір.</p>
<p>4 Багато ж хто з тих, що почули слово, увірували, і число тих людей було близько п’яти тисяч.</p>
<p>5 Наступного дня зібралися в Єрусалимі їхні начальники, старійшини й книжники,</p>
<p>6 і первосвященник Анна, і Каяфа, і Іоан, і Олександр, і всі, що були з первосвященницького роду,</p>
<p>7 і, поставивши їх посередині, запитали: Якою силою чи яким іменем ви це зробили?</p>
<p>8 Тоді Петро, наповнившись Святим Духом, сказав їм: Начальники народу і старійшини Ізраїлю!</p>
<p>9 Якщо сьогодні нас допитують за благодіяння хворому чоловіку, яким чином він був зцілений,</p>
<p>10 то хай буде відомо всім вам і всьому народу ізраїльському, що іменем Ісуса Христа Назаря́нина, Якого ви розіп’яли, Якого Бог воскресив із мертвих, Ним він стоїть перед вами здоровим.</p>
<p>11 Він камінь, зневажений вами, будівничими, який став наріжним.</p>
<p>12 І немає ні в кому іншому спасіння; бо немає іншого імені під небом, даного людям, яким ми маємо спастися.</p>
<p>13 Побачивши сміливість Петра й Іоана і помітивши, що вони люди невчені й прості, вони дивувались, а тим часом впізнавали їх, що вони були з Ісусом.</p>
<p>14 Бачачи ж зціленого чоловіка, що стояв з ними, нічого не могли сказати проти.</p>
<p>15 І, наказавши їм вийти з Синедріону, стали міркувати між собою,</p>
<p>16 кажучи: Що нам робити з цими людьми? Адже всім мешканцям Єрусалима відомо, що ними вчинене явне чудо, і ми не можемо заперечити цього.</p>
<p>17 Та щоб це більше не поширювалось у народі, сильно пригрозімо їм, щоб вони нікому з людей більше не говорили цим іменем.</p>
<p>18 І, покликавши їх, наказали їм взагалі не говорити і не навчати іменем Ісуса.</p>
<p>19 Та Петро й Іоан сказали їм у відповідь: Самі посудіть, чи справедливо перед Богом слухати вас, а не Бога.</p>
<p>20 Бо ми не можемо не говорити про те, що бачили й чули.</p>
<p>21 Вони ж, пригрозивши ще, відпустили їх, нічого не знаходячи, як покарати їх, через народ, тому що всі прославляли Бога за те, що сталося.</p>
<p>22 Бо більше сорока років було тому чоловіку, над яким вчинене це чудо зцілення.</p>
<p>23 Коли ж їх відпустили, вони прийшли до своїх і розповіли про все, що сказали їм первосвященники й старійшини.</p>
<p>24 Почувши це, вони однодушно піднесли голос до Бога і сказали: Владико! Ти Бог, Який створив небо, і землю, і море, і все, що в них;</p>
<p>25 Який вустами Свого слуги Давида сказав: Чому шаленіють язичники і народи замишляють марне?</p>
<p>26 Устають царі землі, і князі збираються разом проти Господа і проти Його Христа.</p>
<p>27 Бо справді зібралися проти Твого святого Сина Ісуса, Якого Ти помазав, Ірод і Понтій Пілат з язичниками і народом ізраїльським,</p>
<p>28 щоб зробити те, чому Твоя рука і Твій задум наперед призначили статися.</p>
<p>29 І тепер, Господи, подивися на їхні погрози і дай Твоїм рабам з усією сміливістю говорити Твоє слово,</p>
<p>30 в той час як Ти простягаєш Свою руку на вчинення зцілень, знамень і чудес ім’ям Твого святого Сина Ісуса.</p>
<p>31 І коли вони помолилися, затряслося місце, на якому вони були зібрані, і всі наповнилися Святим Духом і стали говорити слово Боже зі сміливістю.</p>
<p>32 У зібрання ж тих, що увірували, було одне серце й душа, і ні один нічого зі свого майна не називав своїм, а все в них було спільне.</p>
<p>33 І апостоли з великою силою давали свідчення про воскресіння Господа Ісуса, і велика благодать була на всіх них.</p>
<p>34 Бо не було серед них нікого нужденного; бо всі, що були власниками земель чи домів, продавали їх, і приносили ціну проданого,</p>
<p>35 і клали до ніг апостолів, і кожному роздавалося, яка в кого була потреба.</p>
<p>36 Так Іосія, прозваний апостолами Варнавою (що в перекладі означає «син утіхи»), левит, родом кіпрянин,</p>
<p>37 у якого було поле, продав його, приніс гроші і поклав до ніг апостолів.</p>


<h4>ДІЇ АПОСТОЛІВ 5</h4>
<p>1 Один же чоловік на ім’я Ананія продав зі своєю дружиною Сапфірою маєток</p>
<p>2 і з відома своєї дружини привласнив частину ціни, а якусь частину приніс і поклав до ніг апостолів.</p>
<p>3 Та Петро сказав: Ананіє, чому сатана наповнив твоє серце, що ти сказав неправду Святому Духу і привласнив частину ціни землі?</p>
<p>4 Коли вона була непроданою, хіба була не твоєю, і коли продалася, хіба гроші були не в твоїй владі? Навіщо ти замислив у своєму серці таку справу? Ти сказав неправду не людям, а Богу!</p>
<p>5 Ананія, чуючи ці слова, впав і випустив дух; і великий страх напав на всіх, хто чув про це.</p>
<p>6 Юнаки ж, уставши, обгорнули його і, винісши, поховали.</p>
<p>7 Години через три після цього прийшла і його дружина, не знаючи про те, що сталося.</p>
<p>8 Петро звернувся до неї: Скажи мені, чи за стільки ви продали землю? Та сказала: Так, за стільки.</p>
<p>9 Та Петро сказав їй: Що це ви змовилися спокусити Духа Господнього? Ось біля дверей ноги тих, хто поховав твого чоловіка, і тебе вони винесуть.</p>
<p>10 І вона відразу впала до його ніг і випустила дух. Юнаки ж, увійшовши, виявили її мертвою і, винісши, поховали біля її чоловіка.</p>
<p>11 І великий страх напав на всю церкву і на всіх, хто чув про це.</p>
<p>12 Руками ж апостолів чинилося багато знамень і чудес у народі (Усі вони однодушно пробували в портику Соломона.</p>
<p>13 З інших же ніхто не наважувався пристати до них, а народ величав їх.</p>
<p>14 А віруючих все більше приєднувалося до Господа, безліч чоловіків і жінок),</p>
<p>15 так що на вулиці виносили хворих і клали на ліжках і постелях, щоб бодай тінь Петра, що проходив, упала на когось із них.</p>
<p>16 Стікалося також у Єрусалим багато людей з навколишніх міст, несучи хворих і мучених нечистими духами, і всі вони зцілялися.</p>
<p>17 Тоді, вставши, первосвященник і всі, що були з ним (це секта садукеїв), наповнилися заздрістю,</p>
<p>18 і наклали свої руки на апостолів, і посадили їх у громадську в’язницю.</p>
<p>19 Та ангел Господній уночі відчинив двері в’язниці і, вивівши їх, сказав:</p>
<p>20 Ідіть і, ставши у Храмі, говоріть народу всі слова цього життя.</p>
<p>21 Вони, почувши це, увійшли на світанку в Храм і стали навчати. А первосвященник і ті, що були з ним, прийшовши, скликали Синедріон і всіх старійшин синів Ізраїля і послали у в’язницю привести апостолів.</p>
<p>22 Та слуги, прийшовши, не знайшли їх у в’язниці і, повернувшись, повідомили:</p>
<p>23 В’язницю ми виявили дуже надійно замкненою, і сторожа стояла зовні перед дверима, а, відчинивши, нікого всередині не знайшли.</p>
<p>24 Коли почули ці слова священник, і начальник храмової сторожі, і первосвященники, то були в замішанні щодо них, що б це означало.</p>
<p>25 А хтось прийшов і повідомив їм: Ось чоловіки, яких ви посадили у в’язницю, стоять у Храмі і навчають народ.</p>
<p>26 Тоді начальник сторожі пішов зі слугами і привів їх без примусу, бо вони боялися народу, щоб їх не побили камінням.</p>
<p>27 Привівши ж, поставили їх в Синедріоні; і первосвященник запитав їх:</p>
<p>28 Чи не наказували ми вам суворо не навчати цим іменем? А ви ось наповнили Єрусалим своїм вченням і хочете навести на нас кров цього Чоловіка.</p>
<p>29 Та Петро й інші апостоли сказали у відповідь: Треба слухатись Бога, а не людей.</p>
<p>30 Бог наших отців воскресив Ісуса, Якого ви вбили, повісивши на дереві.</p>
<p>31 Його Бог підніс Своєю правицею на Начальника й Спасителя, щоб дати Ізраїлю покаяння і прощення гріхів.</p>
<p>32 І ми Його свідки в цих речах, а також Святий Дух, Якого Бог дав тим, хто слухається Його.</p>
<p>33 Почувши це, вони розлютились і замишляли вбити їх.</p>
<p>34 Тоді встав у Синедріоні один фарисей на ім’я Гамаліїл, учитель Закону, шанований усім народом, і наказав вивести апостолів на короткий час,</p>
<p>35 і сказав їм: Мужі ізраїльські! Стережіться того, що ви збираєтесь робити з цими людьми.</p>
<p>36 Бо перед цими днями постав Февда, видаючи себе за когось великого, і до нього пристало близько чотирьохсот чоловік; він був убитий, а всі ті, що слухалися його, розсіялись і зійшли нанівець.</p>
<p>37 Після цього в дні пере́пису постав Іуда Галілеянин і повів за собою чимало народу; та й він загинув, а всі ті, що слухалися його, розбіглися.</p>
<p>38 І тепер кажу вам: відстаньте від цих людей і облиште їх, бо якщо цей задум і ця справа від людей, то вона сама зруйнується,</p>
<p>39 а якщо від Бога, то ви не зможете зруйнувати її. Стережіться, щоб вам не виявитися й богоборцями.</p>
<p>40 Вони послухалися його, і, покликавши апостолів, побили їх, і, наказавши не говорити іменем Ісуса, відпустили їх.</p>
<p>41 Вони ж пішли з Синедріону, радіючи, що за Його ім’я удостоїлися зазнати ганьби.</p>
<p>42 І кожного дня у Храмі і по домах не переставали навчати і благовістити про Ісуса Христа.</p>


<h4>ДІЇ АПОСТОЛІВ 6</h4>
<p>1 У ці дні, коли примножувались учні, в елліністів виникло рéмствування на євреїв за те, що їхніх вдів нехтували при щоденній роздачі їжі.</p>
<p>2 Тоді Дванадцятеро скликали зібрання учнів і сказали: Недобре нам залишити слово Боже і прислуговувати при столах.</p>
<p>3 Тому, брати, підшукайте між собою сім мужів, що мають добре свідчення, повних Святого Духа й мудрості, яких ми поставимо над цією потребою.</p>
<p>4 А ми будемо постійно пробувати в молитві та служінні словом.</p>
<p>5 Ці слова сподобались усьому зібранню, і вони вибрали Стефана, мужа повного віри й Святого Духа, Филипа, Прохора, Никанора, Тимона, Пармена і Миколу, прозеліта-антіохійця.</p>
<p>6 Їх поставили перед апостолами, і ті, помолившись, поклали на них руки.</p>
<p>7 І слово Боже росло, і число учнів у Єрусалимі сильно примножувалось, і дуже багато священників ставали слухняними вірі.</p>
<p>8 А Стефан, повний віри й сили, чинив великі чудеса й знамення в народі.</p>
<p>9 Деякі ж із так званої синагоги лібертинців, кірінейців, олександрійців і тих, що з Кілікії й Асії, устали й почали сперечатися зі Стефаном.</p>
<p>10 Та не могли протистати мудрості й Духу, якими він говорив.</p>
<p>11 Тоді вони підбили людей сказати: Ми чули, як він говорив хульні слова на Мойсея і Бога.</p>
<p>12 І підбурили народ, старійшин і книжників, і, підійшовши, схопили його, і привели в Синедріон.</p>
<p>13 І поставили лжесвідків, які казали: Цей чоловік не перестає говорити хульні слова проти цього святого місця і Закону,</p>
<p>14 бо ми чули, як він казав, що цей Ісус Назаря́нин зруйнує це місце і змінить звичаї, які передав нам Мойсей.</p>
<p>15 І всі, хто сидів у Синедріоні, вдивившись у нього, побачили його обличчя, як обличчя ангела.</p>


<h4>ДІЇ АПОСТОЛІВ 7</h4>
<p>1 Тоді первосвященник сказав: Чи дійсно це так?</p>
<p>2 Він же сказав: Мужі-браття і отці, послухайте! Бог слави з’явився нашому отцю Аврааму, коли він був у Месопотамії, до його поселення в Харрані,</p>
<p>3 і сказав йому: Вийди зі своєї землі і від своєї рідні і йди в землю, яку Я покажу тобі.</p>
<p>4 Тоді він вийшов із землі Халдейської і поселився в Харрані, а звідти, після смерті його батька, Бог переселив його в цю землю, у якій ви тепер живете.</p>
<p>5 І не дав йому спадщини в ній ні на стопу ноги, а обіцяв її дати у володіння йому і його нащадкам після нього, коли ще не було в нього дітей.</p>
<p>6 І так сказав Бог, що його нащадки будуть приходьками в чужій землі і їх поневолять і будуть гнобити чотириста років.</p>
<p>7 Та народ, якому вони будуть рабами, Я засуджу, — сказав Бог, — і після цього вони вийдуть і служитимуть Мені на цьому місці.</p>
<p>8 І дав йому завіт обрізання. І так він народив Ісаака і обрізав його на восьмий день; Ісаак народив Якова, а Яків — дванадцятьох патріархів.</p>
<p>9 А патріархи, спонукані заздрістю, продали Йосипа в Єгипет. Та Бог був з ним,</p>
<p>10 і визволив його від усіх його скорбот, і дав йому прихильність і мудрість перед фараоном, царем єгипетським, і той поставив його правителем над Єгиптом і всім своїм домом.</p>
<p>11 Прийшов же голод і велика скорбота на всю землю Єгипетську і Ханаанську, і наші отці не знаходили їжі.</p>
<p>12 Яків же, почувши, що в Єгипті є хліб, послав наших отців перший раз.</p>
<p>13 На другий раз Йосип відкрився своїм братам, і фараону став відомий рід Йосипа.</p>
<p>14 Йосип, пославши, покликав свого батька Якова і всю свою рідню — сімдесят п’ять душ.</p>
<p>15 Яків прийшов у Єгипет, і помер сам і наші отці.</p>
<p>16 І перенесли їх в Сихем і поклали в гробниці, яку Авраам купив за ціну срібла у синів Емора, батька Сихема.</p>
<p>17 А коли наближався час виконання обітниці, про яку Бог поклявся Аврааму, народ ріс і примножувався в Єгипті,</p>
<p>18 доки не постав інший цар, який не знав Йосипа.</p>
<p>19 Цей, перехитривши наш народ, гнобив наших отців, змушуючи їх викидати своїх немовлят, щоб ті не залишалися живими.</p>
<p>20 У цей час народився Мойсей і був гарним перед Богом; три місяці він годувався в домі свого батька.</p>
<p>21 А коли був викинутий, його взяла дочка фараона і виховала його собі як сина.</p>
<p>22 І навчений був Мойсей усій мудрості єгипетській і був сильним у словах і ділах.</p>
<p>23 Коли ж йому виповнилося сорок років, прийшло йому на серце відвідати своїх братів, синів Ізраїля.</p>
<p>24 І, побачивши, як одного з них кривдять, він заступився і помстився за мученого, вразивши єгиптянина.</p>
<p>25 Він думав, його брати зрозуміють, що Бог через нього дає їм порятунок, та вони не зрозуміли.</p>
<p>26 Наступного дня він з’явився перед ними, коли вони билися, і спробував помирити їх, сказавши: Мужі, ви ж брати! Навіщо ви кривдите один одного?</p>
<p>27 Але той, що кривдив ближнього, відштовхнув його і сказав: Хто поставив тебе начальником і суддею над нами?</p>
<p>28 Чи не хочеш ти вбити мене, як учора вбив єгиптянина?</p>
<p>29 Через ці слова Мойсей утік і став приходьком у землі Мадіамській, де народив двох синів.</p>
<p>30 А коли минуло сорок років, з’явився йому в пустелі гори Сінай ангел Господній у полум’ї вогню в кущі.</p>
<p>31 Мойсей, побачивши, здивувався цьому видовищу, а коли підходив, щоб роздивитися, пролунав до нього голос Господа:</p>
<p>32 Я Бог твоїх отців, Бог Авраама, Бог Ісаака і Бог Якова. Мойсей затремтів і не наважувався подивитися.</p>
<p>33 І Господь сказав йому: Зніми сандалі зі своїх ніг, бо місце, на якому ти стоїш, є земля свята.</p>
<p>34 Я дійсно побачив гноблення Мого народу в Єгипті, і почув його стогін, і зійшов визволити його. А тепер іди, Я пошлю тебе в Єгипет.</p>
<p>35 Цього Мойсея, якого вони відкинули, сказавши: Хто поставив тебе начальником і суддею? — цього Бог послав начальником і визволителем через ангела, що з’явився йому в кущі.</p>
<p>36 Цей вивів їх, упродовж сорока років чинивши чудеса й знамення в землі Єгипетській, в Червоному морі і в пустелі.</p>
<p>37 Це той Мойсей, який сказав синам Ізраїля: Пророка підніме вам Господь, ваш Бог, з ваших братів, як мене; Його слухайте.</p>
<p>38 Це той, який був у зібранні в пустелі з ангелом, що говорив до нього на горі Сінай, і з нашими отцями; який отримав живі слова, щоб дати нам;</p>
<p>39 якого наші отці не захотіли послухатись, а відштовхнули і повернулися своїми серцями в Єгипет,</p>
<p>40 сказавши Аарону: Зроби нам богів, які підуть перед нами, бо з цим Мойсеєм, який вивів нас із землі Єгипетської, не знаємо, що сталося.</p>
<p>41 І зробили вони теля в ті дні, і принесли жертву ідолу, і раділи ділам своїх рук.</p>
<p>42 Та Бог відвернувся від них і видав їх служити воїнству небесному, як написано в книзі пророків: Хіба ви приносили Мені заколене й жертви сорок років у пустелі, доме Ізраїля?</p>
<p>43 Ви носили скинію Молоха і зірку свого бога Ремфана, зображення, які ви зробили, щоб поклонятися їм. Тому Я переселю вас за Вавілон.</p>
<p>44 Скинія свідчення була в наших отців у пустелі, як наказав Той, що говорив з Мойсеєм, зробити її за зразком, який він бачив.</p>
<p>45 Її, отримавши від попередників, і внесли наші отці разом з Ісусом Навином у володіння народів, яких Бог прогнав від наших отців; і там вона була до днів Давида.</p>
<p>46 Цей знайшов благовоління перед Богом і просив знайти оселю для Бога Якова.</p>
<p>47 Та збудував Йому дім Соломон.</p>
<p>48 Але Всевишній не в рукотворних храмах живе, як каже пророк:</p>
<p>49 Небо — Мій престол, і земля — підніжок Моїх ніг. Який дім ви збудуєте Мені, — каже Господь, — чи яке місце для Мого відпочинку?</p>
<p>50 Хіба не Моя рука створила все це?</p>
<p>51 Твердошиї і необрізані серцем і вухами! Ви завжди противитеся Святому Духу, як ваші отці, так і ви!</p>
<p>52 Кого з пророків не гнали ваші отці? Вони й убили тих, які передвістили прихід Праведника, зрадниками й убивцями Якого тепер стали ви;</p>
<p>53 ви, які отримали Закон як установлення ангелів і не виконали його.</p>
<p>54 Чуючи це, вони лютували у своїх серцях і скреготали на нього зубами.</p>
<p>55 А він, будучи повний Святого Духа, спрямував погляд на небо, і побачив славу Божу й Ісуса, що стояв праворуч Бога,</p>
<p>56 і сказав: Ось я бачу небеса відкриті і Сина Людського, що стоїть праворуч Бога.</p>
<p>57 Та вони, закричавши гучним голосом, затулили свої вуха, і однодушно кинулися на нього,</p>
<p>58 і, вигнавши його з міста, стали побивати камінням. А свідки поклали свій одяг біля ніг юнака, якого звали Савл.</p>
<p>59 І побивали камінням Стефана, який кликав до Бога й казав: Господи Ісусе, прийми мій дух!</p>
<p>60 І, ставши на коліна, вигукнув гучним голосом: Господи, не зарахуй їм цього гріха! І, сказавши це, спочив.</p>


<h4>ДІЇ АПОСТОЛІВ 8</h4>
<p>1 Савл же схвалював його вбивство. У той день виникло велике гоніння на церкву в Єрусалимі, і всі, крім апостолів, розсіялися по землях Іудеї і Самарії.</p>
<p>2 А Стефана поховали побожні чоловіки і здійняли по ньому великий плач.</p>
<p>3 Савл же нищив церкву, ходячи по домах, і, тягнучи чоловіків і жінок, видавав їх у в’язницю.</p>
<p>4 А ті, що розсіялися, ходили і благовістили слово.</p>
<p>5 Так, Филип прийшов у самарійське місто і проповідував їм Христа.</p>
<p>6 І народ однодушно слухав те, що говорив Филип, чуючи й бачачи чудеса, які він чинив.</p>
<p>7 Бо з багатьох одержимих виходили нечисті духи, волаючи гучним голосом, і багато паралізованих і кульгавих зцілилося.</p>
<p>8 І була велика радість у тому місті.</p>
<p>9 Був же в тому місті один чоловік на ім’я Симон, який перед тим чаклував і дивував народ самарійський, видаючи себе за когось великого.</p>
<p>10 Його слухали всі від малóго до великого, кажучи: Він є великою силою Божою.</p>
<p>11 А слухали його тому, що він довгий час дивував їх чаклунством.</p>
<p>12 Та коли повірили Филипу, який благовістив про Царство Боже й ім’я Ісуса Христа, то хрестились і чоловіки, і жінки.</p>
<p>13 Повірив і сам Симон і, охрестившись, постійно пробував з Филипом; а бачачи вчинені чудеса й знамення, дивувався.</p>
<p>14 Коли ж апостоли в Єрусалимі почули, що Самарія прийняла слово Боже, то послали до них Петра й Іоана,</p>
<p>15 які прийшли й помолилися за них, щоб вони отримали Святого Духа;</p>
<p>16 бо Він ще не сходив на жодного з них, а тільки вони були охрещені в ім’я Господа Ісуса.</p>
<p>17 Тоді апостоли клали на них руки, і вони отримували Святого Духа.</p>
<p>18 Коли ж Симон побачив, що через покладання рук апостолів дається Святий Дух, він приніс їм гроші</p>
<p>19 і сказав: Дайте і мені таку владу, щоб той, на кого я покладу руки, отримував Святого Духа.</p>
<p>20 Та Петро сказав йому: Твої гроші хай загинуть з тобою, бо ти подумав, що дар Божий можна придбати за гроші.</p>
<p>21 Немає тобі в цій справі частки, ні долі, бо твоє серце непрáве перед Богом.</p>
<p>22 Тому покайся в цьому своєму злі і благай Бога, може, проститься тобі задум твого серця.</p>
<p>23 Бо я бачу, що ти в гіркій жовчі і путах неправедності.</p>
<p>24 Симон же сказав у відповідь: Ви помоліться за мене Господу, щоб мене не спіткало нічого з того, що ви сказали.</p>
<p>25 Вони ж, засвідчивши і сказавши слово Господнє, пішли назад у Єрусалим і проповідували Євангеліє у багатьох самарянських селах.</p>
<p>26 А Филипу ангел Господній сказав: Устань і йди на південь, на дорогу, яка веде з Єрусалима в Газу; вона пуста.</p>
<p>27 Він устав і пішов. І ось ефіоп, євнух, вельможа Кандаки, цариці ефіопської, що завідував усією її скарбницею, який їздив у Єрусалим на поклоніння,</p>
<p>28 вертався і, сидячи на своїй колісниці, читав пророка Ісаю.</p>
<p>29 Дух сказав Филипу: Підійди й пристань до цієї колісниці.</p>
<p>30 Филип підбіг і, почувши, що він читає пророка Ісаю, сказав: Чи ти розумієш, що читаєш?</p>
<p>31 Той сказав: Як же я можу розуміти, якщо хтось не наставить мене? І попросив Филипа піднятись і сісти з ним.</p>
<p>32 А уривок Писання, який він читав, був такий: Як вівця, Він був ведений на заколення, і як ягня перед своїм стрижієм безмовне, так Він не відкриває Своїх уст.</p>
<p>33 У Своєму приниженні Він був позбавлений правосуддя, а про рід Його хто розповість? Бо забирається з землі Його життя.</p>
<p>34 Євнух заговорив і сказав Филипу: Прошу тебе, скажи, про кого пророк каже це: про себе чи про когось іншого?</p>
<p>35 І Филип, відкривши свої вуста і почавши від цього місця Писання, став благовістити йому про Ісуса.</p>
<p>36 Коли ж вони їхали по дорозі, то приїхали до води, і євнух сказав: Ось вода; що заважає мені охреститися?</p>
<p>37 Филип сказав: Якщо віруєш усім серцем, то можна. Той сказав у відповідь: Вірую, що Ісус Христос є Син Божий.</p>
<p>38 І наказав зупинити колісницю, і вони обоє зійшли у воду, Филип і євнух, і він охрестив його.</p>
<p>39 Коли ж вони вийшли з води, Дух Господній забрав Филипа, і євнух більше не бачив його, і їхав своєю дорогою, радіючи.</p>
<p>40 А Филип опинився в Азоті і, проходячи, проповідував усім містам Євангеліє, аж поки не прийшов у Кесарію.</p>


<h4>ДІЇ АПОСТОЛІВ 9</h4>
<p>1 А Савл, ще дихаючи погрозами і вбивством на учнів Господніх, прийшов до первосвященника</p>
<p>2 і випросив у нього листи в Дамаск до синагог, щоб, кого знайде з послідовників Шляху, чи то чоловіків, чи жінок, тих зв’язаними привести в Єрусалим.</p>
<p>3 Коли ж він ішов, то наблизився до Дамаска; і раптом осяяло його світло з неба.</p>
<p>4 Він упав на землю і почув голос, що говорив йому: Савле, Савле, що ти гониш Мене?</p>
<p>5 Він сказав: Хто Ти, Господи? Господь сказав: Я Ісус, Якого ти гониш. Важко тобі йти проти рожна.</p>
<p>6 Він із тремтінням і жахом сказав: Господи, що Ти хочеш, щоб я зробив? Господь сказав йому: Устань і йди в місто, і тобі буде сказано, що ти маєш робити.</p>
<p>7 Люди ж, які йшли з ним, стояли онімілі, чуючи голос, та нікого не бачачи.</p>
<p>8 Савл устав із землі і, хоча його очі були відкриті, він нікого не бачив; і його повели за руку, і привели в Дамаск.</p>
<p>9 І три дні він був невидющим, і не їв, і не пив.</p>
<p>10 А в Дамаску був один учень на ім’я Ананія, і Господь сказав йому у видінні: Ананіє! Той сказав: Ось я, Господи!</p>
<p>11 Господь сказав йому: Устань, і піди на вулицю, яка називається Прямою, і спитай в Іудиному домі тарсянина на ім’я Савл; бо ось він молиться</p>
<p>12 і побачив у видінні чоловіка на ім’я Ананія, який увійшов і поклав на нього руку, щоб він прозрів.</p>
<p>13 Ананія відповів: Господи, я чув від багатьох про цього чоловіка, скільки зла він зробив Твоїм святим у Єрусалимі;</p>
<p>14 і тут має владу від первосвященників зв’язувати всіх, хто кличе Твоє ім’я.</p>
<p>15 Та Господь сказав йому: Іди, бо він Моя вибрана посудина, щоб понести Моє ім’я перед язичниками, царями і синами Ізраїля.</p>
<p>16 Бо Я покажу йому, скільки він має постраждати за Моє ім’я.</p>
<p>17 Ананія пішов, і увійшов у дім, і, поклавши на нього руки, сказав: Брате Савле, Господь Ісус, що з’явився тобі на дорозі, якою ти йшов, послав мене, щоб ти прозрів і наповнився Святим Духом.</p>
<p>18 І відразу ніби луска спала з його очей, і він відразу прозрів; і, уставши, охрестився,</p>
<p>19 і, прийнявши їжу, зміцнів. І Савл пробув з учнями в Дамаску декілька днів.</p>
<p>20 І відразу став проповідувати в синагогах про Христа, що Він є Син Божий.</p>
<p>21 І всі, що чули, дивувалися й казали: Чи не той це, хто нищив у Єрусалимі тих, що кличуть це ім’я, і сюди чи не для того прийшов, щоб зв’язаними відвести їх до первосвященників?</p>
<p>22 А Савл ще більше зміцнявся й приводив у замішання іудеїв, що жили в Дамаску, доводячи, що Він є Христос.</p>
<p>23 Коли ж минуло чимало днів, іудеї змовились убити його;</p>
<p>24 та Савлу стала відома їхня змова. А вони вдень і вночі стерегли ворота, щоб убити його.</p>
<p>25 Учні ж узяли його вночі і спустили по стіні, опускаючи в кошику.</p>
<p>26 Прийшовши в Єрусалим, Савл намагався пристати до учнів, та всі боялися його, не вірячи, що він учень.</p>
<p>27 Варнава ж узяв його, і привів до апостолів, і розповів їм, як дорогою він побачив Господа, і що Господь проговорив до нього, і як у Дамаску він сміливо проповідував іменем Ісуса.</p>
<p>28 І він входив і виходив з ними в Єрусалимі і сміливо проповідував іменем Господа Ісуса.</p>
<p>29 Говорив також і сперечався з елліністами, а вони намагались убити його.</p>
<p>30 Та брати, дізнавшись про це, відвели його в Кесарію, а звідти відправили його в Тарс.</p>
<p>31 Церкви ж по всій Іудеї, Галілеї і Самарії мали спокій, і збудовувались, і, живучи в страху Господньому й утісі Святого Духа, примножувалися.</p>
<p>32 Якось Петро, проходячи по всіх місцях, прийшов і до святих, що жили в Лідді.</p>
<p>33 Там він знайшов одного чоловіка на ім’я Еней, який вісім років пролежав у ліжку (він був паралізований).</p>
<p>34 Петро сказав йому: Енею, тебе зціляє Ісус Христос: устань і застели своє ліжко! І він відразу встав.</p>
<p>35 І побачили його всі мешканці Лідди й Сарону, які й навернулися до Господа.</p>
<p>36 А в Іоппії була одна учениця на ім’я Тавіфа (що в перекладі означає «сарна»); вона була повна добрих діл і милостинь, які чинила.</p>
<p>37 У ті дні вона захворіла й померла. Її обмили і поклали в горниці.</p>
<p>38 А оскільки Лідда була поблизу Іоппії, то учні, почувши, що Петро знаходиться в ній, послали до нього двох чоловіків, благаючи без зволікання прийти до них.</p>
<p>39 Петро встав і пішов з ними. Коли він прийшов, його привели в горницю, і всі вдови стали перед ним, плачучи й показуючи сорочки й накидки, які робила Сарна, поки була з ними.</p>
<p>40 Петро вислав усіх і, ставши на коліна, помолився; і, повернувшись до тіла, сказав: Тавіфо, устань! І вона відкрила свої очі і, побачивши Петра, сіла.</p>
<p>41 Він подав їй руку і підвів її; і, покликавши святих і вдів, поставив її перед ними живою.</p>
<p>42 Це стало відомо по всій Іоппії, і багато хто увірував у Господа.</p>
<p>43 І пробув він в Іоппії чимало днів в одного Симона-чинбаря.</p>


<h4>ДІЇ АПОСТОЛІВ 10</h4>
<p>1 Був один чоловік у Кесарії на ім’я Корнилій, сотник із когорти, яка називається Італійською,</p>
<p>2 благочестивий, який боявся Бога з усім своїм домом, давав багато милостинь іудейському народу і завжди молився Богу.</p>
<p>3 Він близько дев’ятої години дня ясно побачив у видінні ангела Божого, який увійшов до нього і сказав йому: Корнилію!</p>
<p>4 Той глянув на нього і, злякавшись, сказав: Що, Господи? Ангел сказав йому: Твої молитви і твої милостині піднялися перед Богом як пам’ятна жертва.</p>
<p>5 А тепер пошли в Іоппію чоловіків і поклич Симона, який зветься Петром.</p>
<p>6 Він гостює в одного Симона-чинбаря, дім якого біля моря; він скаже тобі, що ти маєш робити.</p>
<p>7 Коли ангел, який говорив з Корнилієм, відійшов, він покликав двох своїх слуг і благочестивого воїна з тих, що постійно служили в нього,</p>
<p>8 і, розповівши їм про все, послав їх в Іоппію.</p>
<p>9 Наступного дня, коли вони йшли і наближались до міста, Петро піднявся на дах помолитися близько шостої години.</p>
<p>10 І він зголоднів і схотів поїсти; поки ж готували, він впав у нестяму</p>
<p>11 і бачить: небо відкрите і до нього спускається якась річ, ніби велике полотно, прив’язане за чотири кінці, і опускається на землю.</p>
<p>12 У ньому були всякі земні чотириногі, дикі звірі, плазуни і пташки небесні.</p>
<p>13 І пролунав до нього голос: Устань, Петре, заколи і їж!</p>
<p>14 Та Петро сказав: Нізащо, Господи, бо я ніколи не їв нічого оскверненого чи нечистого.</p>
<p>15 І голос пролунав до нього знову вдруге: Що Бог очистив, того ти не вважай нечистим!</p>
<p>16 Це сталося тричі, і та річ піднялася назад на небо.</p>
<p>17 Коли ж Петро дивувався в собі, що б означало видіння, яке він побачив, аж ось чоловіки, послані Корнилієм, розпитавши про дім Симона, стали біля воріт</p>
<p>18 і, погукавши, спитали, чи тут гостює Симон, званий Петром.</p>
<p>19 Поки Петро роздумував над видінням, Дух сказав йому: Ось три чоловіки шукають тебе.</p>
<p>20 Устань, зійди і йди з ними, нітрохи не сумніваючись, бо це Я послав їх.</p>
<p>21 Петро зійшов до чоловіків, посланих до нього Корнилієм, і сказав: Ось я той, кого ви шукаєте. З якої причини ви прийшли?</p>
<p>22 Вони сказали: Сотник Корнилій, чоловік праведний і який боїться Бога і має добре свідчення від усього іудейського народу, отримав повеління від святого ангела покликати тебе у свій дім і послухати від тебе словá.</p>
<p>23 Тоді він запросив їх і гостинно прийняв. Наступного дня Петро пішов з ними і разом з ним пішли деякі брати з Іоппії.</p>
<p>24 А ще наступного дня вони прийшли в Кесарію. Корнилій же чекав їх, скликавши своїх рідних і близьких друзів.</p>
<p>25 Коли Петро ввійшов, Корнилій зустрів його і, упавши в ноги, поклонився.</p>
<p>26 Та Петро підвів його і сказав: Устань, бо я і сам людина.</p>
<p>27 І, розмовляючи з ним, увійшов, і побачив багатьох зібраних,</p>
<p>28 і сказав їм: Ви знаєте, наскільки іудею не дозволено приставати чи приходити до чужинця; та Бог відкрив мені, щоб я не вважав ніяку людину оскверненою чи нечистою.</p>
<p>29 Тому я і беззаперечно прийшов, коли був покликаний. Тож питаю: з якої причини ви покликали мене?</p>
<p>30 І Корнилій сказав: Від четвертого дня й до цього часу я постився і о дев’ятій годині молився у своєму домі; і ось став переді мною чоловік у сяючому одязі</p>
<p>31 і сказав: Корнилію, твоя молитва почута і твої милостині згадані перед Богом.</p>
<p>32 Тож пошли в Іоппію і поклич Симона, який зветься Петром. Він гостює в домі Симона-чинбаря́ біля моря; він прийде і скаже тобі.</p>
<p>33 Я відразу ж послав до тебе, і ти добре зробив, що прийшов. Тепер всі ми знаходимось перед Богом, щоб почути все, що наказано тобі Богом.</p>
<p>34 Петро відкрив уста і сказав: По правді пізнаю, що Бог не дивиться на особу,</p>
<p>35 але в кожному народі той, хто боїться Його і чинить праведність, приємний Йому.</p>
<p>36 Щодо слова, яке Він послав синам Ізраїля, благовістячи мир через Ісуса Христа (Він є Господом усіх),</p>
<p>37 то ви самі знаєте про те, що сталося по всій Іудеї, починаючи від Галілеї, після хрещення, яке проповідував Іоан, —</p>
<p>38 про Ісуса з Назарета: як Бог помазав Його Святим Духом і силою і Він ходив, роблячи добро і зцілюючи всіх, поневолених дияволом, тому що з Ним був Бог.</p>
<p>39 І ми свідки всього, що Він зробив у землі Іудейській і в Єрусалимі. Його вбили, повісивши на дереві.</p>
<p>40 Його Бог воскресив на третій день і дав Йому являтися</p>
<p>41 не всьому народу, а свідкам, наперед вибраним Богом, тобто нам, які їли й пили з Ним після Його воскресіння з мертвих.</p>
<p>42 Він наказав нам проповідувати народу і свідчити, що Він призначений Богом Суддя живих і мертвих.</p>
<p>43 Про Нього всі пророки свідчать, що прощення гріхів отримає через Його ім’я кожен, хто вірує в Нього.</p>
<p>44 Ще Петро говорив ці слова, як на всіх, хто слухав слово, зійшов Святий Дух.</p>
<p>45 І віруючі з обрізаних, які прийшли з Петром, були вражені, що й на язичників вилився дар Святого Духа.</p>
<p>46 Бо вони чули, як ті говорили іншими мовами і величали Бога. Тоді Петро відповів:</p>
<p>47 Хіба може хтось заборонити охреститися водою тим, які, як і ми, отримали Святого Духа?</p>
<p>48 І він наказав їм охреститися в ім’я Господа. Тоді вони попросили його залишитись у них на декілька днів.</p>


<h4>ДІЇ АПОСТОЛІВ 11</h4>
<p>1 Почули апостоли й брати, які були в Іудеї, що і язичники прийняли слово Боже.</p>
<p>2 І коли Петро прийшов у Єрусалим, то обрізані стали сперечатися з ним,</p>
<p>3 кажучи: Ти ходив до необрізаних і їв з ними.</p>
<p>4 Та Петро почав розповідати їм по порядку, кажучи:</p>
<p>5 У місті Іоппії я молився і побачив у нестямі видіння: спускалася якась річ, ніби велике полотно, яке за чотири кінці опускалося з неба і спустилося до мене.</p>
<p>6 Я вдивився в нього і, розглядаючи, побачив земних чотириногих, диких звірів, плазунів і пташок небесних.</p>
<p>7 І почув я голос, що казав мені: Устань, Петре, заколи і їж!</p>
<p>8 Та я сказав: Нізащо, Господи, бо ніщо осквернене чи нечисте ніколи не входило в мої вуста.</p>
<p>9 Та голос з неба відповів мені вдруге: Що Бог очистив, того ти не вважай нечистим!</p>
<p>10 Це сталося тричі, і все піднялося назад на небо.</p>
<p>11 І ось відразу три чоловіки, послані до мене з Кесарії, стали біля дому, у якому я був.</p>
<p>12 І Дух сказав мені, щоб я пішов з ними, нітрохи не сумніваючись. Зі мною пішли й оці шість братів, і ми прийшли в дім того чоловіка.</p>
<p>13 І він розповів нам, як побачив у своєму домі ангела, що став і сказав йому: Пошли в Іоппію чоловіків і поклич Симона, званого Петром.</p>
<p>14 Він скаже тобі слова, якими спасешся ти і весь твій дім.</p>
<p>15 Коли ж я почав говорити, на них зійшов Святий Дух, як і на нас на початку.</p>
<p>16 Тоді я згадав слово Господа, як Він сказав: Іоан хрестив водою, а ви будете охрещені Святим Духом.</p>
<p>17 Тож якщо Бог дав їм такий самий дар, як і нам, що увірували в Господа Ісуса Христа, то хто я такий, щоб міг заборонити Богу?</p>
<p>18 Почувши це, вони стихли і прославили Бога, кажучи: Значить, і язичникам Бог дав покаяння для життя.</p>
<p>19 Тим часом ті, що розсіялися від утисків, які виникли через Стефана, дійшли до Фінікії, Кіпру й Антіохії, не говорячи слова нікому, крім іудеїв.</p>
<p>20 А деякі з них були кіпрянами й кірінейцями; вони, прийшовши в Антіохію, говорили до елліністів, благовістячи про Господа Ісуса.</p>
<p>21 І рука Господня була з ними, і велике число, увірувавши, навернулося до Господа.</p>
<p>22 Звістка про це дійшла до слуху церкви в Єрусалимі, і вони послали Варнаву піти в Антіохію.</p>
<p>23 Він, прийшовши й побачивши благодать Божу, зрадів і вмовляв усіх рішучим серцем триматися Господа;</p>
<p>24 бо він був чоловіком добрим і повним Святого Духа і віри. І чимало народу приєдналося до Господа.</p>
<p>25 Тоді Варнава пішов у Тарс, щоб розшукати Савла, і, знайшовши його, привів його в Антіохію.</p>
<p>26 Цілий рік вони збиралися з церквою і навчали чимало народу, і учні в Антіохії вперше стали називатися християнами.</p>
<p>27 У ці дні прийшли з Єрусалима в Антіохію пророки.</p>
<p>28 І один з них, на ім’я Агав, устав і сповістив Духом, що буде великий голод по всьому світу, який і був за кесаря Клавдія.</p>
<p>29 Тоді учні постановили, кожен за своїм достатком, послати допомогу братам, які живуть в Іудеї,</p>
<p>30 що й зробили, пославши її пресвітерам через Варнаву й Савла.</p>


<h4>ДІЇ АПОСТОЛІВ 12</h4>
<p>1 У той час цар Ірод наклав руки, щоб заподіяти зло декому з церкви,</p>
<p>2 і вбив мечем Якова, брата Іоана.</p>
<p>3 Побачивши, що це приємно іудеям, він узяв ще й Петра (а тоді були дні Опрісноків),</p>
<p>4 і, схопивши його, посадив у в’язницю, і передав чотирьом четвіркам воїнів стерегти його, маючи намір після Пасхи вивести його до народу.</p>
<p>5 Тож Петра стерегли у в’язниці, а тим часом від церкви підносилася до Бога палкá молитва за нього.</p>
<p>6 Коли Ірод збирався вивести його, у ту ніч Петро спав між двома воїнами, скутий двома ланцюгами, і сторожа перед дверима стерегла в’язницю.</p>
<p>7 І ось перед ним став ангел Господній, і в приміщенні засяяло світло. Ангел, штовхнувши Петра в бік, розбудив його і сказав: Уставай скоріше. І його ланцюги спали з рук.</p>
<p>8 Ангел сказав йому: Підпережись і взуй свої сандалі. Він так і зробив. Потім каже йому: Одягни свою накидку і йди за мною.</p>
<p>9 Петро вийшов і пішов за ним, не знаючи, що роблене ангелом є дійсністю, а думаючи, що він бачить видіння.</p>
<p>10 Пройшовши першу й другу сторожу, вони прийшли до залізних воріт, що вели в місто, які самі по собі відчинилися перед ними. Вони вийшли і пройшли одну вулицю, і раптом ангел пішов від нього.</p>
<p>11 Петро, отямившись, сказав: Тепер я точно знаю, що Господь послав Свого ангела і визволив мене від руки Ірода і від усього, чого чекав іудейський народ.</p>
<p>12 Зрозумівши це, він пішов до дому Марії, матері Іоана, званого Марком, де було зібрано й молилося чимало людей.</p>
<p>13 Коли Петро постукав у двері воріт, то вийшла відчинити служниця на ім’я Рода,</p>
<p>14 і, впізнавши голос Петра, від радості не відчинила воріт, а вбігла й сповістила, що перед воротами стоїть Петро.</p>
<p>15 Вони сказали їй: Ти божевільна! Та вона твердила, що це так. Вони ж казали: Це його ангел.</p>
<p>16 А Петро продовжував стукати. Коли ж вони відчинили, то побачили його і були вражені.</p>
<p>17 Він же, давши знак рукою, щоб вони мовчали, розповів їм, як Господь вивів його з в’язниці. І сказав: Сповістіть про це Якова і братів. Потім вийшов і пішов в інше місце.</p>
<p>18 Коли ж настав день, серед воїнів зчинився немалий переполох: що сталося з Петром?</p>
<p>19 Ірод же, пошукавши його і не знайшовши, допитав сторожу і наказав стратити її. Потім пішов з Іудеї в Кесарію і там знаходився.</p>
<p>20 Ірод був сильно розгніваний на тирян і сидонян. Вони ж однодушно прийшли до нього і, схиливши на свій бік царського постельника Власта, просили миру, тому що їхня країна годувалася від царської країни.</p>
<p>21 У призначений день Ірод, одягнувшись у царський одяг, сів у крісло і став виголошувати перед ними промову.</p>
<p>22 А народ вигукував: Це голос бога, а не людини!</p>
<p>23 Та раптом ангел Господній вразив його за те, що він не віддав слави Богу, і він, бувши з’їдений черв’яками, випустив дух.</p>
<p>24 Слово ж Боже росло й примножувалося.</p>
<p>25 А Варнава й Савл, доставивши допомогу, повернулися з Єрусалима, взявши з собою й Іоана, званого Марком.</p>


<h4>ДІЇ АПОСТОЛІВ 13</h4>
<p>1 В Антіохії, в тамтешній церкві, були деякі пророки і вчителі: Варнава, Симеон, званий Нігером, Луцій кірінеянин, Манаїн, співвихованець тетрарха Ірода, і Савл.</p>
<p>2 Коли вони служили Господу й постилися, Святий Дух сказав: Відділіть-но Мені Варнаву й Савла на діло, на яке Я покликав їх.</p>
<p>3 Тоді вони, здійснивши піст і молитву, поклали на них руки і відпустили їх.</p>
<p>4 Вони ж, бувши послані Святим Духом, прийшли в Селевкію, а звідти відпливли на Кіпр.</p>
<p>5 І, бувши в Саламіні, звіщали слово Боже в іудейських синагогах; мали ж при собі помічником Іоана.</p>
<p>6 Пройшовши весь острів до Пафа, вони зустріли одного чаклуна, лжепророка, іудея на ім’я Варісус,</p>
<p>7 який був з проконсулом Сергієм Павлом, чоловіком розумним. Той, покликавши Варнаву й Савла, побажав послухати слово Боже.</p>
<p>8 Та Еліма-чаклун (бо так перекладається його ім’я) протистояв їм, намагаючись відвернути проконсула від віри.</p>
<p>9 Та Савл (він же Павло), наповнившись Святим Духом і спрямувавши на нього погляд,</p>
<p>10 сказав: О, повний усякого лукавства і всякого лиходійства, сину диявола, вороже всякої праведності! Чи перестанеш ти викривляти прямі шляхи Господні?</p>
<p>11 І тепер ось на тебе рука Господня, і ти будеш сліпим і не будеш бачити сонця до певного часу. І відразу на нього напала імла й темрява, і він став ходити й шукати поводиря.</p>
<p>12 Тоді проконсул, побачивши, що сталося, увірував, дивуючись ученню Господньому.</p>
<p>13 Відпливши з Пафа, ті, що були з Павлом, припливли в Пергію Памфілійську; та Іоан залишив їх і повернувся в Єрусалим.</p>
<p>14 Вони ж, пройшовши від Пергії, прийшли в Антіохію Пісідійську і, в суботній день увійшовши в синагогу, сіли.</p>
<p>15 Після читання Закону й Пророків, начальники синагоги послали сказати їм: Мужі-браття, якщо у вас є слово повчання до народу, то скажіть.</p>
<p>16 Павло встав і, давши рукою знак, сказав: Мужі ізраїльські і ви, що боїтеся Бога, послухайте!</p>
<p>17 Бог цього народу Ізраїля вибрав наших отців, і підніс цей народ під час перебування в землі Єгипетській, і з піднесеною рукою вивів їх із неї,</p>
<p>18 і близько сорока років годував їх у пустелі.</p>
<p>19 І, знищивши сім народів у землі Ханаанській, розділив їм у спадщину їхню землю.</p>
<p>20 І після цього близько чотирьохсот п’ятдесяти років давав їм суддів до пророка Самуїла.</p>
<p>21 Потім вони попросили царя, і Бог дав їм Саула, сина Кіса, чоловіка з племені Веніаміна, на сорок років.</p>
<p>22 Усунувши його, Він поставив їм царем Давида, про якого й сказав, засвідчивши: Я знайшов Давида, сина Єссея, чоловіка Собі по серцю, який виконає всі Мої бажання.</p>
<p>23 З його нащадків Бог за обітницею підняв Ізраїлю Спасителя Ісуса.</p>
<p>24 Перед Його приходом Іоан проповідував хрещення покаяння всьому народу Ізраїля.</p>
<p>25 Коли ж Іоан закінчував свій шлях, то сказав: За кого ви вважаєте мене? Я не Той. Але ось іде за мною Той, Кому я не гідний розв’язати сандалі на ногах.</p>
<p>26 Мужі-браття, сини роду Авраама і ті серед вас, хто боїться Бога! Вам послане слово цього спасіння.</p>
<p>27 Бо мешканці Єрусалима і їхні начальники, не впізнавши Його і не зрозумівши висловлювань пророків, які читаються кожної суботи, виконали їх, засудивши Його.</p>
<p>28 І не знайшовши в Ньому ніякої причини для смерті, просили Пілата вбити Його.</p>
<p>29 Коли ж виконали все написане про Нього, то зняли Його з дерева і поклали в гробницю.</p>
<p>30 Та Бог воскресив Його з мертвих,</p>
<p>31 і Він упродовж багатьох днів з’являвся тим, що прийшли з Ним із Галілеї в Єрусалим, які є Його свідками перед народом.</p>
<p>32 І ми благовістимо вам обітницю, дану нашим отцям,</p>
<p>33 що Бог виконав її нам, їхнім дітям, воскресивши Ісуса, як і в другому псалмі написано: Ти Син Мій, Я сьогодні народив Тебе.</p>
<p>34 А що воскресив Його з мертвих, так що Він уже не повернеться в тління, то про це так сказав: Я дам вам незмінні милості Давида.</p>
<p>35 Тому і в іншому псалмі сказано: Ти не даси Своєму Святому побачити тління.</p>
<p>36 Адже Давид, послуживши у своєму роді задуму Божому, спочив, і приєднався до своїх отців, і побачив тління.</p>
<p>37 А Той, Кого Бог воскресив, не побачив тління.</p>
<p>38 Тож нехай буде відомо вам, мужі-браття, що через Нього звіщається вам прощення гріхів.</p>
<p>39 І в усьому, в чому ви не могли виправдатися законом Мойсея, виправдовується Ним кожен, хто вірує.</p>
<p>40 Тому стережіться, щоб не спіткало вас сказане у пророків:</p>
<p>41 Подивіться, зневажники, подивуйтесь і зникніть, бо Я роблю діло в ваші дні, діло, якому ви не повірите, якщо хтось розповість вам.</p>
<p>42 Коли ж вони виходили з іудейської синагоги, то язичники благали, щоб ці слова говорилися їм у наступну суботу.</p>
<p>43 Коли ж зібрáння розійшлося, то багато хто з іудеїв і побожних прозелітів пішли за Павлом і Варнавою, які, говорячи з ними, умовляли їх пробувáти в благодаті Божій.</p>
<p>44 У наступну суботу майже все місто зібралося, щоб послухати слово Боже.</p>
<p>45 Та іудеї, побачивши народ, наповнилися заздрістю і стали заперечувати те, що говорив Павло, заперечуючи й лихословлячи.</p>
<p>46 Тоді Павло й Варнава сміливо сказали: Вам першим необхідно було проповідувати слово Боже, та оскільки ви відкидаєте його і вважаєте себе негідними вічного життя, то ось ми повертаємося до язичників.</p>
<p>47 Бо так заповів нам Господь: Я поставив Тебе світлом для язичників, щоб Ти був спасінням до краю землі.</p>
<p>48 Язичники ж, чуючи це, раділи й прославляли слово Господнє, і увірували всі, що були призначені для вічного життя.</p>
<p>49 І слово Господнє поширювалося по всій країні.</p>
<p>50 Та іудеї підбурили побожних і поважних жінок і перших чоловіків міста, і ті підняли гоніння на Павла й Варнаву і вигнали їх зі своїх меж.</p>
<p>51 Вони ж, обтрусивши на них пил зі своїх ніг, пішли в Іконію.</p>
<p>52 А учні наповнювалися радістю і Святим Духом.</p>


<h4>ДІЇ АПОСТОЛІВ 14</h4>
<p>1 В Іконії вони увійшли разом в іудейську синагогу і говорили так, що увірувало дуже багато іудеїв і еллінів.</p>
<p>2 Та невіруючі іудеї підбурили й озлобили душі язичників проти братів.</p>
<p>3 Утім, вони пробули там чимало часу, сміливо проповідуючи в Господі, Який засвідчував слово Своєї благодаті і давав, щоб їхніми руками чинилися знамення й чудеса.</p>
<p>4 Народ же міста розділився, і одні були на боці іудеїв, а інші — на боці апостолів.</p>
<p>5 Коли ж у язичників та іудеїв з їхніми начальниками виник намір зневажити й побити їх камінням,</p>
<p>6 вони, дізнавшись про це, утекли в лікаонські міста Лістру і Дервію та їхні околиці</p>
<p>7 і там проповідували Євангеліє.</p>
<p>8 У Лістрі сидів один чоловік, слабкий на ноги, кульгавий від утроби своєї матері, який ніколи не ходив.</p>
<p>9 Він слухав, як Павло говорив; той, глянувши на нього і побачивши, що він має віру для зцілення,</p>
<p>10 сказав гучним голосом: Устань на свої ноги прямо! І він скочив і став ходити.</p>
<p>11 Народ, побачивши, що зробив Павло, підніс свій голос, говорячи по-лікаонськи: Боги в людській подобі зійшли до нас!</p>
<p>12 І називали Варнаву Зевсом, а Павла — Гермесом, тому що він був головним промовцем.</p>
<p>13 А жрець Зевса, чий храм знаходився перед їхнім містом, привів до воріт биків з вінками і хотів разом з народом принести жертву.</p>
<p>14 Та апостоли Варнава й Павло, почувши про це, роздерли свій одяг і кинулися в народ, кричачи:</p>
<p>15 Люди, що це ви робите? І ми подібні до вас люди, і благовістимо вам, щоб ви навернулися від цих марних богів до Бога живого, Який створив небо, і землю, і море, і все, що в них.</p>
<p>16 Він у минулих поколіннях попустив усім народам ходити своїми шляхами,</p>
<p>17 хоч і не залишив Себе без свідчення тим, що робив добро, даючи нам дощі з неба й часи плодоносіння і наповнюючи їжею й радістю наші серця.</p>
<p>18 Кажучи це, вони ледве стримали народ від принесення їм жертви.</p>
<p>19 Але з Антіохії та Іконії прийшли іудеї, і, схиливши на свій бік народ, побили Павла камінням, і витягли за місто, подумавши, що він мертвий.</p>
<p>20 Коли ж учні обступили його, він устав і прийшов у місто, а наступного дня пішов з Варнавою в Дервію.</p>
<p>21 Проповідавши цьому місту Євангеліє і здобувши чимало учнів, вони повернулись у Лістру, Іконію та Антіохію,</p>
<p>22 утверджуючи душі учнів, вмовляючи їх пробува́ти у вірі і навчаючи, що «через багато скорбот належить нам увійти в Царство Боже».</p>
<p>23 Рукопоклавши ж їм пресвітерів у кожній церкві, вони помолилися з постами і доручили їх Господу, у Якого ті увірували.</p>
<p>24 Потім, пройшовши через Пісідію, прийшли в Памфілію.</p>
<p>25 І, проповідавши слово в Пергії, пішли в Атталію,</p>
<p>26 а звідти відпливли в Антіохію, звідки були доручені благодаті Божій на діло, яке й виконали.</p>
<p>27 Прибувши туди і зібравши церкву, вони розповіли про все, що Бог зробив з ними і як Він відчинив двері віри язичникам.</p>
<p>28 І пробули там немало часу з учнями.</p>


<h4>ДІЇ АПОСТОЛІВ 15</h4>
<p>1 Деякі, прийшовши з Іудеї, стали навчати братів: Якщо не обріжетесь за Мойсеєвим звичаєм, то не можете спастися.</p>
<p>2 Коли ж у Павла й Варнави виникла немала незгода й суперечка з ними, то вирішили, щоб Павло, Варнава і деякі інші з них пішли в Єрусалим до апостолів і пресвітерів стосовно цієї суперечки.</p>
<p>3 Тож вони, виряджені церквою, проходили через Фінікію і Самарію, розповідаючи про навернення язичників, і приносили велику радість усім братам.</p>
<p>4 Прибувши в Єрусалим, вони були прийняті церквою і апостолами та пресвітерами і розповіли про все, що Бог зробив з ними.</p>
<p>5 Тоді встали деякі з секти фарисеїв, що увірували, і сказали: Треба обрізувати їх і наказувати їм дотримуватися Закону Мойсея.</p>
<p>6 Тож апостоли й пресвітери зібралися, щоб розглянути цю справу.</p>
<p>7 Коли ж виникла велика суперечка, Петро встав і сказав їм: Мужі-браття, ви знаєте, що Бог з давнього часу вибрав серед нас мене, щоб із моїх уст язичники почули слово Євангелія і увірували.</p>
<p>8 І серцезнавець Бог дав їм свідчення, дарувавши їм Святого Духа, як і нам;</p>
<p>9 і не зробив ніякої різниці між нами й ними, вірою очистивши їхні серця.</p>
<p>10 Так чому ж ви тепер спокушаєте Бога, бажаючи надіти на шию учнів ярмо, яке не могли понести ні наші отці, ні ми?</p>
<p>11 Та ми віримо, що благодаттю Господа Ісуса Христа ми спаслися, так само як і вони.</p>
<p>12 Тоді все зібрання замовкло і всі слухали Варнаву й Павла, що розповідали про всі знамення й чудеса, які Бог вчинив через них серед язичників.</p>
<p>13 Після того, як вони замовкли, заговорив Яків: Мужі-браття, послухайте мене!</p>
<p>14 Симеон розповів про те, як Бог уперше відвідав язичників, щоб узяти з них народ для Свого імені.</p>
<p>15 І з цим узгоджуються слова пророків, як написано:</p>
<p>16 Після цього Я повернуся й відбудую впалу скинію Давида, і відбудую її руїни, і відновлю її,</p>
<p>17 щоб знайшли Господа інші люди і всі язичники, які називаються Моїм іменем, — каже Господь, Який робить усе це.</p>
<p>18 Знані Богу відвіку всі Його діла.</p>
<p>19 Тому я вважаю, що не треба турбувати тих, які навертаються до Бога з язичників,</p>
<p>20 а написати їм, щоб вони утримувалися від оскверненого ідолами, блуду, задушенини й крові.</p>
<p>21 Бо Мойсей з давніх поколінь має по всіх містах тих, хто проповідує його, і читається в синагогах кожної суботи.</p>
<p>22 Тоді апостоли й пресвітери з усією церквою вирішили послати в Антіохію вибраних з-поміж себе мужів разом з Павлом і Варнавою: Іуду, що зветься Варсавою, і Силу, провідних мужів серед братів,</p>
<p>23 написавши через них таке: Апостоли, пресвітери й брати — братам із язичників в Антіохії, Сирії й Кілікії: вітаємо!</p>
<p>24 Оскільки ми почули, що деякі, вийшовши від нас, стривожили вас своїми словами й захитали ваші душі, кажучи, що треба обрізуватись і дотримуватись Закону, чого ми їм не наказували,</p>
<p>25 то ми, зібравшись, однодушно вирішили послати до вас вибраних мужів разом з улюбленими нашими Варнавою і Павлом,</p>
<p>26 людьми, які віддали свої душі за ім’я нашого Господа Ісуса Христа.</p>
<p>27 Тож ми послали Іуду й Силу, які розкажуть те ж саме словами.</p>
<p>28 Бо вирішили Святий Дух і ми не накладати на вас ніякого більшого тягаря, крім цих необхідних речей:</p>
<p>29 утримуватися від ідоложертовного, крові, задушенини і блуду. Якщо берегтимете себе від цього, то вам буде добре. Бувайте здорові!</p>
<p>30 Тож вони, будучи відпущені, прийшли в Антіохію і, зібравши зібрання, вручили лист.</p>
<p>31 Ті ж, прочитавши його, зраділи від цієї утіхи.</p>
<p>32 А Іуда й Сила, і самі будучи пророками, багатьма словами підбадьорили й утвердили братів.</p>
<p>33 Провівши там деякий час, вони були з миром відпущені братами до апостолів.</p>
<p>34 Та Сила вирішив залишитись там.</p>
<p>35 Павло ж і Варнава знаходилися в Антіохії, навчаючи й благовістячи разом з багатьма іншими слово Господнє.</p>
<p>36 Через декілька днів Павло сказав Варнаві: Вернімось-но і відвідаймо наших братів по всіх містах, у яких ми звіщали слово Господнє, і подивімося, як вони поживають.</p>
<p>37 Варнава ж вирішив узяти з собою Іоана, званого Марком,</p>
<p>38 та Павло вважав за краще не брати того, хто залишив їх у Памфілії і не пішов з ними на діло.</p>
<p>39 Виникла така гостра суперечка, що вони розлучились один з одним, і Варнава, узявши Марка, відплив на Кіпр,</p>
<p>40 а Павло, вибравши Силу, пішов, будучи доручений братами благодаті Божій.</p>
<p>41 І проходив через Сирію і Кілікію, утверджуючи церкви.</p>


<h4>ДІЇ АПОСТОЛІВ 16</h4>
<p>1 Прийшов він у Дервію і Лістру, і ось там був один учень на ім’я Тимофій, мати якого була віруючою іудейкою, а батько — елліном,</p>
<p>2 і який мав добре свідчення від братів у Лістрі й Іконії.</p>
<p>3 Його Павло захотів узяти з собою і, взявши, обрізав його ради іудеїв, що були в тих місцях, бо всі вони знали його батька, що він був елліном.</p>
<p>4 Коли ж вони проходили по містах, то передавали віруючим виконувати постанови, ухвалені апостолами й пресвітерами в Єрусалимі.</p>
<p>5 І церкви зміцнювались у вірі і щодня зростали числом.</p>
<p>6 Пройшовши через Фрігію і Галатійську землю, вони були не допущені Святим Духом говорити слово в Асії.</p>
<p>7 Прийшовши в Місію, вони намагалися піти у Віфінію, та Дух не допустив їх.</p>
<p>8 Минувши ж Місію, вони прийшли в Троаду.</p>
<p>9 І з’явилося Павлові вночі видіння: стояв якийсь чоловік-македóнянин і благав його: Прийди в Македонію і допоможи нам!</p>
<p>10 Коли ж він побачив це видіння, ми відразу вирішили піти в Македонію, прийшовши до висновку, що Господь покликав нас проповідувати Євангеліє їм.</p>
<p>11 Тож, відпливши з Троади, ми прямим курсом припливли в Самофракію, наступного дня — в Неаполь,</p>
<p>12 а звідти — у Филиппи; це головне місто в тій частині Македонії, колонія. У цьому місті ми знаходилися декілька днів.</p>
<p>13 У суботній день ми вийшли за місто до річки, де за звичаєм було місце молитви, і, сівши, стали говорити із зібраними там жінками.</p>
<p>14 І одна жінка на ім’я Лідія, продавщиця багряниці з міста Фіатіри, яка шанувала Бога, слухала. Їй Господь відкрив серце уважно слухати те, що говорив Павло.</p>
<p>15 Коли ж охрестилась вона і її дім, то благала нас, кажучи: Якщо ви визнали мене вірною Господу, то увійдіть у мій дім і залиштесь у мене. І вона змусила нас.</p>
<p>16 Одного разу, коли ми йшли на місце молитви, зустріла нас одна служниця, одержима віщунським духом, яка віщуванням приносила своїм господарям великий дохід.</p>
<p>17 Вона, пішовши слідом за Павлом і нами, стала кричати: Ці люди — раби Бога Всевишнього, які звіщають нам шлях спасіння!</p>
<p>18 Це вона робила багато днів. Павло ж, обурившись, обернувся і сказав духу: Наказую тобі іменем Ісуса Христа вийти з неї! І в ту ж мить дух вийшов.</p>
<p>19 Її ж господарі, побачивши, що зникла надія на їхній дохід, схопили Павла й Силу, і потягли на площу до правителів.</p>
<p>20 І, привівши їх до воєвод, сказали: Ці люди, будучи іудеями, тривожать наше місто</p>
<p>21 і проповідують звичаї, яких нам, римлянам, не можна приймати, ані дотримуватися.</p>
<p>22 І народ також повстав проти них, і воєводи, зірвавши з них одяг, наказали бити їх палками.</p>
<p>23 І, завдавши їм багато ударів, посадили їх у в’язницю, наказавши в’язничному сторожу пильно стерегти їх.</p>
<p>24 Той, отримавши такий наказ, посадив їх у внутрішню в’язницю, а їхні ноги забив у колоду.</p>
<p>25 Близько півночі Павло й Сила молились і співали Богу хвалу; в’язні ж слухали їх.</p>
<p>26 Раптом стався великий землетрус, так що затряслися підвалини в’язниці; і відразу відчинились усі двері, і з усіх спали кайдани.</p>
<p>27 В'язничний сторож, прокинувшись і побачивши, що двері в’язниці відчинені, витягнув меч і хотів себе вбити, думаючи, що в’язні втекли.</p>
<p>28 Та Павло вигукнув гучним голосом: Не роби собі ніякої шкоди, бо всі ми тут!</p>
<p>29 Той попросив світла, вбіг, і в тремтінні упав перед Павлом і Силою,</p>
<p>30 і, вивівши їх назовні, сказав: Панове, що мені треба робити, щоб спастися?</p>
<p>31 Вони сказали: Увіруй у Господа Ісуса Христа — і спасешся ти і твій дім!</p>
<p>32 І проповідали слово Господнє йому і всім, що були в його домі.</p>
<p>33 І він, узявши їх у той же час ночі, обмив рани від ударів і відразу охрестився сам і всі його домашні.</p>
<p>34 І, привівши їх у свій дім, подав їм їжу і зрадів з усім домом, що увірував у Бога.</p>
<p>35 Коли настав день, воєводи послали приставів сказати: Звільни цих людей.</p>
<p>36 В’язничний сторож переказав ці слова Павлу: Воєводи послали, щоб звільнити вас. Тож виходьте тепер і йдіть з миром.</p>
<p>37 Та Павло сказав їм: Нас, римських громадян, привселюдно без суду побили і посадили у в’язницю, а тепер нас тайкома випускають? Ні! Хай самі прийдуть і виведуть нас.</p>
<p>38 При́стави переказали ці слова воєводам, і ті злякалися, почувши, що вони римські громадяни.</p>
<p>39 І, прийшовши, вмовили їх і, вивівши, попросили піти з міста.</p>
<p>40 Вони ж, вийшовши з в’язниці, пішли до Лідії, і, побачившись із братами, підбадьорили їх, і пішли.</p>


<h4>ДІЇ АПОСТОЛІВ 17</h4>
<p>1 Пройшовши через Амфіполь і Аполлонію, вони прийшли у Фессалоніку, де була іудейська синагога.</p>
<p>2 Павло за своїм звичаєм увійшов до них і три суботи дискутував з ними з Писання,</p>
<p>3 відкриваючи й викладаючи, що Христос мав постраждати й воскреснути з мертвих і що цим Христом є Ісус, «Якого я проповідую вам».</p>
<p>4 І деякі з них увірували і приєдналися до Павла й Сили, а також із побожних еллінів дуже багато і з перших жінок немало.</p>
<p>5 Та невіруючі іудеї, спонукані заздрістю, взяли з собою якихось негідників із волоцюг, зібрали натовп і стали бунтувати місто; і, напавши на дім Ясона, хотіли вивести їх до народу.</p>
<p>6 Не знайшовши ж їх, вони потягли Ясона та деяких братів до начальників міста, волаючи: Ті, що збурили світ, прийшли і сюди,</p>
<p>7 і Ясон прийняв їх; усі вони чинять проти указів кесаря, вважаючи царем іншого, Ісуса!</p>
<p>8 І стривожили народ і начальників міста, які чули про це.</p>
<p>9 Ті, отримавши від Ясона та інших запевнення, відпустили їх.</p>
<p>10 Брати ж відразу вночі відіслали Павла й Силу у Верію; вони, прийшовши туди, пішли в іудейську синагогу.</p>
<p>11 Ці були благороднішими від тих, що у Фессалоніці: вони прийняли слово з усім завзяттям, щодня досліджуючи Писання, чи дійсно це так.</p>
<p>12 Тож багато хто з них увірував, і з грецьких поважних жінок і з чоловіків немало.</p>
<p>13 Та коли іудеї з Фессалоніки дізналися, що і в Верії було звіщене Павлом слово Боже, то прийшли й туди і збурювали народ.</p>
<p>14 Тоді брати відразу відправили Павла, щоб ішов ніби до моря, а Сила й Тимофій залишилися там.</p>
<p>15 Ті, що супроводжували Павла, довели його до Афін і, отримавши наказ для Сили й Тимофія, щоб вони якомога швидше прийшли до нього, відбули.</p>
<p>16 Поки Павло чекав їх в Афінах, його дух кипів у ньому, коли він бачив місто, повне ідолів.</p>
<p>17 Тож він дискутував у синагозі з іудеями і з побожними, а на площі щодня з випадковими зустрічними.</p>
<p>18 Деякі з філософів-епікурейців і стоїків зчепилися з ним, і одні казали: Що хоче сказати цей пустомеля? — а інші: Здається, він проповідник чужих богів (тому що Павло благовістив їм про Ісуса і воскресіння).</p>
<p>19 І, взявши його, вони привели його в Ареопаг і сказали: Чи можна нам дізнатися, що це за нове вчення, яке ти проповідуєш?</p>
<p>20 Бо ти щось дивне вкладаєш у наші вуха. Тож ми хочемо дізнатися, що б це значило.</p>
<p>21 А всі афіняни й прийшлі чужинці ні в чому іншому не проводили час, як у тому, щоб розказувати чи слухати щось нове.</p>
<p>22 Тож Павло, ставши посеред Ареопагу, сказав: Мужі афінські! З усього я бачу, що ви дуже набожні.</p>
<p>23 Бо, проходячи й оглядаючи ваші святині, я знайшов і жертовник, на якому написано: «Невідомому Богу». Цього, Якого ви, не знаючи, шануєте, я й проповідую вам.</p>
<p>24 Бог, Який створив світ і все, що в ньому, Він, будучи Господом неба й землі, не в рукотворних храмах живе</p>
<p>25 і не потребує служіння людських рук, ніби має в чомусь потребу, а Сам дає всьому життя, і дихання, і все.</p>
<p>26 Від однієї крові Він створив увесь людський рід для проживання по всьому лицю землі, визначивши наперед установлені часи й межі їхнього проживання,</p>
<p>27 щоб вони шукали Господа, чи часом не намацають Його і не знайдуть, хоча Він і недалеко від кожного з нас.</p>
<p>28 Бо ми Ним живемо, і рухаємось, і існуємо, як і деякі з ваших поетів казали: Бо ми Його й потомство.</p>
<p>29 Тож ми, будучи потомством Божим, не повинні думати, що божество подібне до золота, чи срібла, чи каменю, обробленого мистецтвом і вимислом людини.</p>
<p>30 Тож, залишивши без уваги часи невідання, Бог тепер наказує всім людям повсюди покаятися.</p>
<p>31 Бо Він установив день, у який буде праведно судити світ через Чоловіка, Якого призначив, про що дав усім запевнення, воскресивши Його з мертвих.</p>
<p>32 Почувши про воскресіння мертвих, одні стали насміхатися, а інші сказали: Ми послухаємо тебе про це знову.</p>
<p>33 Так Павло вийшов з-поміж них.</p>
<p>34 Декілька ж чоловік пристали до нього й увірували. Серед них був Діонісій Ареопагіт, жінка на ім’я Дамаріда, та інші з ними.</p>


<h4>ДІЇ АПОСТОЛІВ 18</h4>
<p>1 Після цього Павло залишив  Афіни і прийшов у Коринф.</p>
<p>2 І, знайшовши там одного іудея на ім’я Акіла, родом понтійця, який недавно прийшов з Італії, і його дружину Пріскіллу (тому що Клавдій наказав усім іудеям залишити Рим), прийшов до них,</p>
<p>3 і через однаковість ремесла залишився в них і працював, бо їхнім ремеслом було робити намети.</p>
<p>4 А кожної суботи він дискутував у синагозі і переконував іудеїв і еллінів.</p>
<p>5 Коли ж із Македонії прийшли Сила і Тимофій, Павло, спонукуваний Духом, свідчив іудеям, що Ісус є Христом.</p>
<p>6 Та оскільки ті противились і лихословили, то він, обтрусивши одяг, сказав їм: Ваша кров — на вашій голові; я чистий. Віднині я йду до язичників.</p>
<p>7 І, пішовши звідти, прийшов у дім одного чоловіка на ім’я Юст, який шанував Бога, чий дім межував із синагогою.</p>
<p>8 Крісп же, начальник синагоги, увірував у Господа з усім своїм домом; і багато хто з коринфян, чуючи слово, вірували й хрестилися.</p>
<p>9 Господь же вночі у видінні сказав Павлу: Не бійся, а говори і не замовкай,</p>
<p>10 бо Я з тобою, і ніхто не нападе на тебе, щоб заподіяти тобі зло, тому що в Мене є багато людей у цьому місті.</p>
<p>11 І він залишався там рік і шість місяців, навчаючи серед них слову Божому.</p>
<p>12 Коли Галліон був проконсулом Ахаї, іудеї однодушно повстали проти Павла, і привели його до суду,</p>
<p>13 і сказали: Він переконує людей шанувати Бога всупереч Закону.</p>
<p>14 Коли ж Павло хотів відкрити вуста, Галліон сказав іудеям: Іудеї, якби це був якийсь злочин або тяжке лиходійство, то я мав би причину вислухати вас;</p>
<p>15 а якщо це суперечка про слова, імена і ваш Закон, то дивіться самі, бо я суддею в цьому бути не хочу.</p>
<p>16 І прогнав їх від суду.</p>
<p>17 Усі ж елліни, схопивши Сосфена, начальника синагоги, стали бити його перед судом; та Галліон не звертав на те ніякої уваги.</p>
<p>18 Павло, пробувши ще чимало днів, попрощався з братами і відплив у Сирію (а з ним Пріскілла й Акіла), обстригши в Кенхреях голову, бо мав на собі обітницю.</p>
<p>19 Прибув він в Ефес і залишив їх там, а сам увійшов у синагогу і став дискутувати з іудеями.</p>
<p>20 Коли ж вони просили його залишитись у них на довший час, він не погодився,</p>
<p>21 а попрощався з ними, сказавши: Мені обов’язково треба провести свято, що наближається, в Єрусалимі, а до вас вернуся знову, якщо буде угодно Богу. І відплив з Ефеса.</p>
<p>22 Припливши в Кесарію, він пішов у Єрусалим і, привітавши церкву, пішов в Антіохію.</p>
<p>23 Провівши там деякий час, він вийшов звідти і проходив по порядку через Галатійську землю та Фрігію, утверджуючи всіх учнів.</p>
<p>24 Один же іудей на ім’я Аполлос, родом олександрієць, чоловік красномовний і сильний у Писанні, прийшов в Ефес.</p>
<p>25 Він був наставлений на шлях Господній і, палаючи духом, говорив і навчав про Господа правильно, знаючи тільки про Іоанове хрещення.</p>
<p>26 Він почав сміливо проповідувати в синагозі. Почувши його, Акіла й Пріскілла взяли його і виклали йому шлях Божий правильніше.</p>
<p>27 А коли він хотів піти в Ахаю, то брати написали учням, спонукаючи їх прийняти його. Він, прийшовши туди, багато допомагав тим, хто увірував по благодаті.</p>
<p>28 Бо він привселюдно сильно спростовував іудеїв, доводячи Писанням, що Ісус є Христом.</p>


<h4>ДІЇ АПОСТОЛІВ 19</h4>
<p>1 Коли Аполлос був у Коринфі, Павло, пройшовши через верхні області, прийшов в Ефес і, знайшовши там деяких учнів,</p>
<p>2 сказав їм: Чи отримали ви Святого Духа, увірувавши? Вони сказали йому: Ми навіть і не чули, чи Святий Дух вже посланий.</p>
<p>3 Він сказав їм: У що ви тоді охрестилися? Вони сказали: В Іоанове хрещення.</p>
<p>4 Павло сказав: Іоан хрестив хрещенням покаяння, кажучи народу, щоб увірували в Того, що йшов за ним, тобто в Христа Ісуса.</p>
<p>5 Почувши це, вони охрестилися в ім’я Господа Ісуса.</p>
<p>6 І коли Павло поклав на них руки, зійшов на них Святий Дух і вони стали говорити іншими мовами і пророкувати.</p>
<p>7 Усіх же їх було близько дванадцяти чоловік.</p>
<p>8 Увійшовши в синагогу, він сміливо проповідував три місяці, дискутуючи й переконуючи про Царство Боже.</p>
<p>9 Та оскільки деякі затвердівали і не вірили, злословлячи Шлях перед зібранням, то він, пішовши від них, відділив учнів і щодня дискутував у школі одного Тиранна.</p>
<p>10 Це тривало два роки, так що всі мешканці Асії почули слово про Господа Ісуса, як іудеї, так і елліни.</p>
<p>11 Бог же чинив незвичайні чудеса руками Павла,</p>
<p>12 так що й на хворих клали хустки й пояси з його тіла, і їх залишали хвороби, і з них виходили злі духи.</p>
<p>13 А деякі з мандрівних іудейських заклинателів спробували закликати на одержимих злими духами ім’я Господа Ісуса, кажучи: Заклинаємо вас Ісусом, Якого проповідує Павло!</p>
<p>14 Це робили якісь сім синів іудейського первосвященника Скеви.</p>
<p>15 Та злий дух сказав у відповідь: Ісуса я знаю, і Павло мені відомий, а ви хто?</p>
<p>16 І накинувся на них чоловік, у якому був злий дух, і, оволодівши ними, подужав їх, так що вони голі й поранені втекли з того дому.</p>
<p>17 Це стало відомо всім іудеям і еллінам, що жили в Ефесі, і на всіх них напав страх, і величалось ім’я Господа Ісуса.</p>
<p>18 І багато з тих, що увірували, приходили, визнаючи й відкриваючи свої діла.</p>
<p>19 А чимало з тих, що займалися чародійством, знесли книги й спалили перед усіма; і підрахували їхню ціну, і виявилося їх на п’ятдесят тисяч срібняків.</p>
<p>20 Так могутньо росло й посилювалося слово Господнє.</p>
<p>21 Коли це скінчилося, Павло постановив у дусі, пройшовши через Македонію й Ахаю, піти в Єрусалим, сказавши: Як побуваю там, я повинен побачити й Рим.</p>
<p>22 І, пославши в Македонію двох із тих, що служили йому, Тимофія й Ераста, сам затримався на деякий час в Асії.</p>
<p>23 У той час сталося немале заворушення через Шлях.</p>
<p>24 Бо один срібляр на ім’я Димитрій, роблячи срібні храми Артеміди, приносив ремісникам немалий дохід.</p>
<p>25 Зібравши їх і подібних працівників, він сказав: Мужі, ви знаєте, що від цього ремесла залежить наш добробут.</p>
<p>26 Та ви бачите й чуєте, що не тільки в Ефесі, а майже по всій Асії цей Павло переконав і звів чимало народу, кажучи, що зроблені руками не є богами.</p>
<p>27 А це загрожує нам тим, що не тільки наше ремесло зазнає зневаги, але й храм великої богині Артеміди стане вважатися за ніщо, і буде знищена велич тієї, яку шанує вся Асія і весь світ.</p>
<p>28 Почувши це, вони наповнились люттю і стали кричати: Велика є Артеміда Ефеська!</p>
<p>29 І все місто наповнилось безладдям, і люди однодушно кинулися в амфітеатр, схопивши македонян Гая і Арістарха, супутників Павла.</p>
<p>30 Коли ж Павло хотів увійти в народ, учні не допустили його.</p>
<p>31 Також і деякі з асіархів, будучи його друзями, послали до нього й благали не з’являтися в амфітеатрі.</p>
<p>32 Тим часом одні кричали одне, інші — інше, бо збори були безладні і більшість не знали, навіщо зійшлися.</p>
<p>33 З натовпу вивели Олександра, якого висунули іудеї. Давши знак рукою, Олександр хотів було захищатися перед народом.</p>
<p>34 Та коли дізналися, що він іудей, то закричали всі в один голос і близько двох годин кричали: Велика є Артеміда Ефеська!</p>
<p>35 Писар же, заспокоївши народ, сказав: Мужі ефеські! Ну яка людина не знає, що місто Ефес є доглядачем храму великої богині Артеміди та її образу, що впав від Зевса?</p>
<p>36 Оскільки ж це незаперечно, то вам слід бути спокійними і не робити нічого необачного.</p>
<p>37 А ви привели цих людей, які ні храму не обікрали, ні вашої богині не похулили.</p>
<p>38 Якщо ж Димитрій та інші з ним ремісники мають на когось скаргу, то засідають суди і є проконсули; хай позивають один одного.</p>
<p>39 А якщо ви домагаєтесь чогось іншого, то це буде вирішено на законних зборах.</p>
<p>40 Бо нам і загрожує небезпека бути звинуваченими за сьогоднішнє в заколоті, оскільки немає ніякої причини, про яку ми зможемо дати звіт за це зборище.</p>
<p>41 Сказавши це, він розпустив збори.</p>


<h4>ДІЇ АПОСТОЛІВ 20</h4>
<p>1 Після припинення заворушення Павло, покликавши учнів і попрощавшись із ними, вийшов і пішов у Македонію.</p>
<p>2 Пройшовши через ті області і підбадьоривши учнів багатьма словами, він прийшов у Грецію.</p>
<p>3 Там він провів три місяці; і оскільки іудеї влаштували проти нього змову, коли він збирався відпливти в Сирію, то він вирішив повернутися через Македонію.</p>
<p>4 До Асії його супроводжували верієць Сопатр, з фессалонікійців Арістарх і Секунд, дервієць Гай, Тимофій та асійці Тихик і Трохим.</p>
<p>5 Вони пішли вперед і чекали нас у Троаді.</p>
<p>6 А ми після днів Опрісноків відпливли з Филиппів і через п’ять днів припливли до них у Троаду, де пробули сім днів.</p>
<p>7 У перший же день тижня, коли учні зібралися для ламання хліба, Павло, маючи намір вирушити наступного дня, говорив до них і продовжив слово до півночі.</p>
<p>8 У горниці ж, у якій вони були зібрані, було чимало світильників.</p>
<p>9 А на вікні сидів один юнак на ім’я Євтих, який поринав у глибокий сон. І оскільки Павло говорив довго, він, похилившись від сну, упав з третього поверху вниз і був піднятий мертвим.</p>
<p>10 Павло, спустившись, припав до нього і, обнявши його, сказав: Не тривожтесь, бо його душа в ньому.</p>
<p>11 А піднявшись, і розламавши хліб, і поївши, він довго говорив, аж до світанку, і так пішов.</p>
<p>12 Хлопця ж привели живим і немало втішилися.</p>
<p>13 А ми пішли вперед на корабель і відпливли в Асс, маючи намір взяти звідти Павла, бо він так наказав, сам бажаючи іти пішки.</p>
<p>14 Коли ж він зустрівся з нами в Ассі, ми взяли його і припливли в Мітілену.</p>
<p>15 Відпливши звідти, наступного дня ми прибули навпроти Хіосу, а наступного дня пристали до Самосу і, побувши в Трогіллії, наступного дня припливли в Мілет.</p>
<p>16 Бо Павло вирішив пропливти повз Ефес, щоб не гаяти часу в Асії, бо він поспішав, якщо можливо, бути в день П’ятидесятниці в Єрусалимі.</p>
<p>17 З Мілета він послав в Ефес і покликав пресвітерів церкви.</p>
<p>18 Коли вони прийшли до нього, він сказав їм: Ви знаєте, як я жив з вами весь час із першого дня, у який прийшов в Асію,</p>
<p>19 служачи Господу з усім смиренням і багатьма сльозами й спокусами, що спіткали мене через змови іудеїв;</p>
<p>20 як я не ухилявся ні від чого корисного для вас, а звіщав вам і навчав вас привселюдно і по домах,</p>
<p>21 свідчачи іудеям і еллінам про покаяння перед Богом і віру в Господа Ісуса Христа.</p>
<p>22 І ось тепер, зв’язаний Духом, я йду в Єрусалим, не знаючи, що в ньому трапиться зі мною.</p>
<p>23 Тільки Святий Дух по всіх містах свідчить, кажучи, що мене чекають кайдани й скорботи.</p>
<p>24 Та я ні на що не зважаю і не вважаю свого життя цінним для себе, щоб з радістю скінчити свій шлях і служіння, яке я прийняв від Господа Ісуса, — засвідчити про Євангеліє благодаті Божої.</p>
<p>25 І ось тепер я знаю, що вже не побачите мого лиця всі ви, серед яких я ходив, проповідуючи Царство Боже.</p>
<p>26 Тому свідчу вам у сьогоднішній день, що я чистий від крові всіх.</p>
<p>27 Бо я не ухилявся звіщати вам увесь задум Божий.</p>
<p>28 Тож дивіться за собою і всією отарою, у якій Святий Дух поставив вас наглядачами — пасти Церкву Божу, яку Він придбав Своєю кров’ю.</p>
<p>29 Бо я знаю, що після мого відходу увійдуть між вас люті вовки, які не щадитимуть отари.</p>
<p>30 І з вас самих постануть люди, які говоритимуть перекручене, щоб повести учнів за собою.</p>
<p>31 Тому пильнуйте, пам’ятаючи, що я три роки день і ніч не переставав зі слізьми напоумляти кожного з вас.</p>
<p>32 А тепер доручаю вас, брати, Богу і слову Його благодаті, яке може збудувати вас і дати вам спадщину серед усіх освячених.</p>
<p>33 Нічийого срібла, чи золота, чи одягу я не побажав.</p>
<p>34 Ви самі знаєте, що потребам моїм і тих, що були зі мною, послужили ці руки.</p>
<p>35 В усьому я показав вам, що, так трудячись, треба підтримувати слабких і пам’ятати слова Господа Ісуса, бо Він Сам сказав: Блаженніше давати, ніж отримувати.</p>
<p>36 Сказавши це, він став на свої коліна і з усіма ними помолився.</p>
<p>37 І здійнявся чималий плач в усіх, і вони, кидаючись Павлові на шию, цілували його,</p>
<p>38 сумуючи найбільше від слів, які він сказав, що вони вже не побачать його лиця. І проводжали його до корабля.</p>


<h4>ДІЇ АПОСТОЛІВ 21</h4>
<p>1 Коли ми розсталися з ними і відпливли, то прямим курсом припливли на Кос, наступного дня — на Родос, а звідти — в Патару.</p>
<p>2 І, знайшовши корабель, що плив у Фінікію, сіли на нього і відпливли.</p>
<p>3 Коли показався Кіпр, ми, залишивши його ліворуч, попливли в Сирію і припливли в Тир, бо там корабель розвантажував вантаж.</p>
<p>4 Знайшовши учнів, ми пробули там сім днів; вони Духом казали Павлу не йти в Єрусалим.</p>
<p>5 Коли ми провели ті дні, то вирушили й пішли, і всі проводжали нас із дружинами й дітьми аж за місто, а на березі ми стали на коліна і помолились.</p>
<p>6 Попрощавшись один з одним, ми сіли на корабель, а вони повернулися до себе.</p>
<p>7 Ми ж, закінчивши плавання з Тира, прибули в Птолемаїду і, привітавши братів, пробули в них один день.</p>
<p>8 Наступного дня ми, що були з Павлом, вирушили, і прийшли в Кесарію, і, увійшовши в дім благовісника Филипа, одного з семи дияконів, залишились у нього.</p>
<p>9 У нього було чотири дочки-діви, які пророкували.</p>
<p>10 Під час нашого багатоденного перебування в них прийшов з Іудеї один пророк на ім’я Агав,</p>
<p>11 і, прийшовши до нас, узяв пояс Павла, і, зв’язавши собі руки й ноги, сказав: Так каже Святий Дух: Чоловіка, якому належить цей пояс, отак зв’яжуть в Єрусалимі іудеї і видадуть у руки язичників.</p>
<p>12 Коли ми почули це, то і ми, і місцеві стали благати, щоб він не йшов у Єрусалим.</p>
<p>13 Та Павло відповів: Що ви робите? Чого ви плачете й краєте моє серце? Я готовий не тільки бути ув’язненим, а й померти в Єрусалимі за ім’я Господа Ісуса.</p>
<p>14 І оскільки його не можна було переконати, то ми стихли, сказавши: Нехай буде воля Господня.</p>
<p>15 Після цих днів ми приготувались і пішли в Єрусалим.</p>
<p>16 З нами пішли й деякі учні з Кесарії, ведучи нас до одного давнього учня, Мнасона кіпрянина, у якого ми мали гостювати.</p>
<p>17 Коли ми прибули в Єрусалим, брати радо прийняли нас.</p>
<p>18 Наступного дня Павло прийшов з нами до Якова; прийшли і всі пресвітери.</p>
<p>19 Привітавши їх, він докладно розповів про те, що зробив Бог серед язичників через його служіння.</p>
<p>20 Вони ж, почувши це, прославили Господа і сказали йому: Бачиш, брате, скільки є тисяч іудеїв, що увірували, і всі вони ревнителі Закону.</p>
<p>21 А про тебе вони чули, що ти навчаєш усіх іудеїв, які живуть серед язичників, відступати від Мойсея, кажучи, щоб вони не обрізали дітей і не дотримувалися звичаїв.</p>
<p>22 Як же бути? Обов’язково має зібратися зібрання, бо вони почують, що ти прийшов.</p>
<p>23 Тому зроби те, що ми скажемо тобі. Є в нас чотири чоловіки, які мають на собі обітницю.</p>
<p>24 Візьми їх, очисться з ними і оплати їхні витрати, щоб вони поголили собі голову і щоб усі дізналися, що нічого почутого ними про тебе немає, а що ти й сам дотримуєшся і виконуєш Закон.</p>
<p>25 А що стосується язичників, які увірували, то ми написали, ухваливши, щоб вони нічого такого не дотримувались, а тільки берегли себе від ідоложертовного, від крові, від задушенини і від блуду.</p>
<p>26 Тоді Павло взяв тих чоловіків, і наступного дня, очистившись із ними, увійшов у Храм, і сповістив, коли закінчаться дні очищення і за кожного з них буде принесене приношення.</p>
<p>27 Коли ж закінчувалися сім днів, іудеї з Асії, побачивши його в Храмі, підбурили весь народ і наклали на нього руки,</p>
<p>28 кричачи: Мужі ізраїльські, допоможіть! Це той чоловік, який усіх і всюди навчає проти народу, Закону і цього місця! Та ще й еллінів увів у Храм і осквернив це святе місце!</p>
<p>29 (Бо вони перед цим бачили з ним у місті ефесянина Трохима і подумали, що Павло ввів його в Храм).</p>
<p>30 І все місто заворушилось, і збігся народ, і, схопивши Павла, вони витягли його з Храму, і відразу були замкнені двері.</p>
<p>31 Коли ж вони хотіли вбити його, до тисяцького когорти дійшла звістка, що весь Єрусалим збурився.</p>
<p>32 Він відразу взяв воїнів і сотників і прибіг до них; вони, побачивши тисяцького й воїнів, перестали бити Павла.</p>
<p>33 Тоді тисяцький, наблизившись, узяв його, і наказав скувати двома ланцюгами, і став питати, хто він такий і що він зробив.</p>
<p>34 В народі одні кричали одне, а інші — інше. Не змігши через заворушення дізнатися нічого певного, він наказав вести його у фортецю.</p>
<p>35 Коли той дійшов до сходів, то воїнам довелося нести його через несамовитість народу.</p>
<p>36 Бо багато народу йшло слідом і кричало: Геть його!</p>
<p>37 А коли Павла мали вводити у фортецю, він сказав тисяцькому: Можна мені щось сказати тобі? Той сказав: Ти знаєш грецьку?</p>
<p>38 Так чи не ти той єгиптянин, який перед цими днями підняв бунт і вивів у пустелю чотири тисячі вбивць?</p>
<p>39 Павло сказав: Я іудей, тарсянин, громадянин значного кілікійського міста; прошу тебе, дозволь мені говорити до народу.</p>
<p>40 Коли той дозволив, Павло, стоячи на сходах, дав народу знак рукою і, коли запала глибока мовчанка, почав говорити єврейською мовою так:</p>


<h4>ДІЇ АПОСТОЛІВ 22</h4>
<p>1 Мужі-браття і отці! Вислухайте мій теперішній захист перед вами.</p>
<p>2 Почувши, що він говорить до них єврейською мовою, вони ще більше стихли. І він сказав:</p>
<p>3 Я іудей, народжений в Тарсі Кілікійському, а вихований у цьому місті біля ніг Гамаліїла, навчений у строгому дотриманні отцівського Закону, ревнитель Бога, як і всі ви сьогодні.</p>
<p>4 Я гнав цей Шлях до смерті, зв’язуючи й видаючи у в’язниці чоловіків і жінок,</p>
<p>5 як може засвідчити про мене навіть первосвященник і всі старійшини, у яких я навіть листи взяв до братів і пішов у Дамаск, щоб і тамтешніх привести зв’язаними в Єрусалим на покарання.</p>
<p>6 Коли ж я йшов і наближався до Дамаска, близько полудня раптом осяяло мене велике світло з неба.</p>
<p>7 Я упав на землю й почув голос, що казав мені: Савле, Савле, що ти гониш Мене?</p>
<p>8 Я відповів: Хто Ти, Господи? Він сказав мені: Я Ісус Назарянин, Якого ти гониш.</p>
<p>9 Ті, що були зі мною, побачили світло і налякалися, а голосу Того, Хто говорив до мене, не почули.</p>
<p>10 Я сказав: Що мені робити, Господи? Господь сказав мені: Устань і йди в Дамаск, і там буде сказано тобі про все, що тобі призначено робити.</p>
<p>11 І оскільки від слави того світла я не міг бачити, то ті, що були зі мною, повели мене за руку, і так я прийшов у Дамаск.</p>
<p>12 Один же чоловік, Ананія, благочестивий за Законом, який мав добре свідчення від усіх іудеїв, що жили в Дамаску,</p>
<p>13 прийшов до мене і, підійшовши, сказав мені: Брате Савле, прозри! І в ту ж мить я побачив його.</p>
<p>14 Він сказав: Бог наших отців вибрав тебе, щоб ти пізнав Його волю, побачив Праведника і почув голос із Його вуст.</p>
<p>15 Бо ти будеш Йому свідком перед усіма людьми про те, що бачив і чув.</p>
<p>16 А тепер чого зволікаєш? Устань, охрестись і обмий свої гріхи, покликавши ім’я Господнє.</p>
<p>17 Коли ж я повернувся в Єрусалим і молився в Храмі, то впав у нестяму</p>
<p>18 і побачив Його, що казав мені: Поспіши і скоріше вийди з Єрусалима, тому що тут не приймуть твого свідчення про Мене.</p>
<p>19 Я сказав: Господи, вони знають, що я ув’язнював і бив у синагогах тих, що вірують у Тебе;</p>
<p>20 і коли проливалася кров Твого свідка Стефана, я теж там стояв, і схвалював його вбивство, і стеріг одяг тих, що вбивали його.</p>
<p>21 А Він сказав мені: Іди, бо Я пошлю тебе далеко до язичників.</p>
<p>22 До цих слів вони слухали його, а після цього піднесли свій голос, вигукуючи: Геть такого з землі, він не повинен жити!</p>
<p>23 Оскільки вони кричали, скидали одяг і кидали в повітря порох,</p>
<p>24 то тисяцький наказав відвести його у фортецю, звелівши бичуванням допитати його, щоб дізнатися, з якої причини вони так кричали проти нього.</p>
<p>25 Коли ж його розтягли ременями, Павло сказав сотнику, що стояв: Хіба вам дозволено бичувати римського громадянина, та ще й без суду?</p>
<p>26 Почувши це, сотник пішов і сповістив тисяцького: Дивись, що ти збираєшся робити, бо цей чоловік — римський громадянин.</p>
<p>27 Тоді тисяцький підійшов і сказав йому: Скажи мені, ти римський громадянин? Він сказав: Так.</p>
<p>28 Тисяцький відповів: Я за великі гроші придбав це громадянство. Павло сказав: А я і народився в ньому.</p>
<p>29 Тоді відразу відступили від нього ті, що збиралися допитувати його, а тисяцький злякався, дізнавшись, що той римський громадянин і що він зв’язав його.</p>
<p>30 Наступного дня, бажаючи напевно дізнатись, у чому іудеї звинувачують його, він звільнив його від кайданів, і наказав прийти первосвященникам і всьому Синедріону, і, вивівши Павла, поставив його перед ними.</p>


<h4>ДІЇ АПОСТОЛІВ 23</h4>
<p>1 Павло, спрямувавши погляд на Синедріон, сказав: Мужі-браття! Я по всій добрій совісті жив перед Богом до цього дня.</p>
<p>2 Та первосвященник Ананія наказав тим, що стояли біля нього, бити його по вустах.</p>
<p>3 Тоді Павло сказав йому: Бог буде бити тебе, стіно побілена! Ти сидиш, щоб судити мене за Законом, а всупереч Закону наказуєш бити мене!</p>
<p>4 Ті, що стояли поруч, сказали: Первосвященника Божого лаєш?</p>
<p>5 Павло сказав: Я не знав, брати, що він первосвященник, бо написано: Начальника твого народу не лихослов.</p>
<p>6 Павло, зрозумівши, що одна частина присутніх — садукеї, а інша — фарисеї, вигукнув у Синедріоні: Мужі-браття, я фарисей, син фарисея; за надію і воскресіння мертвих мене судять!</p>
<p>7 Коли він сказав це, між фарисеями й садукеями виникла сварка, і зібрання розділилося.</p>
<p>8 Бо садукеї кажуть, що немає ні воскресіння, ні ангелів, ні духів, а фарисеї визнають і те, і інше.</p>
<p>9 Піднявся великий крик, і книжники з частини фарисеїв устали й почали сперечатися, кажучи: Ми не знаходимо ніякого зла в цьому чоловікові; якщо ж дух чи ангел говорив до нього, то не будемо боротися з Богом.</p>
<p>10 А оскільки сварка стала великою, то тисяцький, побоюючись, щоб вони не розірвали Павла, наказав воїнам спуститися, взяти його з-поміж них силою і відвести у фортецю.</p>
<p>11 Наступної ночі Господь став перед ним і сказав: Дерзай, Павле, бо як ти засвідчив про Мене в Єрусалимі, так маєш засвідчити і в Римі.</p>
<p>12 Коли настав день, деякі з іудеїв вступили у зговір і закляли себе, кажучи, що не будуть ні їсти, ні пити, доки не вб’ють Павла.</p>
<p>13 Було ж більше сорока тих, які вчинили цю змову.</p>
<p>14 Вони, прийшовши до первосвященників і старійшин, сказали: Ми закляли себе клятвою нічого не їсти, доки не вб’ємо Павла.</p>
<p>15 Тож тепер ви із Синедріоном дайте знати тисяцькому, щоб завтра привів його до вас, ніби ви хочете докладніше розглянути його справу, а ми, перш ніж він наблизиться, готові вбити його.</p>
<p>16 Коли ж про цю засідку почув син Павлової сестри, він пішов і, увійшовши у фортецю, розповів про це Павлові.</p>
<p>17 Павло покликав одного із сотників і сказав: Відведи цього юнака до тисяцького, бо він має щось розповісти йому.</p>
<p>18 Той узяв його, привів до тисяцького й сказав: В’язень Павло покликав мене і попросив привести до тебе цього юнака, який має щось сказати тобі.</p>
<p>19 Тисяцький, узявши його за руку, відійшов убік і запитав: Що ти маєш розповісти мені?</p>
<p>20 Той сказав: Іудеї змовилися попросити тебе, щоб ти завтра привів Павла в Синедріон, ніби вони хочуть дещо докладніше розпитати про нього.</p>
<p>21 Але ти не вір їм, бо йому влаштували засідку більше сорока чоловік із них, які закляли себе, що не будуть ні їсти, ні пити, доки не вб’ють його; і тепер вони готові, чекаючи від тебе обіцянки.</p>
<p>22 Тоді тисяцький відпустив юнака, наказавши нікому не розказувати, «що ти повідомив про це мене».</p>
<p>23 І, покликавши двох сотників, сказав: Приготуйте двісті воїнів, сімдесят вершників і двісті стрільців, щоб із третьої години ночі вони пішли до Кесарії.</p>
<p>24 І дайте в’ючних тварин, щоб посадити Павла і благополучно привести його до правителя Фелікса.</p>
<p>25 І написав лист такого змісту:</p>
<p>26 Клавдій Лісій вельмишановному правителю Феліксу — вітаю!</p>
<p>27 Цього чоловіка, схопленого іудеями і трохи не вбитого ними, я, прийшовши з воїнами, визволив його, дізнавшись, що він римський громадянин.</p>
<p>28 Бажаючи взнати вину, за яку вони обвинувачують його, я привів його в їхній Синедріон</p>
<p>29 і виявив, що його обвинувачують у питаннях їхнього Закону, але ніякого обвинувачення, вартого смерті чи кайданів, він не має.</p>
<p>30 Коли ж мені повідомили, що іудеї збираються влаштувати змову проти цього чоловіка, я відразу послав його до тебе, наказавши й обвинувачам говорити проти нього перед тобою. Бувай здоров!</p>
<p>31 Тож воїни згідно з даним їм наказом взяли Павла і відвели вночі в Антипатриду.</p>
<p>32 А наступного дня, залишивши вершників іти з ним, повернулися у фортецю.</p>
<p>33 Ті ж, прийшовши в Кесарію і вручивши лист правителю, представили йому і Павла.</p>
<p>34 Правитель, прочитавши лист, спитав, з якої він провінції, і, дізнавшись, що з Кілікії, сказав:</p>
<p>35 Я вислухаю тебе, коли прийдуть і твої обвинувачі. І наказав стерегти його в преторії Ірода.</p>


<h4>ДІЇ АПОСТОЛІВ 24</h4>
<p>1 Через п’ять днів прийшов первосвященник Ананія зі старійшинами і якимось оратором Тертуллом, які виклали правителю скаргу на Павла.</p>
<p>2 Коли ж його покликали, Тертулл почав обвинувачувати його так: Маючи завдяки тобі великий мир і завдяки твоїй турботі гідні справи, що робляться для цього народу,</p>
<p>3 ми завжди і всюди з усією вдячністю визнаємо це, вельмишановний Феліксе.</p>
<p>4 Та щоб довго не стомлювати тебе, благаю тебе вислухати нас коротко з властивою тобі поблажливістю.</p>
<p>5 Виявивши, що цей чоловік — зараза, призвідник заколоту серед усіх іудеїв по всьому світу і ватажок секти назарян,</p>
<p>6 який навіть спробував осквернити Храм, ми схопили його і хотіли судити за нашим Законом.</p>
<p>7 Але прийшов тисяцький Лісій і з великою силою забрав його з наших рук,</p>
<p>8 наказавши його обвинувачам іти до тебе; від нього ти сам, допитавши, можеш дізнатися про все те, у чому ми обвинувачуємо його.</p>
<p>9 І іудеї теж підтвердили, сказавши, що це так.</p>
<p>10 Павло ж, коли правитель дав йому знак говорити, відповів: Знаючи, що ти багато років був суддею цього народу, я охочіше буду захищати себе.</p>
<p>11 Ти можеш дізнатися, що минуло не більше дванадцяти днів, відколи я прийшов у Єрусалим на поклоніння,</p>
<p>12 і що ні в Храмі, ні в синагогах, ні в місті вони не знаходили мене, щоб я з кимось дискутував чи робив скупчення народу,</p>
<p>13 і не можуть довести того, у чому тепер обвинувачують мене.</p>
<p>14 Але признаюся тобі, що згідно зі Шляхом, який вони називають сектою, я так служу Богу отців, віруючи всьому, написаному в Законі і Пророках,</p>
<p>15 маючи надію на Бога, якої вони й самі чекають, що буде воскресіння мертвих — праведних і неправедних.</p>
<p>16 Тому й сам я стараюся завжди мати бездоганну совість перед Богом і людьми.</p>
<p>17 Через багато років я прийшов, щоб принести милостині моєму народу і приношення.</p>
<p>18 При цьому мене знайшли в Храмі очищеним, не з народом і не з заворушенням, якісь іудеї з Асії,</p>
<p>19 які мали б стати перед тобою і обвинувачувати мене, якщо мають щось проти мене.</p>
<p>20 Або хай оці самі скажуть, чи знайшли в мені якийсь злочин, коли я стояв перед Синедріоном,</p>
<p>21 хіба що один той вигук, який я вигукнув, стоячи серед них: За воскресіння мертвих ви судите мене сьогодні!</p>
<p>22 Почувши це, Фелікс, докладніше знаючи про Шлях, відклав їхню справу, сказавши: Коли прийде тисяцький Лісій, я розгляну вашу справу.</p>
<p>23 І наказав сотнику стерегти Павла, але давати йому певну свободу і не забороняти нікому з його знайомих служити йому чи приходити до нього.</p>
<p>24 Через декілька днів Фелікс, прийшовши зі своєю дружиною Друзіллою, яка була іудейкою, послав за Павлом і слухав його про віру в Христа.</p>
<p>25 І оскільки він говорив про праведність, стриманість і майбутній суд, то Фелікс злякався і відповів: Зараз іди, а коли я знайду час, то покличу тебе.</p>
<p>26 До того ж він сподівався, що Павло дасть йому грошей, щоб звільнив його, тому й частіше посилав за ним і говорив з ним.</p>
<p>27 Коли ж минуло два роки, Фелікса змінив Порцій Фест, і Фелікс, бажаючи зробити іудеям ласку, залишив Павла ув’язненим.</p>


<h4>ДІЇ АПОСТОЛІВ 25</h4>
<p>1 Фест, прибувши в провінцію, через три дні пішов із Кесарії в Єрусалим.</p>
<p>2 Тоді первосвященник і перші серед іудеїв виклали йому скаргу на Павла і благали його,</p>
<p>3 просячи собі ласку проти Павла, щоб він викликав його в Єрусалим, а самі готуючи засідку, щоб убити його по дорозі.</p>
<p>4 Та Фест відповів, що Павла стерегтимуть у Кесарії і що він сам має скоро вирушити туди.</p>
<p>5 Тож ті з вас, хто може, — сказав він, — хай підуть зі мною, і якщо є щось погане за цим чоловіком, хай обвинувачують його.</p>
<p>6 Пробувши в них більше десяти днів, він пішов у Кесарію, а наступного дня сів у суддівське крісло і наказав привести Павла.</p>
<p>7 Коли той прийшов, його обступили іудеї, що прийшли з Єрусалима, висуваючи проти Павла численні й тяжкі обвинувачення, яких не могли довести,</p>
<p>8 тоді як він захищався: Ні проти іудейського Закону, ні проти Храму, ні проти кесаря я не вчинив ніякого злочину.</p>
<p>9 Фест, бажаючи зробити іудеям ласку, сказав Павлові у відповідь: Чи хочеш ти піти в Єрусалим і там бути судимим у цій справі переді мною?</p>
<p>10 Та Павло сказав: Я стою перед судом кесаря, де й належить мені бути судимим. Іудеїв я нічим не скривдив, як і сам ти дуже добре знаєш.</p>
<p>11 Бо якщо я правопорушник і зробив щось варте смерті, то не відмовляюсь померти; а якщо нічого того немає, у чому вони обвинувачують мене, то ніхто не може видати мене їм. Я апелюю до кесаря!</p>
<p>12 Тоді Фест, поговоривши з радою, відповів: Ти апелював до кесаря, до кесаря і відправишся.</p>
<p>13 Коли ж минуло декілька днів, у Кесарію прибули цар Агріппа і Верніка, щоб привітати Феста.</p>
<p>14 І оскільки вони знаходилися там багато днів, то Фест виклав царю справу Павла, кажучи: Є тут один чоловік, якого Фелікс залишив ув’язненим,</p>
<p>15 на якого, коли я був у Єрусалимі, іудейські первосвященники і старійшини виклали скаргу, просячи засудити його.</p>
<p>16 Я відповів їм, що в римлян немає звичаю видавати якусь людину на страту, перш ніж обвинувачуваний не матиме обвинувачів лицем до лиця і не отримає можливість захищатися від обвинувачення.</p>
<p>17 Коли ж вони прийшли сюди, то я без усякого зволікання наступного дня сів у суддівське крісло і наказав привести того чоловіка,</p>
<p>18 проти якого обвинувачі, уставши, не висунули ніякого обвинувачення, про яке я думав,</p>
<p>19 а мали з ним якісь суперечки про своє богошанування і про якогось померлого Ісуса, про Якого Павло стверджував, що Він живий.</p>
<p>20 Вагаючись у вирішенні цього питання, я сказав, чи не хоче він піти в Єрусалим і там бути судимим у цьому.</p>
<p>21 Але оскільки Павло апелював, щоб його зберегли до розгляду Августа, я наказав його стерегти, доки не пошлю його до кесаря.</p>
<p>22 Агріппа сказав Фесту: Хотів би і я послухати цього чоловіка. — Завтра, — сказав той, — послухаєш його.</p>
<p>23 Наступного дня, коли Агріппа і Верніка прийшли з великою пишністю і ввійшли в судовий зал разом із тисяцькими і найзнатнішими мужами міста, за наказом Феста привели Павла.</p>
<p>24 Тоді Фест сказав: Царю Агріппо і всі присутні з нами мужі! Ви бачите того, про кого вся безліч іудеїв просила мене в Єрусалимі і тут, кричачи, що він не повинен більше жити.</p>
<p>25 Та я зрозумів, що він не зробив нічого вартого смерті, а оскільки він сам апелював до Августа, то я вирішив послати його до нього.</p>
<p>26 Про нього я не маю нічого певного написати володарю, тому я привів його до вас, а особливо до тебе, царю Агріппо, щоб після допиту я мав що написати.</p>
<p>27 Бо мені видається нерозумним послати в’язня і не вказати обвинувачень проти нього.</p>


<h4>ДІЇ АПОСТОЛІВ 26</h4>
<p>1 Агріппа сказав Павлу: Дозволяється тобі говорити за себе. Тоді Павло, простягнувши руку, став захищатися:</p>
<p>2 Вважаю себе щасливим, царю Агріппо, що буду захищатися сьогодні перед тобою від усього, у чому обвинувачують мене іудеї,</p>
<p>3 особливо знаючи, що ти знавець усіх іудейських звичаїв і суперечок. Тому прошу тебе вислухати мене терпляче.</p>
<p>4 Моє життя від юності, яке від початку проходило серед мого народу в Єрусалимі, знають усі іудеї.</p>
<p>5 Вони знають мене від початку, якщо схочуть свідчити, що я жив фарисеєм за найстрогішою в нашій релігії сектою.</p>
<p>6 І тепер я стою перед судом за надію на обітницю, дану Богом отцям,</p>
<p>7 досягнути якої надіються наші дванадцять племен, ревно служачи Богу день і ніч. За цю надію, царю Агріппо, мене й звинувачують іудеї.</p>
<p>8 Чому ж вам видається неймовірним, що Бог воскрешає мертвих?</p>
<p>9 Правда, я і сам думав, що повинен багато чого робити проти імені Ісуса Назаря́нина,</p>
<p>10 що я й робив у Єрусалимі: і багатьох святих я замикав у в’язниці, отримавши владу від первосвященників, і, коли їх убивали, подавав проти них голос;</p>
<p>11 і по всіх синагогах я багато разів карав їх і примушував богохульствувати, і в несамовитій люті проти них гнав їх аж до чужоземних міст.</p>
<p>12 Для цього йдучи в Дамаск із владою і повноваженням від первосвященників,</p>
<p>13 опівдні, царю, я побачив у дорозі світло з неба, яскравіше за сонячне сяйво, яке осяяло мене і тих, що йшли зі мною.</p>
<p>14 Усі ми впали на землю, і я почув голос, що говорив до мене і казав єврейською мовою: Савле, Савле, що ти гониш Мене? Важко тобі йти проти рожна.</p>
<p>15 Я сказав: Хто Ти, Господи? Він сказав: Я Ісус, Якого ти гониш.</p>
<p>16 Але підведися і стань на свої ноги, бо для того Я і з’явився тобі, щоб призначити тебе служителем і свідком того, що ти бачив, і того, як Я з’явлюся тобі,</p>
<p>17 визволяючи тебе від іудейського народу і від язичників, до яких Я тепер посилаю тебе</p>
<p>18 відкрити їм очі і навернути їх від темряви до світла і від влади сатани до Бога, щоб вони вірою в Мене отримали прощення гріхів і спадщину серед освячених.</p>
<p>19 Тому, царю Агріппо, я не став противитися небесному видінню,</p>
<p>20 але спочатку в Дамаску і Єрусалимі, потім по всій землі Іудейській і язичникам проповідував, щоб вони покаялись і навернулись до Бога, роблячи діла, гідні покаяння.</p>
<p>21 За це іудеї схопили мене в Храмі і намагалися вбити.</p>
<p>22 Але отримавши допомогу від Бога, я до цього дня стою і свідчу малому й великому, не кажучи нічого, крім того, що говорили пророки й Мойсей, що так має бути:</p>
<p>23 що Христос мав постраждати і що, першим воскресши з мертвих, мав звістити світло іудейському народу і язичникам.</p>
<p>24 Коли він так захищався, Фест сказав гучним голосом: Ти божевільний, Павле! Велика вченість доводить тебе до божевілля! —</p>
<p>25 Я не божевільний, вельмишановний Фесте, — сказав він, — а кажу слова істини й здорового глузду.</p>
<p>26 Бо знає про це цар, перед яким я сміливо й говорю. Я ніяк не вірю, щоб від нього щось із цього втаїлося, бо це не в кутку відбувалося.</p>
<p>27 Чи віриш ти, царю Агріппо, пророкам? Я знаю, що віриш.</p>
<p>28 Агріппа сказав Павлу: Ти трохи не переконуєш мене стати християнином.</p>
<p>29 Павло сказав: Благав би я Бога, щоб трохи чи багато, не тільки ти, а й усі, що слухають мене сьогодні, стали такими, як я, окрім цих кайданів.</p>
<p>30 Коли він сказав це, цар і правитель, Верніка і ті, що сиділи з ними, устали</p>
<p>31 і, відійшовши вбік, говорили між собою: Цей чоловік не робить нічого вартого смерті чи кайданів.</p>
<p>32 А Агріппа сказав Фесту: Цього чоловіка можна було б звільнити, якби він не апелював до кесаря.</p>


<h4>ДІЇ АПОСТОЛІВ 27</h4>
<p>1 Коли було вирішено, що ми відпливаємо в Італію, Павла і деяких інших в’язнів передали сотнику з Августової когорти на ім’я Юлій.</p>
<p>2 Ми сіли на адрамітський корабель і відпливли, маючи намір пливти біля асійських місць. З нами був Арістарх, македонянин з Фессалоніки.</p>
<p>3 Наступного дня ми припливли в Сидон, і Юлій, поводячись із Павлом людяно, дозволив йому сходити до друзів і скористатися їхньою турботою.</p>
<p>4 Відпливши звідти, ми попливли попід Кіпром, бо дули зустрічні вітри,</p>
<p>5 і, перепливши море навпроти Кілікії і Памфілії, припливли в Міри Лікійські.</p>
<p>6 Там сотник знайшов олександрійський корабель, який плив в Італію, і посадив нас на нього.</p>
<p>7 Повільно плаваючи чимало днів і насилу опинившись навпроти Кніду, оскільки нам не давав вітер, ми попливли попід Критом навпроти Салмону.</p>
<p>8 Насилу пливучи уздовж нього, ми припливли до одного місця, яке називається Добрі Пристані, поблизу якого було місто Ласея.</p>
<p>9 Оскільки минуло чимало часу і плавання вже було небезпечним, тому що вже минув і піст, то Павло став умовляти,</p>
<p>10 кажучи їм: Мужі, я бачу, що це плавання буде зі шкодою і великою втратою не тільки для вантажу й корабля, а й для нашого життя.</p>
<p>11 Та сотник більше довіряв керманичу і власнику корабля, ніж тому, що казав Павло.</p>
<p>12 А оскільки пристань була непридатна для зимівлі, то більшість радили відпливти звідти, щоб, якщо якось можна, дістатися до Фініка, критської пристані, що виходить на південний і північний захід, і там перезимувати.</p>
<p>13 Коли ж повіяв південний вітер, то вони, подумавши, що отримали бажане, вирушили і попливли ближче до берега уздовж Криту.</p>
<p>14 Та незабаром зірвався проти нього бурхливий вітер, який називається евроклідон.</p>
<p>15 Оскільки корабель схопило і він не міг протистояти вітру, то ми, віддавшись йому, носилися.</p>
<p>16 Підпливши ж під один острівець, який називається Клавдою, ми ледве змогли опанувати човном.</p>
<p>17 Піднявши його, вони стали використовувати канати, щоб обв’язати корабель, а боячись сісти на мілину, спустили вітрило і таким чином носилися.</p>
<p>18 Оскільки нас сильно кидало бурею, то наступного дня вони стали викидати вантаж;</p>
<p>19 а на третій день ми власноруч викинули корабельні снасті.</p>
<p>20 Оскільки багато днів не було видно ні сонця, ні зірок і налягала немала буря, то врешті зникла всяка надія на наш порятунок.</p>
<p>21 А оскільки всі довго не їли, то Павло встав посеред них і сказав: Мужі, треба було послухатися мене, і не відпливати від Криту, і не зазнавати цієї шкоди і втрати.</p>
<p>22 А тепер вмовляю вас підбадьоритись, бо не буде ніякої втрати життя серед вас, а тільки корабля.</p>
<p>23 Бо цієї ночі став переді мною ангел Бога, Якому я належу і Якому служу,</p>
<p>24 і сказав: Не бійся, Павле, бо ти маєш стати перед кесарем, і ось Бог дарував тобі всіх, що пливуть з тобою.</p>
<p>25 Тому підбадьортеся, мужі, бо я вірю Богу, що буде так, як було мені сказано.</p>
<p>26 Ми маємо натрапити на якийсь острів.</p>
<p>27 Коли настала чотирнадцята ніч, відколи ми носилися в Адріатичному морі, близько півночі моряки стали здогадуватися, що до них наближається якась земля.</p>
<p>28 Опустивши лот , вони виявили двадцять морських сажнів; трохи пропливши, знову опустили лот і виявили п’ятнадцять сажнів.</p>
<p>29 Боячись, щоб нам не натрапити на скелясті місця, вони кинули з корми чотири якорі і чекали настання дня.</p>
<p>30 Коли ж моряки намагалися втекти з корабля і спускали на море човен, вдаючи, ніби хочуть кинути з носа якорі,</p>
<p>31 Павло сказав сотнику й воїнам: Якщо вони не залишаться на кораблі, ви не зможете врятуватись.</p>
<p>32 Тоді воїни перерубали мотузки човна і дали йому впасти.</p>
<p>33 До того, як мав настати день, Павло став вмовляти всіх прийняти їжу, кажучи: Сьогодні чотирнадцятий день, відколи ви, чекаючи, залишаєтесь без їжі і нічого не приймаєте.</p>
<p>34 Тому благаю вас прийняти їжу, бо це послужить для збереження вашого життя; бо ні в кого з вас і волосина з голови не впаде.</p>
<p>35 Сказавши це, він узяв хліб, подякував перед усіма Богові і, розламавши, почав їсти.</p>
<p>36 Тоді всі підбадьорились і самі прийняли їжу.</p>
<p>37 А всіх нас на кораблі було двісті сімдесят шість душ.</p>
<p>38 Наситившись їжею, вони стали полегшувати корабель, викидаючи в море пшеницю.</p>
<p>39 Коли ж настав день, то вони не впізнавали землі, зате помітили якусь затоку з берегом, на який і вирішили, якщо можна, вигнати корабель.</p>
<p>40 Піднявши якорі, вони пустилися в море, одночасно розв’язавши мотузки стерен, і, піднявши за вітром мале вітрило, взяли курс на берег.</p>
<p>41 Натрапивши на косу, вони посадили корабель на мілину, і ніс загруз і залишився нерухомим, а корма розбивалася силою хвиль.</p>
<p>42 Воїни вирішили вбити в’язнів, щоб ніхто, випливши, не втік.</p>
<p>43 Та сотник, бажаючи врятувати Павла, утримав їх від цього наміру і наказав тим, що вміють плавати, першими стрибати в море й виходити на берег;</p>
<p>44 а решті пливти кому на дошках, а кому на чомусь від корабля. Таким чином усі врятувалися на берег.</p>


<h4>ДІЇ АПОСТОЛІВ 28</h4>
<p>1 Врятувавшись, вони тоді дізналися, що той острів називається Меліта.</p>
<p>2 Тубільці виявили до нас незвичайну людяність: вони розпалили вогнище і прийняли всіх нас, тому що йшов дощ і було холодно.</p>
<p>3 Коли ж Павло назбирав оберемок хмизу і поклав у вогнище, з жару вилізла гадюка і вчепилася йому в руку.</p>
<p>4 Коли тубільці побачили, що з його руки звисає змія, то стали казати один одному: Точно цей чоловік — убивця, раз йому, врятованому від моря, Правосуддя не дозволило жити.</p>
<p>5 Та він, струснувши змію у вогонь, не зазнав ніякої шкоди.</p>
<p>6 Вони чекали, що він ось-ось спухне чи раптом впаде мертвим, але, довго чекаючи й бачачи, що нічого поганого з ним не стається, змінили думку і стали казати, що він бог.</p>
<p>7 В околицях того місця були володіння начальника острова на ім’я Публій. Він прийняв нас і три дні дружелюбно виявляв гостинність.</p>
<p>8 Батько ж Публія лежав, страждаючи від гарячки й дизентерії. Павло увійшов до нього, помолився і, поклавши на нього руки, зцілив його.</p>
<p>9 Після цієї події і інші на острові, у кого були хвороби, стали приходити і зцілятися.</p>
<p>10 Вони також вшанували нас великими почестями, а коли ми відпливали, навантажили необхідним.</p>
<p>11 Через три місяці ми відпливли на олександрійському кораблі зі знаком Діоскурів, який зимував на острові.</p>
<p>12 Припливши в Сіракузи, ми пробули там три дні.</p>
<p>13 Звідти, попливши кружним шляхом, ми прибули в Регій, а як через один день подув південний вітер, то на другий день ми припливли в Путеоли.</p>
<p>14 Там ми знайшли братів, і вони вблагали нас залишитись у них на сім днів; і так ми пішли в Рим.</p>
<p>15 Звідти брати, почувши про нас, вийшли нам назустріч до площі Аппія і Трьох Таверн. Побачивши їх, Павло подякував Богу і підбадьорився.</p>
<p>16 Коли ми прийшли в Рим, сотник передав в’язнів воєначальнику, а Павлові було дозволено жити окремо з воїном, який стеріг його.</p>
<p>17 Через три дні Павло скликав перших серед іудеїв і, коли вони зійшлися, сказав їм: Мужі-браття, не зробивши нічого проти іудейського народу чи отцівських звичаїв, я ув’язненим переданий з Єрусалима в руки римлян.</p>
<p>18 Вони, допитавши мене, хотіли мене звільнити, тому що ніякої причини для смерті в мені не було.</p>
<p>19 Та оскільки іудеї заперечували, то я був змушений апелювати до кесаря, але не для того, щоб звинуватити в чомусь свій народ.</p>
<p>20 З цієї причини я й покликав вас, щоб побачитись і поговорити з вами, бо за надію Ізраїлю я обв’язаний цим ланцюгом.</p>
<p>21 Вони сказали йому: Ми ні листів про тебе не отримували з Іудеї, ні хтось із братів, що приходив, не повідомляв чи не казав про тебе щось погане.</p>
<p>22 Але ми бажаємо почути від тебе, що ти думаєш, бо про цю секту нам відомо, що проти неї скрізь говорять.</p>
<p>23 Призначивши йому день, вони у великій кількості прийшли до нього в помешкання, і він з ранку до вечора викладав і свідчив їм про Царство Боже, переконуючи їх стосовно Ісуса із Закону Мойсея і Пророків.</p>
<p>24 І одні вірили його словам, а інші не вірили.</p>
<p>25 Будучи ж незгодними між собою, вони стали розходитися після того, як Павло сказав одне слово: Добре сказав Святий Дух нашим отцям через пророка Ісаю:</p>
<p>26 Піди до цього народу і скажи: Будете слухати-слухати — і не зрозумієте, будете дивитись-дивитись — і не побачите.</p>
<p>27 Бо загрубіло серце цього народу, і він став ледве чути на вуха і закрив свої очі, щоб не побачити очима, і не почути вухами, і не зрозуміти серцем, і не навернутись і щоб Я не зцілив його.</p>
<p>28 Тож хай буде вам відомо, що спасіння Боже послано язичникам, вони й почують.</p>
<p>29 Коли він сказав це, іудеї пішли, сильно сперечаючись між собою.</p>
<p>30 І жив Павло цілих два роки у своєму найнятому домі і приймав усіх, хто приходив до нього,</p>
<p>31 проповідуючи Царство Боже і навчаючи про Господа Ісуса Христа з усією сміливістю і без перешкод.</p>

<h1><h2>Послання апостола Павла до римлян</h2>
<h4>РИМЛЯН 1</h4>
<p>1 Павло, раб Ісуса Христа, покликаний апостол, відділений для проповіді Євангелія Божого,</p>
<p>2 яке Бог раніше обіцяв через Своїх пророків у святому Писанні</p>
<p>3 про Свого Сина, Який народився по плоті від нащадка Давида</p>
<p>4 і виявився Сином Божим у силі по Духу святості через воскресіння з мертвих, про Ісуса Христа, нашого Господа,</p>
<p>5 через Якого ми отримали благодать і апостольство, щоб ради Його імені викликати послух вірі серед усіх язичників,</p>
<p>6 серед яких і ви, покликані Ісусом Христом, —</p>
<p>7 усім, що знаходяться в Римі, улюбленим Божим, покликаним святим: благодать вам і мир від Бога, нашого Отця, і Господа Ісуса Христа!</p>
<p>8 Перш за все дякую моєму Богу через Ісуса Христа за всіх вас, тому що про вашу віру говорять в усьому світі.</p>
<p>9 Бо свідок мені Бог, Якому служу своїм духом у проповіді Євангелія Його Сина, як безперестанку згадую вас,</p>
<p>10 завжди просячи у своїх молитвах, щоб якось вже нарешті мені вдалося з волі Божої прийти до вас.</p>
<p>11 Бо я прагну побачити вас, щоб передати вам якийсь духовний дар для вашого утвердження,</p>
<p>12 тобто втішитися з вами спільною вірою, вашою і моєю.</p>
<p>13 Не хочу ж, брати, щоб ви не знали, що я багато разів збирався прийти до вас (та до цього часу мав перешкоди), щоб мати якийсь плід і серед вас, як і серед інших язичників.</p>
<p>14 Я боржник і еллінам, і варварам, і мудрим, і нерозумним.</p>
<p>15 Тож, щодо мене, я готовий проповідувати Євангеліє і вам, що в Римі.</p>
<p>16 Бо я не соромлюсь Євангелія Христового, бо воно сила Божа для спасіння кожному, хто вірує, насамперед іудею, а потім і елліну.</p>
<p>17 Бо в ньому відкривається праведність Божа від віри до віри, як написано: А праведний житиме вірою.</p>
<p>18 Бо відкривається з неба гнів Божий на всяке нечестя й неправедність людей, які стримують істину неправедністю.</p>
<p>19 Бо що можна знати про Бога, є явним для них, бо Бог явив їм.</p>
<p>20 Бо Його невидиме — Його вічна сила й божественність — від створення світу через осягання творінь розумом стає ясно видним, так що нема їм виправдання.</p>
<p>21 Тому що вони, пізнавши Бога, не прославили Його як Бога і не подякували, а стали марними у своїх мудруваннях, і затьмарилося їхнє нерозумне серце.</p>
<p>22 Називаючи себе мудрими, стали безумними</p>
<p>23 і славу нетлінного Бога замінили образом, подібним до тлінної людини, птахів, чотириногих і плазунів.</p>
<p>24 Тому й видав їх Бог у похотях їхніх сердець на нечистоту — ганьбити свої тіла один з одним.</p>
<p>25 Вони замінили істину Божу неправдою і поклонялися й служили творінню замість Творця, Який благословенний навіки. Амінь.</p>
<p>26 Тому видав їх Бог на ганебні пристрасті: їхні жінки замінили природні стосунки на протиприродні;</p>
<p>27 так само й чоловіки, залишивши природні стосунки з жінками, розпалювалися своєю похіттю один до одного, чоловіки з чоловіками чинячи непристойність і отримуючи самі в собі відплату, відповідну своєму заблудженню.</p>
<p>28 І оскільки вони не вважали за потрібне мати Бога в пізнáнні, то видав їх Бог на зіпсований розум — чинити неналежне, —</p>
<p>29 їх, наповнених усякою неправедністю, блудом, нечестям, користолюбством, злобою; повних заздрості, убивств, чвар, обману, злості;</p>
<p>30 пліткарів, обмовників, богоненависників, кривдників, гордих, хвалькуватих, винахідливих на зло, неслухняних батькам,</p>
<p>31 нерозумних, віроломних, нелюбовних, непримиримих, немилосердних.</p>
<p>32 Вони, знаючи вимоги Бога, що ті, хто робить таке, варті смерті, не тільки роблять це, а й схвалюють тих, хто робить.</p>


<h4>РИМЛЯН 2</h4>
<p>1 Тому немає тобі виправдання, кожна людино, що судиш іншого; бо за що судиш іншого, за те засуджуєш себе, бо, судячи іншого, робиш те саме.</p>
<p>2 А ми знаємо, що справді є суд Божий на тих, хто робить таке.</p>
<p>3 Чи ти, людино, думаєш, що, судячи тих, хто робить таке, і роблячи те саме, ти уникнеш суду Божого?</p>
<p>4 Чи зневажаєш багатство Його доброти, терпіння і довготерпіння, не знаючи, що доброта Божа веде тебе до покаяння?</p>
<p>5 Та через свою твердість і нерозкаяність серця ти сам собі збираєш гнів на день гніву й відкриття праведного суду Бога,</p>
<p>6 Який віддасть кожному за його ділами:</p>
<p>7 тим, які з наполегливістю в доброму ділі шукають слави, честі й безсмертя, — вічне життя;</p>
<p>8 а тим, що противляться і не слухаються істини, а слухаються неправедності, — лють і гнів.</p>
<p>9 Скорбота й тіснота кожній душі людини, яка робить зло, насамперед іудея, а потім і елліна;</p>
<p>10 навпаки, слава, честь і мир кожному, хто робить добро, насамперед іудею, а потім і елліну.</p>
<p>11 Бо не зважає Бог на особу.</p>
<p>12 Бо всі, що без Закону згрішили, без Закону й загинуть; а ті, що під Законом згрішили, за Законом будуть засуджені</p>
<p>13 (Бо не слухачі Закону праведні перед Богом, а виконавці Закону будуть виправдані.</p>
<p>14 Бо коли язичники, не маючи Закону, роблять за природою законне, то вони, не маючи Закону, самі собі Закон.</p>
<p>15 Вони показують, що діло Закону написане в їхніх серцях, про що свідчить їхня совість і думки, які то звинувачують, то виправдовують одна одну)</p>
<p>16 у день, коли Бог, згідно з моїм Євангелієм, буде судити таємниці людей через Ісуса Христа.</p>
<p>17 Ось ти називаєшся іудеєм, і покладаєшся на Закон, і хвалишся Богом,</p>
<p>18 і знаєш Його волю, і розпізнаєш, що краще, наставляючись із Закону,</p>
<p>19 і впевнений, що ти поводир сліпих, світло для тих, що в темряві,</p>
<p>20 наставник нерозумних, учитель немовлят, який має в Законі вираження знання й істини.</p>
<p>21 Чому ж ти, навчаючи іншого, не вчиш себе? Проповідуючи не красти, крадеш?</p>
<p>22 Кажучи не перелюбствувати, перелюбствуєш? Гидуючи ідолами, обкрадаєш храми?</p>
<p>23 Хвалишся Законом, а порушенням Закону ганьбиш Бога?</p>
<p>24 Бо через вас ім’я Боже хулиться серед язичників, як написано.</p>
<p>25 Обрізання корисне, якщо ти виконуєш Закон, а якщо ти порушник Закону, то твоє обрізання стало необрізанням.</p>
<p>26 Тож якщо необрізаний виконує вимоги Закону, то чи не зарахується його необрізання за обрізання?</p>
<p>27 І чи не засудить необрізаний за природою, який виконує Закон, тебе, порушника Закону з Писанням і обрізанням?</p>
<p>28 Бо не той іудей, хто зовні такий, і не те обрізання, яке зовні, на плоті,</p>
<p>29 а той іудей, хто внутрішньо такий, і те обрізання, яке на серці, у дусі, а не за буквою; такому похвала не від людей, а від Бога.</p>


<h4>РИМЛЯН 3</h4>
<p>1 У чому тоді перевага іудея чи яка користь від обрізання?</p>
<p>2 Велика в усіх відношеннях, а насамперед в тому, що їм були ввірені слова Божі.</p>
<p>3 Що ж, якщо деякі не повірили? Хіба їхнє невір’я скасує вірність Божу?</p>
<p>4 Зовсім ні! Хай Бог буде правдивий, а кожна людина брехлива, як написано: Щоб Ти виправдався у Своїх словах і переміг, коли будеш судитись.</p>
<p>5 Якщо ж наша неправедність виявляє праведність Божу, що скажемо? Хіба Бог несправедливий, коли виявляє гнів? Кажу за людським міркуванням.</p>
<p>6 Зовсім ні! Інакше як Богові судити світ?</p>
<p>7 Бо якщо істина Божа підноситься моєю неправдою для Його слави, то за що ще мене й судити як грішника?</p>
<p>8 І чи не робити нам зло, щоб вийшло добро, як нас лихословлять і як деякі кажуть, що ми так навчаємо? Справедливе засудження таких.</p>
<p>9 То що? Ми кращі? Нітрохи! Бо ми вже довели, що як іудеї, так і елліни — усі під гріхом.</p>
<p>10 Як написано: Нема праведного ні одного;</p>
<p>11 нема того, хто розуміє; нема того, хто шукає Бога;</p>
<p>12 усі звернули з дороги, разом стали нікчемні; нема того, хто робить добро, нема ні одного.</p>
<p>13 Їхнє горло — відкрита гробниця, язиками своїми обманюють, отрута аспідів під їхніми губами;</p>
<p>14 їхні вуста повні прокляття та гіркоти;</p>
<p>15 їхні ноги швидкі на пролиття крові;</p>
<p>16 руїни та лихо на їхніх шляхах,</p>
<p>17 а шляху миру вони не знають;</p>
<p>18 нема страху Божого перед їхніми очима.</p>
<p>19 А ми знаємо, що все, що Закон каже, він каже до тих, що під Законом, щоб закрилися кожні вуста і весь світ став винним перед Богом.</p>
<p>20 Тому що ділами Закону не виправдається перед Ним жодна плоть; бо Законом пізнається гріх.</p>
<p>21 А тепер, незалежно від Закону, явлена праведність Божа, про яку свідчать Закон і Пророки, —</p>
<p>22 праведність Божа через віру в Ісуса Христа для всіх і на всіх, хто вірує; бо немає різниці;</p>
<p>23 бо всі згрішили й позбавлені слави Божої,</p>
<p>24 а виправдовуються даром, Його благодаттю, через викуплення у Христі Ісусі,</p>
<p>25 Якого Бог призначив стати жертвою умилостивлення в Його крові через віру, щоб показати Свою праведність у нехтуванні раніше вчинених гріхів за часів терпіння Божого,</p>
<p>26 щоб показати Свою праведність у теперішній час, щоб бути Йому праведним і виправдовувати того, хто вірує в Ісуса.</p>
<p>27 Де ж тоді похвальба? Вона виключена. Яким законом? Законом діл? Ні, законом віри.</p>
<p>28 Отже, ми вважаємо, що людина виправдовується вірою, незалежно від діл Закону.</p>
<p>29 Чи Бог є Богом тільки іудеїв, а не і язичників? Так, і язичників;</p>
<p>30 тому що є один Бог, Який виправдає обрізаних по вірі і необрізаних через віру.</p>
<p>31 Тоді що, ми скасовуємо Закон вірою? Зовсім ні! Навпаки, ми утверджуємо Закон.</p>


<h4>РИМЛЯН 4</h4>
<p>1 Що тоді, скажемо, Авраам,наш отець, знайшов по плоті?</p>
<p>2 Бо якщо Авраам виправдався ділами, то йому є чим хвалитися, але не перед Богом.</p>
<p>3 Бо що каже Писання? Повірив Авраам Богу, і це зарахувалося йому за праведність.</p>
<p>4 Тому, хто працює, платня нараховується не з милості, а з обов’язку;</p>
<p>5 а тому, хто не працює, а вірує в Того, Хто виправдовує нечестивого, його віра зараховується за праведність.</p>
<p>6 Так і Давид говорить про блаженство людини, якій Бог зараховує праведність незалежно від діл:</p>
<p>7 Блаженні ті, чиї беззаконня прощені і чиї гріхи покриті;</p>
<p>8 блаженна людина, якій Господь не зарахує гріха.</p>
<p>9 А це блаженство лише для обрізаних чи й для необрізаних? Ми кажемо, що Аврааму віра зарахувалася за праведність.</p>
<p>10 Як же зарахувалася? Після обрізання чи до обрізання? Не після обрізання, а до обрізання.</p>
<p>11 І знак обрізання він отримав як печать праведності від віри, яку мав ще до обрізання, щоб бути йому батьком усіх, що вірують без обрізання, щоб і їм зарахувалася праведність,</p>
<p>12 і батьком обрізаних, які не тільки обрізані, а й ходять по слідах віри нашого отця Авраама, яку він мав ще до обрізання.</p>
<p>13 Бо не через Закон була дана Аврааму чи його нащадкам обітниця бути спадкоємцем світу, а через праведність від віри.</p>
<p>14 Бо якщо спадкоємцями є ті, що покладаються на Закон, то даремна віра і недійсна обітниця.</p>
<p>15 Бо Закон викликає гнів, бо де немає Закону, там немає і переступу.</p>
<p>16 Тому обітниця від віри, щоб бути їй по благодаті, щоб вона була дійсною для всіх нащадків, не тільки для тих, що покладаються на Закон, а й для тих, що мають віру Авраама, який є батьком усіх нас</p>
<p>17 (як написано: Я поставив тебе батьком багатьох народів) перед Богом, Якому він повірив, Який оживляє мертвих і називає неіснуюче існуючим.</p>
<p>18 Він всупереч надії повірив з надією, щоб стати батьком багатьох народів згідно зі сказаним: Такими численними будуть твої нащадки.</p>
<p>19 І, не ослабнувши у вірі, він не зважав на своє вже омертвіле тіло, будучи майже сторічним, і на омертвілість утроби Сарри,</p>
<p>20 і не засумнівався в обітниці Божій через невір’я, а зміцнився у вірі, віддавши славу Богові</p>
<p>21 і будучи цілком упевнений, що Він може й виконати те, що обіцяв.</p>
<p>22 Тому й зарахувалося йому це за праведність.</p>
<p>23 Та не тільки ради нього було написано, що зарахувалось йому,</p>
<p>24 а й ради нас: зарахується і нам, що вірують у Того, Хто воскресив з мертвих Ісуса, нашого Господа,</p>
<p>25 Який був виданий за наші переступи і воскрес для нашого виправдання.</p>


<h4>РИМЛЯН 5</h4>
<p>1 Тож, виправдавшись вірою, ми маємо мир з Богом через нашого Господа Ісуса Христа,</p>
<p>2 через Якого вірою ми й отримали доступ до тієї благодаті, в якій стоїмо, і хвалимось надією на славу Божу.</p>
<p>3 І не тільки цим, а хвалимось і скорботами, знаючи, що скорботи виробляють терпіння,</p>
<p>4 терпіння — стійкість, стійкість — надію,</p>
<p>5 а надія не осоромлює, тому що любов Божа вилилась у наші серця Святим Духом, даним нам.</p>
<p>6 Бо Христос, коли ми були ще немічними, у певний час помер за нечестивих.</p>
<p>7 Бо навряд чи хтось помре за праведника, хоча за доброго, може, хтось і наважиться померти.</p>
<p>8 А Бог Свою любов до нас виявляє в тому, що Христос помер за нас, коли ми були ще грішниками.</p>
<p>9 Тож тим більше, виправдавшись тепер Його кров’ю, ми спасемося через Нього від гніву.</p>
<p>10 Бо якщо, будучи ворогами, ми примирилися з Богом смертю Його Сина, тим більше, примирившись, спасемося Його життям.</p>
<p>11 І не тільки цим, а хвалимось і Богом через нашого Господа Ісуса Христа, через Якого ми тепер отримали примирення.</p>
<p>12 Тому, як через одну людину гріх увійшов у світ, а через гріх — смерть, так і смерть перейшла в усіх людей, тому що всі згрішили.</p>
<p>13 Бо й до Закону гріх був у світі, та гріх не зараховується, коли немає Закону.</p>
<p>14 Однак смерть царювала від Адама до Мойсея і над тими, що не згрішили подібно до переступу Адама, який є прообразом Того, Хто мав прийти.</p>
<p>15 Та дар благодаті не такий, як переступ; бо якщо від переступу одного багато хто помер, то тим більше благодать Божа і дар по благодаті однієї людини, Ісуса Христа, примножилися для багатьох.</p>
<p>16 І дар не такий, як те, що сталося через одного, що згрішив; бо суд внаслідок одного переступу приніс засудження, а дар благодаті внаслідок багатьох переступів приніс виправдання.</p>
<p>17 Бо якщо від переступу одного смерть царювала через одного, то тим більше ті, що отримують безмірну благодать і дар праведності, царюватимуть в житті через Одного — Ісуса Христа.</p>
<p>18 Отже, як через переступ одного — усім людям засудження, так і через праведність Одного — усім людям виправдання до життя.</p>
<p>19 Бо як через непослух однієї людини багато хто став грішним, так і через послух Одного багато хто стане праведним.</p>
<p>20 Крім того, прийшов Закон, щоб примножився переступ, а де примножився гріх, там ще більше примножилась благодать,</p>
<p>21 щоб як гріх царював через смерть, так і благодать царювала через праведність до вічного життя через Ісуса Христа, нашого Господа.</p>


<h4>РИМЛЯН 6</h4>
<p>1 Що ж скажемо? Будемо залишатись у гріху, щоб примножилася благодать?</p>
<p>2 Зовсім ні! Ми померли для гріха: як же нам ще жити в ньому?</p>
<p>3 Чи ви не знаєте, що всі ми, які охрестились у Христа Ісуса, у Його смерть охрестились?</p>
<p>4 Тож ми поховані з Ним через хрещення у смерть, щоб, як Христос воскрес із мертвих через славу Отця, так і нам жити в новизні життя.</p>
<p>5 Бо якщо ми були з’єднані з Ним подобою Його смерті, то будемо з’єднані й подобою Його воскресіння,</p>
<p>6 знаючи, що наша стара людина була розп’ята з Ним, щоб було позбавлене сили гріховне тіло, щоб нам вже не бути рабами гріха.</p>
<p>7 Бо хто помер, той звільнився від гріха.</p>
<p>8 Якщо ж ми померли з Христом, то віримо, що й жити будемо з Ним,</p>
<p>9 знаючи, що Христос, воскресши з мертвих, вже не помирає: смерть вже не має над Ним влади.</p>
<p>10 Бо що Він помер, то помер один раз для гріха, а що живе, то живе для Бога.</p>
<p>11 Так і ви вважайте себе мертвими для гріха, а живими для Бога у Христі Ісусі, нашому Господі.</p>
<p>12 Тож хай не царює гріх у вашому смертному тілі, щоб вам слухатися його в його похотях,</p>
<p>13 і не віддавайте своїх членів гріху у знаряддя неправедності, а віддайте себе Богу як ожилі з мертвих і ваші члени Богу у знаряддя праведності.</p>
<p>14 Бо гріх не буде мати над вами владу, бо ви не під Законом, а під благодаттю.</p>
<p>15 То що? Будемо грішити, тому що ми не під Законом, а під благодаттю? Зовсім ні!</p>
<p>16 Хіба ви не знаєте, що кому ви віддаєте себе в раби для послуху, того ви й раби, кого слухаєтеся: чи то раби гріха на смерть, чи то раби послуху на праведність?</p>
<p>17 Та подяка Богу, що ви, бувши колись рабами гріха, від серця стали слухняними тому роду вчення, якому віддали себе.</p>
<p>18 А звільнившись від гріха, ви стали рабами праведності.</p>
<p>19 Я говорю за людським міркуванням через неміч вашої плоті. Бо як ви віддавали свої члени в раби нечистоті й беззаконню на беззаконня, так тепер віддайте свої члени в раби праведності на святість.</p>
<p>20 Бо коли ви були рабами гріха, то були вільними від праведності.</p>
<p>21 Який же плід ви мали тоді? Такі діла, за які вам тепер соромно, бо їхній кінець — смерть.</p>
<p>22 А тепер, звільнившись від гріха і ставши рабами Бога, ви маєте свій плід на святість, а кінець — вічне життя.</p>
<p>23 Бо плата за гріх — смерть, а дар Божий — вічне життя у Христі Ісусі, нашому Господі.</p>


<h4>РИМЛЯН 7</h4>
<p>1 Чи ви не знаєте, брати (бо я говорю до тих, хто знає Закон), що Закон має владу над людиною, поки вона живе?</p>
<p>2 Так, заміжня жінка зв’язана законом із живим чоловіком, а якщо чоловік помре, вона звільняється від закону чоловіка.</p>
<p>3 Тож якщо при живому чоловіку вийде за іншого чоловіка, то буде називатися перелюбницею; а якщо чоловік помре, то вона вільна від закону і не буде перелюбницею, вийшовши за іншого чоловіка.</p>
<p>4 Тому й ви, брати мої, померли для Закону через тіло Христове, щоб вийти за іншого, Воскреслого з мертвих, щоб нам приносити плід Богу.</p>
<p>5 Бо коли ми були під владою плоті, то гріховні пристрасті, викликані Законом, діяли в наших членах, щоб приносити плід смерті.</p>
<p>6 А тепер ми звільнилися від Закону, померши для того, чим утримувалися, щоб нам служити в новизні Духа, а не в старості букви.</p>
<p>7 Що ж скажемо? Що Закон є гріхом? Зовсім ні! Але я не інакше пізнав гріх, як через Закон, бо я не знав би й бажання, якби Закон не казав: Не бажай.</p>
<p>8 А гріх, узявши привід від заповіді, викликав у мене всяке бажання; бо без Закону гріх мертвий.</p>
<p>9 Я жив колись без Закону; коли ж прийшла заповідь, то гріх ожив, а я помер.</p>
<p>10 І заповідь, дáна для життя, виявилася мені для смерті;</p>
<p>11 тому що гріх, узявши привід від заповіді, звів мене і вбив нею.</p>
<p>12 Так що Закон святий і заповідь свята, праведна й добра.</p>
<p>13 То що, добре принесло мені смерть? Зовсім ні! Але гріх, щоб виявитися гріхом, через добре заподіяв мені смерть, щоб гріх через заповідь став надзвичайно грішним.</p>
<p>14 Бо ми знаємо, що Закон духовний, а я плотський, проданий під владу гріха.</p>
<p>15 Бо я не розумію, що роблю; бо роблю не те, що хочу, а роблю те, що ненавиджу.</p>
<p>16 Якщо ж я роблю те, чого не хочу, то погоджуюся з Законом, що він добрий.</p>
<p>17 Проте вже не я це роблю, а гріх, який живе в мені.</p>
<p>18 Бо знаю, що не живе в мені, тобто в моїй плоті, добро; бажання-то в мене є, а щоб робити добро, того не знаходжу.</p>
<p>19 Бо добро, яке хочу, не роблю, а зло, яке не хочу, роблю.</p>
<p>20 Якщо ж роблю те, чого не хочу, то вже не я це роблю, а гріх, який живе в мені.</p>
<p>21 Отже, я знаходжу закон, що, коли хочу робити добро, то близько до мене зло.</p>
<p>22 Бо за внутрішньою людиною я знаходжу насолоду в Законі Божому,</p>
<p>23 та у своїх членах бачу інший закон, який воює проти закону мого розуму і робить мене полоненим закону гріха, що знаходиться в моїх членах.</p>
<p>24 Бідна я людина! Хто визволить мене від цього смертного тіла?</p>
<p>25 Дякую Богу через Ісуса Христа, нашого Господа! Отже, я сам розумом служу Закону Божому, а плоттю — закону гріха.</p>


<h4>РИМЛЯН 8</h4>
<p>1 Тож немає тепер ніякого засудження тим, які у Христі Ісусі живуть не по плоті, а по Духу.</p>
<p>2 Бо закон Духа життя у Христі Ісусі звільнив мене від закону гріха і смерті.</p>
<p>3 Бо що було неможливе для Закону, оскільки він був немічний через плоть, те зробив Бог: пославши Свого Сина у подобі гріховної плоті і в жертву за гріх, Він засудив гріх у плоті,</p>
<p>4 щоб вимоги Закону виконалися в нас, що живуть не по плоті, а по Духу.</p>
<p>5 Бо ті, що живуть по плоті, думають про плотське, а ті, що по Духу, — про духовне.</p>
<p>6 Бо плотські думки — це смерть, а духовні думки — це життя й мир.</p>
<p>7 Тому що плотські думки — це ворожнеча проти Бога, бо Закону Божому не підкоряються, та й не можуть.</p>
<p>8 А ті, що під владою плоті, Богу догодити не можуть.</p>
<p>9 Та ви не під владою плоті, а під владою Духа, якщо тільки Дух Божий живе у вас; якщо ж хто Духа Христового не має, той і не Його.</p>
<p>10 Якщо ж Христос у вас, то тіло мертве через гріх, а Дух є життям через праведність.</p>
<p>11 Якщо ж Дух Того, Хто воскресив Ісуса з мертвих, живе у вас, то Той, Хто воскресив Христа з мертвих, оживить і ваші смертні тіла Своїм Духом, Який живе у вас.</p>
<p>12 Отже, брати, ми не боржники плоті, щоб жити по плоті;</p>
<p>13 бо якщо ви живете по плоті, то помрете, а якщо Духом умертвляєте діла тіла, то будете жити.</p>
<p>14 Бо всі, що водяться Духом Божим, є синами Божими.</p>
<p>15 Бо ви прийняли не духа рабства, щоб знову боятися, а прийняли Духа усиновлення, Яким вигукуємо: Авва, Отче!</p>
<p>16 Цей самий Дух свідчить нашому духу, що ми діти Божі.</p>
<p>17 А якщо діти, то й спадкоємці, спадкоємці Бога та співспадкоємці Христа, якщо тільки з Ним страждаємо, щоб з Ним і прославитись.</p>
<p>18 Бо я вважаю, що страждання теперішнього часу нічого не варті порівняно з тією славою, яка має відкритися для нас.</p>
<p>19 Бо творіння з нетерпінням чекає відкриття синів Божих.</p>
<p>20 Бо творіння підкорилося марноті не добровільно, а з волі Того, Хто підкорив його, в надії,</p>
<p>21 що й саме творіння звільниться від рабства тління у славну свободу дітей Божих.</p>
<p>22 Бо ми знаємо, що все творіння разом стогне й мучиться донині.</p>
<p>23 І не тільки воно, а й ми самі, маючи первоплід Духа, і ми самі в собі стогнемо, чекаючи усиновлення — викуплення нашого тіла.</p>
<p>24 Бо ми спаслися в надії; надія ж, коли видима, не є надією, бо навіщо надіятися на те, що бачиш?</p>
<p>25 Якщо ж надіємось на те, чого не бачимо, то чекаємо з терпінням.</p>
<p>26 Так само й Дух допомагає нам у наших немочах; бо ми не знаємо, про що молитися як слід, але Сам Дух клопочеться за нас невимовними стогонами.</p>
<p>27 А Той, Хто досліджує серця, знає, яка думка в Духа, тому що Він клопочеться за святих за волею Божою.</p>
<p>28 А ми знаємо, що тим, які люблять Бога, які покликані за Його задумом, усе сприяє на добро.</p>
<p>29 Бо кого Він наперед пізнав, тим наперед і призначив стати подібними до образу Його Сина, щоб Він був первістком серед багатьох братів;</p>
<p>30 а кого наперед призначив, тих і покликав; а кого покликав, тих і виправдав; а кого виправдав, тих і прославив.</p>
<p>31 Що ж скажемо на це? Якщо Бог за нас, хто проти нас?</p>
<p>32 Той, Хто власного Сина не пощадив, а видав Його за всіх нас, як з Ним не дарує нам і всього?</p>
<p>33 Хто обвинуватить вибраних Божих? Сам Бог виправдовує їх.</p>
<p>34 Хто засуджує? Сам Христос помер, а краще сказати, воскрес; Він і праворуч Бога, Він і клопочеться за нас.</p>
<p>35 Хто відлучить нас від любові Христової? Скорбота, чи тіснота, чи гоніння, чи голод, чи нагота, чи небезпека, чи меч?</p>
<p>36 Як написано: За Тебе нас умертвляють цілий день, вважають нас за овець, призначених на заколення.</p>
<p>37 Але в усьому цьому ми повністю перемагаємо завдяки Тому, Хто полюбив нас.</p>
<p>38 Бо я впевнений, що ні смерть, ні життя, ні ангели, ні начальства, ні сили, ні теперішнє, ні майбутнє,</p>
<p>39 ні висота, ні глибина, ні будь-яке інше створіння не зможуть відлучити нас від любові Божої, що у Христі Ісусі, нашому Господі.</p>


<h4>РИМЛЯН 9</h4>
<p>1 Кажу правду у Христі, не обманюю, свідчить мені моя совість у Святому Дусі,</p>
<p>2 що у мене є великий смуток і невпинний біль у моєму серці.</p>
<p>3 Я сам бажав би бути проклятим, відлученим від Христа за своїх братів, рідних мені по плоті,</p>
<p>4 тобто ізраїльтян, яким належать усиновлення, слава, завіти, законодавство, богослужіння, обітниці;</p>
<p>5 яким належать отці, від яких по плоті Христос, Який є над усім Бог, благословенний навіки. Амінь.</p>
<p>6 Та не те, щоб слово Боже втратило силу; бо не всі, хто від Ізраїля, є Ізраїлем.</p>
<p>7 І не те, що всі діти є нащадками Авраама, але: По Ісааку будуть названі тобі нащадки.</p>
<p>8 Тобто не плотські діти є дітьми Божими, а діти обітниці вважаються нащадками.</p>
<p>9 Бо словами обітниці були ці слова: У цей час я прийду і в Сарри буде син.</p>
<p>10 І не тільки це, а так було й з Ревеккою, яка зачала від одного, нашого отця Ісаака, двійню.</p>
<p>11 Бо коли вони ще не народились і не зробили нічого доброго чи злого, — щоб Божий задум у вибранні залишався не від діл, а від Того, Хто кличе, —</p>
<p>12 сказано було їй: Старший буде служити меншому.</p>
<p>13 Як написано: Якова Я полюбив, а Ісава зненавидів.</p>
<p>14 Що ж скажемо? Невже у Бога несправедливість? Зовсім ні!</p>
<p>15 Бо Він каже Мойсею: Я помилую того, кого помилую, і пожалію того, кого пожалію.</p>
<p>16 Отже, все залежить не від того, хто хоче, і не від того, хто старається, а від Бога, Який милує.</p>
<p>17 Бо Писання каже фараону: Саме для того Я й поставив тебе, щоб показати на тобі Свою силу і щоб Моє ім’я було звіщено по всій землі.</p>
<p>18 Отже, Бог кого хоче, милує, а кого хоче, робить твердим.</p>
<p>19 Ти тоді скажеш мені: За що ж Він ще дорікає? Адже хто може протистояти Його волі?</p>
<p>20 А ти хто, людино, що сперечаєшся з Богом? Хіба виліплене скаже тому, хто його виліпив: Чому ти зробив мене таким?</p>
<p>21 Чи гончар не має влади над глиною, щоб із того ж самого замісу зробити одну посудину для почесного вжитку, а іншу — для непочесного?</p>
<p>22 Що ж, якщо Бог, бажаючи показати гнів і явити Свою силу, з великим довготерпінням терпів посудини гніву, приготовлені на загибель,</p>
<p>23 щоб явити й багатство Своєї слави над посудинами милості, які наперед приготував для слави,</p>
<p>24 тобто над нами, яких і покликав не тільки з іудеїв, а і з язичників?</p>
<p>25 Як і в Осії Він каже: Не Мій народ назву Моїм народом і некохану — коханою.</p>
<p>26 І на тому місці, де було сказано їм: Ви не Мій народ, — там вони будуть названі синами Бога живого.</p>
<p>27 А Ісая вигукує про Ізраїль: Навіть якщо число синів Ізраїля буде як пісок морський, тільки залишок спасеться.</p>
<p>28 Бо Він виконає і прискорить слово у праведності, тому що скоре слово здійснить Господь на землі.</p>
<p>29 І як Ісая перед цим сказав: Якби Господь Саваоф не залишив нам нащадків, ми стали б як Содом і уподібнилися б до Гоморри.</p>
<p>30 Що ж скажемо? А те, що язичники, які не шукали праведність, отримали праведність, праведність від віри;</p>
<p>31 а Ізраїль, який шукав Закон праведності, не досягнув Закону праведності.</p>
<p>32 Чому? Тому що шукав не у вірі, а ніби в ділах Закону; бо спіткнувся об камінь спотикання,</p>
<p>33 як написано: Ось Я кладу на Сіоні камінь спотикання і скелю спокуси; та кожен, хто вірує в Нього, не осоромиться.</p>


<h4>РИМЛЯН 10</h4>
<p>1 Брати, бажання мого серця і молитва до Бога за Ізраїль, щоб він спасся.</p>
<p>2 Бо свідчу про них, що вони мають ревність до Бога, але не за пізнанням.</p>
<p>3 Бо, не знаючи праведності Божої і намагаючись установити власну праведність, вони не підкорилися праведності Божій.</p>
<p>4 Бо кінець Закону — Христос для праведності кожному, хто вірує.</p>
<p>5 Бо Мойсей пише про праведність від Закону, що «людина, яка виконає їх, буде жити ними».</p>
<p>6 А праведність від віри так каже: Не кажи у своєму серці: Хто зійде на небо? — тобто щоб Христа звести вниз —</p>
<p>7 чи: Хто зійде в безодню? — тобто щоб Христа вивести з мертвих.</p>
<p>8 А що вона каже? — Близько до тебе слово, на твоїх устах і в твоєму серці, — тобто слово віри, яке ми проповідуємо.</p>
<p>9 Бо якщо своїми вустами визнаєш Ісуса Господом і своїм серцем увіруєш, що Бог воскресив Його з мертвих, то спасешся;</p>
<p>10 бо серцем вірують для праведності, а вустами визнають для спасіння.</p>
<p>11 Бо Писання каже: Кожен, хто вірує в Нього, не осоромиться.</p>
<p>12 Бо немає різниці між іудеєм і елліном, бо один і той самий Господь усіх — багатий для всіх, хто кличе Його.</p>
<p>13 Бо кожен, хто покличе ім’я Господнє, — спасеться.</p>
<p>14 Та як покличуть Того, у Кого не увірували? І як увірують у Того, про Кого не чули? І як почують без проповідника?</p>
<p>15 І як будуть проповідувати, якщо не будуть послані? Як написано: Які гарні ноги тих, що благовістять мир, благовістять добро.</p>
<p>16 Та не всі послухались Євангелія; бо Ісая каже: Господи, хто повірив почутому від нас?</p>
<p>17 Отже, віра — від слухання, а слухання — від слова Божого.</p>
<p>18 Але питаю: хіба вони не чули? Навпаки, «по всій землі рознісся їхній голос і до кінців світу — їхні слова».</p>
<p>19 Але питаю: хіба Ізраїль не знав? Першим каже Мойсей: Я викличу у вас ревнощі не народом, розгніваю вас нерозумним народом.</p>
<p>20 А Ісая сміливо каже: Мене знайшли ті, що не шукали Мене; Я відкрився тим, що не питали про Мене.</p>
<p>21 А про Ізраїль каже: Цілий день Я простягав Свої руки до народу неслухняного і впертого.</p>


<h4>РИМЛЯН 11</h4>
<p>1 Тож питаю: невже Бог відкинув Свій народ? Зовсім ні! Бо і я ізраїльтянин, з нащадків Авраама, з племені Веніаміна.</p>
<p>2 Не відкинув Бог Свого народу, який Він наперед пізнав. Чи ви не знаєте, що каже Писання в розповіді про Іллю? Як він скаржиться Богу на Ізраїль, кажучи:</p>
<p>3 Господи, Твоїх пророків убили, Твої жертовники зруйнували, залишився я один, та й моє життя шукають.</p>
<p>4 Та що каже йому Божа відповідь? — Я залишив Собі сім тисяч чоловік, які не схилили коліна перед Ваалом.</p>
<p>5 Так і в теперішній час зберігся залишок за вибором благодаті.</p>
<p>6 А якщо по благодаті, то вже не по ділах, інакше благодать вже не є благодаттю; якщо ж по ділах, то це вже не благодать, інакше діло вже не є ділом.</p>
<p>7 Що ж? А те, що Ізраїль, чого шукав, того не отримав; вибрані отримали, а решта затверділи.</p>
<p>8 Як написано: Бог дав їм дух заціпеніння, очі, щоб не бачили, і вуха, щоб не чули, до сьогоднішнього дня.</p>
<p>9 І Давид каже: Хай буде їхній стіл тенетами, і пасткою, і сильцем, і відплатою їм.</p>
<p>10 Хай затьмаряться їхні очі, щоб не бачили, і їхню спину назавжди зігни.</p>
<p>11 Тож питаю: невже вони спіткнулися, щоб упасти? Зовсім ні! Але завдяки їхньому оступленню  — спасіння язичникам, щоб викликати в них ревнощі.</p>
<p>12 Якщо ж від їхнього оступлення — багатство для світу і від їхнього зменшення — багатство для язичників, то наскільки більше буде від їхнього повного числа!</p>
<p>13 А вам, язичникам, кажу: оскільки я апостол язичників, я прославляю своє служіння,</p>
<p>14 щоб якось викликати ревнощі у рідних мені по плоті і спасти бодай декого з них.</p>
<p>15 Якщо ж від відкинення їх — примирення світу, то що буде від прийняття їх, як не оживлення з мертвих?</p>
<p>16 Якщо первоплід святий, то й тісто; і якщо корінь святий, то й гілки.</p>
<p>17 Якщо ж деякі гілки були відламані, а ти, дика маслина, був прищеплений на їхнє місце і став спільником кореня й соку маслини,</p>
<p>18 то не вихваляйся перед гілками; якщо ж вихваляєшся, то згадай, що не ти тримаєш корінь, а корінь тебе.</p>
<p>19 Ти скажеш: Гілки були відламані, щоб я був прищеплений.</p>
<p>20 Добре. Вони були відламані за невір’я, а ти стоїш завдяки вірі. Не величайся, а бійся.</p>
<p>21 Бо якщо Бог природних гілок не пощадив, то дивись, бо й тебе не пощадить.</p>
<p>22 Тож зваж на доброту й суворість Бога: до тих, що впали, — суворість, а до тебе — доброту, якщо пробуватимеш у Його доброті; інакше й ти будеш відсічений.</p>
<p>23 Та й ті, якщо не залишаться в невір’ї, будуть прищеплені, бо Бог може прищепити їх назад.</p>
<p>24 Бо якщо ти був відсічений від дикої за природою маслини і всупереч природі був прищеплений до хорошої маслини, то наскільки більше ці, природні, будуть прищеплені до своєї маслини!</p>
<p>25 Бо не хочу, брати, щоб ви не знали цієї таємниці, щоб ви не були розумними у власних очах, що затвердіння сталося з Ізраїлем часткове, поки не ввійде повне число язичників.</p>
<p>26 І так весь Ізраїль спасеться, як написано: Прийде з Сіону Визволитель і відверне нечестя від Якова.</p>
<p>27 І ось їм від Мене завіт, коли Я усуну їхні гріхи.</p>
<p>28 Стосовно Євангелія, вони вороги ради вас, а стосовно вибрання — улюблені ради отців.</p>
<p>29 Бо дари і поклик Божі — нескасовні.</p>
<p>30 Бо як і ви колись не вірили Богу, а тепер помилувані завдяки їхньому невір’ю,</p>
<p>31 так і вони тепер не повірили, щоб завдяки вашому помилуванню і самі вони були помилувані.</p>
<p>32 Бо Бог замкнув усіх у невір’я, щоб усіх помилувати.</p>
<p>33 О, глибина багатства, і премудрості, і знання Бога! Які недослідимі Його суди і незбагненні Його шляхи!</p>
<p>34 Бо хто пізнав розум Господа? Чи хто був Йому порадником?</p>
<p>35 Чи хто дав Йому першим, щоб йому було відплачено?</p>
<p>36 Бо все від Нього, і через Нього, і для Нього. Йому слава навіки! Амінь.</p>


<h4>РИМЛЯН 12</h4>
<p>1 Тож благаю вас, брати, милосердям Божим, віддайте свої тіла у жертву живу, святу, угодну Богу, що є вашим розумним служінням.</p>
<p>2 І не пристосовуйтесь до цього світу, а змінюйтесь оновленням вашого розуму, щоб вам розпізнавати, що є волею Божою — доброю, угодною і досконалою.</p>
<p>3 Бо за даною мені благодаттю кожному серед вас кажу не думати про себе вище, ніж належить думати, а думати скромно, в міру віри, яку Бог кожному уділив.</p>
<p>4 Бо як в одному тілі у нас багато членів, та не в усіх членів однакова діяльність,</p>
<p>5 так у Христі нас багато становить одне тіло, а поодинці ми один одному члени.</p>
<p>6 А маючи за даною нам благодаттю різні дари, якщо пророкування, то пророкуймо відповідно до віри;</p>
<p>7 якщо служіння, то пробуваймо в служінні; якщо хто навчає, хай пробуває в навчанні;</p>
<p>8 якщо хто наставляє — в наставлянні; хто дає, хай дає зі щедрістю; хто керує, хай керує зі старанністю; хто милосердствує, хай милосердствує з радістю.</p>
<p>9 Любов хай буде нелицемірна; майте відразу до зла, прилíплюйтеся до добра;</p>
<p>10 у братолюбстві виявляйте один до одного ніжність; у пошані один одного випереджайте;</p>
<p>11 у старанності не лінуйтесь; духом палайте; Господу служіть;</p>
<p>12 у надії радійте; у скорботі терпіть; у молитві пробувайте постійно;</p>
<p>13 у потребах святих беріть участь; гостинності будьте відданими.</p>
<p>14 Благословляйте своїх гонителів; благословляйте, а не проклинайте.</p>
<p>15 Радійте з тими, що радіють, і плачте з тими, що плачуть.</p>
<p>16 Будьте однодумними між собою. Не величайтесь, а наслідуйте смиренних; не будьте розумними у власних очах.</p>
<p>17 Не віддавайте нікому злом за зло, а дбайте про добро перед усіма людьми.</p>
<p>18 Якщо можливо з вашого боку, живіть у мирі з усіма людьми.</p>
<p>19 Не мстіть за себе, улюблені, а дайте місце гніву Божому, бо написано: У Мене помста, Я відплачу, — каже Господь.</p>
<p>20 Тому, якщо твій ворог голодний — нагодуй його, якщо спраглий — дай йому пити, бо, роблячи це, ти нагорнеш йому на голову палаючі вуглини.</p>
<p>21 Не будь переможений злом, а перемагай зло добром.</p>


<h4>РИМЛЯН 13</h4>
<p>1 Кожна душа хай кориться вищій владі, бо немає влади не від Бога, а існуюча влада установлена Богом.</p>
<p>2 Тому, хто противиться владі, той противиться Божому установленню, а ті, що противляться, накличуть на себе засудження.</p>
<p>3 Бо правителі страшні не для добрих діл, а для злих. Хочеш не боятися влади? Роби добро, і матимеш від неї похвалу.</p>
<p>4 Бо вона Божий слуга тобі на добро. Якщо ж ти робиш зло, то бійся, бо вона не даремно носить меч; вона Божий слуга, месник для здійснення гніву над тим, хто робить зло.</p>
<p>5 Тому необхідно коритись не тільки через гнів, а й ради совісті.</p>
<p>6 Через це ви й податки платите, бо правителі — Божі служителі, які саме цим постійно й займаються.</p>
<p>7 Тож віддавайте всім належне: кому податок — податок, кому мито — мито, кому страх — страх, кому пошану — пошану.</p>
<p>8 Нікому нічого не будьте винні, крім любові один до одного, бо хто любить іншого, той виконав Закон.</p>
<p>9 Бо «не перелюбствуй», «не вбивай», «не кради», «не лжесвідчи», «не жадай» та будь-яка інша заповідь зводиться до цього вислову, а саме: Люби свого ближнього, як самого себе.</p>
<p>10 Любов не робить ближньому зла. Отже, любов є виконанням Закону.</p>
<p>11 І притому ми знаємо час, що вже пора нам прокинутися від сну, бо зараз ближче до нас спасіння, аніж коли ми увірували.</p>
<p>12 Ніч минула, а день наблизився; тож відкиньмо діла темряви й одягнімось у зброю світла.</p>
<p>13 Як удень, живімо пристойно, не в гулянках та п’янках, не в зляганнях та розпусті, не у чварах та заздрощах,</p>
<p>14 а одягніться в Господа Ісуса Христа і турботу про плоть не перетворюйте на виконання її похотей.</p>


<h4>РИМЛЯН 14</h4>
<p>1 Немічного у вірі приймайте без суперечок про погляди.</p>
<p>2 Бо один вірить, що можна їсти все, а немічний їсть овочі.</p>
<p>3 Хто їсть, хай не зневажає того, хто не їсть, і хто не їсть, хай не судить того, хто їсть, бо Бог прийняв його.</p>
<p>4 Хто ти такий, що судиш чужого слугу? Перед своїм господарем він стоїть чи падає; і буде поставлений, бо Бог може поставити його.</p>
<p>5 Один відрізняє день від дня, а інший вважає всі дні однаковими. Кожен хай буде цілком упевнений у власному переконанні.</p>
<p>6 Хто зважає на день — для Господа зважає, і хто не зважає на день — для Господа не зважає; хто їсть — для Господа їсть, бо дякує Богу, і хто не їсть — для Господа не їсть і дякує Богу.</p>
<p>7 Бо ніхто з нас не живе для себе і ніхто не помирає для себе.</p>
<p>8 А чи живемо — для Господа живемо, чи помираємо — для Господа помираємо; тому, чи живемо, чи помираємо — ми Господні.</p>
<p>9 Бо Христос для того й помер, і воскрес, і ожив, щоб панувати і над мертвими, і над живими.</p>
<p>10 А ти чого судиш свого брата? Чи ти чого зневажаєш свого брата? Усі ми станемо перед судом Христовим.</p>
<p>11 Бо написано: Живу Я, — каже Господь, — переді Мною схилиться кожне коліно і кожен язик зізнається перед Богом.</p>
<p>12 Отже, кожен із нас дасть звіт за себе Богу.</p>
<p>13 Тож більше не судімо один одного, а краще судіть про те, щоб не подавати брату привід для спотикання чи падіння.</p>
<p>14 Я знаю і впевнений у Господі Ісусі, що ніщо не є нечистим саме по собі, а тільки для того, хто вважає щось нечистим, для нього воно нечисте.</p>
<p>15 Якщо ж через їжу засмучується твій брат, то ти вже не по любові чиниш. Не губи своєю їжею того, за кого помер Христос.</p>
<p>16 Тож хай не хулиться ваше добро.</p>
<p>17 Бо Царство Боже — не їжа і пиття, а праведність, мир і радість у Святому Дусі.</p>
<p>18 Хто цим служить Христу, той угодний Богу і шанований людьми.</p>
<p>19 Тож прагнімо того, що веде до миру та збудування один одного.</p>
<p>20 Не руйнуй ради їжі діла Божого. Все чисте, але гріх тій людині, яка їсть на спотикання.</p>
<p>21 Краще не їсти м’яса, не пити вина і не робити нічого такого, від чого твій брат спотикається, чи спокушається, чи знемагає.</p>
<p>22 Ти маєш віру? Май її у собі перед Богом. Блаженний той, хто не засуджує себе за те, що вибирає.</p>
<p>23 А хто сумнівається, коли їсть, той засуджується, тому що їсть не по вірі; а все, що не по вірі, — гріх.</p>


<h4>РИМЛЯН 15</h4>
<p>1 Ми, сильні, повинні зносити немочі безсилих, а не собі догоджати.</p>
<p>2 Кожен з нас хай догоджає ближньому на добро для збудування.</p>
<p>3 Бо й Христос не Собі догоджав, а як написано: Ганьба тих, що ганьбили Тебе, упала на Мене.</p>
<p>4 А все, що було написано раніше, було написано для нашого навчання, щоб ми через терпіння й утіху з Писання зберігали надію.</p>
<p>5 А Бог терпіння й утіхи хай дасть вам бути однодумними між собою за вченням Христа Ісуса,</p>
<p>6 щоб ви однодушно, одними вустами славили Бога і Отця нашого Господа Ісуса Христа.</p>
<p>7 Тому приймайте один одного, як і Христос прийняв нас, для слави Божої.</p>
<p>8 Кажу ж, що Ісус Христос став служителем обрізаних ради істини Божої, щоб підтвердити обітниці, дані отцям,</p>
<p>9 а язичників — ради милості, щоб славили Бога, як написано: Тому буду славити Тебе серед язичників і буду співати Твоєму імені.</p>
<p>10 І ще сказано: Звеселіться, язичники, з Його народом.</p>
<p>11 І ще: Хваліть Господа, усі язичники, вихваляйте Його, усі народи.</p>
<p>12 І ще Ісая каже: Буде корінь Єссея, Який постане, щоб правити над язичниками; на Нього язичники будуть надіятися.</p>
<p>13 А Бог надії хай наповнить вас усією радістю й миром у вірі, щоб ви силою Святого Духа збагачувались надією.</p>
<p>14 Я й сам упевнений щодо вас, брати мої, що ви й самі повні доброти, наповнені усяким знанням і можете й інших напоумляти;</p>
<p>15 та написав вам, брати, сміливіше, почасти як нагадування вам, за даною мені Богом благодаттю</p>
<p>16 бути служителем Ісуса Христа для язичників і виконувати священницьке служіння проповіді Євангелія Божого, щоб принесення язичників, освячене Святим Духом, було приємне Богу.</p>
<p>17 Тож я маю чим похвалитись у Христі Ісусі в тому, що стосується Бога.</p>
<p>18 Бо не насмілюся говорити про щось таке, чого не зробив через мене Христос для приведення язичників до послуху вірі словом і ділом,</p>
<p>19 силою знамень і чудес, силою Духа Божого, так що я повністю звістив Євангеліє Христове від Єрусалима й округи аж до Іллірика.</p>
<p>20 Причому я прагнув проповідувати Євангеліє не там, де ім’я Христове було вже відоме, щоб не будувати на чужих підвалинах,</p>
<p>21 а як написано: Кому не звіщалося про Нього, ті побачать, і хто не чув, ті зрозуміють.</p>
<p>22 Саме це й перешкоджало мені багато разів прийти до вас.</p>
<p>23 А тепер, не маючи більше в цих краях такого місця і з давніх літ маючи сильне бажання прийти до вас,</p>
<p>24 як буду йти в Іспанію, прийду до вас; бо сподіваюся, що по дорозі побачуся з вами і що ви вирядите мене туди, після того як насолоджуся частково спілкуванням з вами.</p>
<p>25 А зараз я йду в Єрусалим послужити святим.</p>
<p>26 Бо Македонія і Ахая побажали зібрати деяку допомогу для бідних серед святих у Єрусалимі.</p>
<p>27 Побажали, та й боржники вони їм; бо якщо язичники стали спільниками в їхньому духовному, то вони повинні послужити їм і в плотському.</p>
<p>28 Тож коли здійсню це і доставлю їм цей плід, то піду через ваші місця в Іспанію.</p>
<p>29 І я знаю, що коли прийду до вас, то прийду з повнотою благословіння Євангелія Христового.</p>
<p>30 Благаю ж вас, брати, нашим Господом Ісусом Христом і любов’ю Духа, боріться разом зі мною у молитвах за мене до Бога,</p>
<p>31 щоб мені врятуватися від невіруючих в Іудеї і щоб моє служіння для Єрусалима було приємне святим,</p>
<p>32 щоб мені з радістю прийти до вас з волі Божої і відпочити з вами.</p>
<p>33 А Бог миру з усіма вами. Амінь.</p>


<h4>РИМЛЯН 16</h4>
<p>1 Представляю вам Фіву, нашу сестру, служницю церкви в Кенхреях,</p>
<p>2 щоб ви прийняли її в Господі, як личить святим, і допомогли їй у тій справі, у якій матиме у вас потребу, бо й вона була помічницею багатьом і мені самому.</p>
<p>3 Привітайте Пріскіллу й Акілу, моїх співпрацівників у Христі Ісусі</p>
<p>4 (які покладали свою голову за моє життя, яким не тільки я дякую, а й усі церкви з язичників), і церкву в їхньому домі.</p>
<p>5 Привітайте Епенета, мого улюбленого, який є первоплодом Ахаї для Христа.</p>
<p>6 Привітайте Маріам, яка багато потрудилася для нас.</p>
<p>7 Привітайте Андроніка і Юнію, моїх родичів і моїх співв’язнів, які прославилися серед апостолів і які ще раніше за мене увірували в Христа.</p>
<p>8 Привітайте Амплія, мого улюбленого в Господі.</p>
<p>9 Привітайте Урбана, нашого співпрацівника у Христі, і Стахія, мого улюбленого.</p>
<p>10 Привітайте Апеллеса, випробуваного у Христі. Привітайте домашніх Арістовула.</p>
<p>11 Привітайте Геродіона, мого родича. Привітайте домашніх Наркісса, які в Господі.</p>
<p>12 Привітайте Трифену й Трифосу, які трудяться в Господі. Привітайте улюблену Персиду, яка багато потрудилася в Господі.</p>
<p>13 Привітайте Руфа, вибраного в Господі, і його та мою матір.</p>
<p>14 Привітайте Асинкріта, Флегонта, Герма, Патрова, Гермеса і братів, які з ними.</p>
<p>15 Привітайте Філолога і Юлію, Нерея і його сестру, і Олімпа, і всіх святих, які з ними.</p>
<p>16 Привітайте один одного святим поцілунком. Вітають вас церкви Христові.</p>
<p>17 Благаю ж вас, брати, остерігайтеся тих, які породжують розбрат і спокуси всупереч вченню, якому ви навчилися, і уникайте їх.</p>
<p>18 Бо такі служать не нашому Господу Ісусу Христу, а своєму череву, і улесливими та гарними словами зводять серця простодушних.</p>
<p>19 А ваш послух вірі усім відомий. Тому я радію за вас, але хочу, щоб ви були мудрі на добро і невинні на зло.</p>
<p>20 А Бог миру скоро розтопче сатану під вашими ногами. Благодать нашого Господа Ісуса Христа з вами! Амінь.</p>
<p>21 Вітає вас Тимофій, мій співпрацівник, і Луцій, Ясон і Сосипатр, мої родичі.</p>
<p>22 Вітаю вас у Господі я, Тертій, який записав це послання.</p>
<p>23 Вітає вас Гай, гостинний до мене і до всієї церкви. Вітає вас Ераст, міський скарбник, і брат Кварт.</p>
<p>24 Благодать нашого Господа Ісуса Христа з усіма вами! Амінь.</p>
<p>25 А Тому, Хто може утвердити вас згідно з моїм Євангелієм і проповіддю про Ісуса Христа, згідно з відкриттям таємниці, про яку від вічних часів було замовчано,</p>
<p>26 але яка тепер відкрита і через пророчі писання за повелінням вічного Бога звіщена усім народам, щоб викликати в них послух вірі,</p>
<p>27 єдиному премудрому Богу через Ісуса Христа навіки слава! Амінь.</p>

<h1><h2>Перше послання апостола Павла до коринфян</h2>
<h4>1 КОРИНФЯН 1</h4>
<p>1 Павло, з волі Божої покликаний апостол Ісуса Христа, і брат Сосфен —</p>
<p>2 церкві Божій, що в Коринфі, освяченим Христом Ісусом, покликаним святим, з усіма, які у всякому місці кличуть ім’я нашого Господа Ісуса Христа, їхнього й нашого:</p>
<p>3 благодать вам і мир від Бога, нашого Отця, і Господа Ісуса Христа!</p>
<p>4 Завжди дякую моєму Богу за вас, за благодать Божу, даровану вам у Христі Ісусі,</p>
<p>5 тому що в Ньому ви збагатилися всім: усяким словом і всяким знанням, —</p>
<p>6 оскільки свідчення про Христа утвердилось у вас, —</p>
<p>7 так що ви не маєте нестачі ні в якому дарі, чекаючи відкриття нашого Господа Ісуса Христа,</p>
<p>8 Який і утвердить вас до кінця, щоб ви були бездоганними в день нашого Господа Ісуса Христа.</p>
<p>9 Вірний Бог, Яким ви покликані до спільності з Його Сином Ісусом Христом, нашим Господом.</p>
<p>10 Благаю вас, брати, іменем нашого Господа Ісуса Христа, щоб усі ви говорили одне і не було між вами розділень, а щоб ви були об’єднані одним розумінням і однією думкою.</p>
<p>11 Бо від домашніх Хлої мені стало відомо про вас, брати мої, що між вами є чвари.</p>
<p>12 Я кажу про те, що кожен з вас каже: Я Павлів, я Аполлосів, я Кіфин, я Христів.</p>
<p>13 Хіба Христос розділився? Хіба Павло був розп’ятий за вас чи в ім’я Павла ви охрестились?</p>
<p>14 Дякую Богу, що я нікого з вас не хрестив, крім Кріспа і Гая,</p>
<p>15 щоб ніхто не сказав, що я охрестив у своє ім’я.</p>
<p>16 Хрестив я також дім Стефана; крім цього не знаю, чи ще кого хрестив.</p>
<p>17 Бо Христос послав мене не хрестити, а проповідувати Євангеліє, і не в мудрості слова, щоб не скасувати хреста Христового.</p>
<p>18 Бо слово про хрест для тих, що гинуть, — безумство, а для нас, що спасаються, — сила Божа.</p>
<p>19 Бо написано: Погублю мудрість мудреців і розум розумних відкину.</p>
<p>20 Де мудрець? Де книжник? Де сперечальник цього світу? Чи не обернув Бог мудрість цього світу на безумство?</p>
<p>21 Бо оскільки в премудрості Божій світ не пізнав Бога мудрістю, то Бог благоволив спасти тих, що вірують, безумством проповіді.</p>
<p>22 Бо іудеї просять знамення і елліни вимагають мудрості,</p>
<p>23 а ми проповідуємо Христа розп’ятого: для іудеїв спокусу, а для еллінів безумство;</p>
<p>24 для самих же покликаних, і іудеїв, і еллінів, — Христа, Божу силу й Божу премудрість.</p>
<p>25 Тому що нерозумне Боже — мудріше за людей і немічне Боже — сильніше за людей.</p>
<p>26 Бо подивіться, брати, на свій поклик: небагато з вас мудрих по плоті, небагато сильних, небагато знатних.</p>
<p>27 Але Бог вибрав нерозумне світу, щоб посоромити мудрих, і немічне світу вибрав Бог, щоб посоромити сильне,</p>
<p>28 і незнатне світу, і зневажене, і неіснуюче вибрав Бог, щоб скасувати існуюче,</p>
<p>29 щоб не хвалилася перед Ним жодна плоть.</p>
<p>30 Та від Нього ви є у Христі Ісусі, Який став для нас премудрістю від Бога, і праведністю, і освяченням, і викупленням,</p>
<p>31 щоб було, як написано: Хто хвалиться, хай хвалиться Господом.</p>


<h4>1 КОРИНФЯН 2</h4>
<p>1 І коли я приходив до вас, брати, то приходив не з вищістю слова чи мудрості звіщати вам свідчення про Бога.</p>
<p>2 Бо я вирішив не знати у вас нічого, крім Ісуса Христа, і притому розп’ятого.</p>
<p>3 І я був у вас у немочі, у страху і у великому тремтінні.</p>
<p>4 І моє слово і моя проповідь були не в переконливих словах людської мудрості, а в показі Духа і сили,</p>
<p>5 щоб ваша віра утверджувалася не на людській мудрості, а на силі Божій.</p>
<p>6 Мудрість же ми звіщаємо серед досконалих, але мудрість не цього світу і не правителів цього світу, що минають,</p>
<p>7 а звіщаємо мудрість Божу, таємну, приховану, яку Бог призначив ще до віків для нашої слави,</p>
<p>8 якої ніхто з правителів цього світу не пізнав, бо якби пізнали, то не розіп’яли б Господа слави.</p>
<p>9 Але як написано: Не бачило око, не чуло вухо і не приходило на серце людині те, що Бог приготував тим, хто любить Його.</p>
<p>10 А нам Бог відкрив це Своїм Духом, бо Дух досліджує все, навіть глибини Божі.</p>
<p>11 Бо хто з людей знає людське, крім духа людини, що в ній? Так і Божого ніхто не знає, крім Духа Божого.</p>
<p>12 Ми ж отримали не духа цього світу, а Духа від Бога, щоб знати дароване нам Богом,</p>
<p>13 про що й говоримо не словами, навченими людською мудрістю, а навченими Святим Духом, порівнюючи духовне з духовним.</p>
<p>14 Душевна людина не приймає того, що від Духа Божого, бо для неї це безумство, і вона не може зрозуміти цього, тому що про це слід судити духовно.</p>
<p>15 А духовна судить про все, а про неї ніхто судити не може.</p>
<p>16 Бо хто пізнав розум Господа, щоб повчати Його? А ми маємо розум Христа.</p>


<h4>1 КОРИНФЯН 3</h4>
<p>1 І я, брати, не міг говорити з вами як з духовними, а як з плотськими, як з немовлятами у Христі.</p>
<p>2 Я годував вас молоком, а не твердою їжею, бо ви ще не могли їсти її, та й тепер ще не можете,</p>
<p>3 бо ви ще плотські. Бо якщо серед вас є заздрість, чвари й ро́збрат, то чи не плотські ви і чи не за людським звичаєм живете?</p>
<p>4 Бо коли один каже: Я Павлів, — а інший: Я Аполлосів, — то чи не плотські ви?</p>
<p>5 Хто ж тоді Павло і хто Аполлос? Вони лише служителі, через яких ви увірували, причому як кожному дав Господь.</p>
<p>6 Я посадив, Аполлос поливав, а Бог зростив.</p>
<p>7 Тому ні той, що садить, ні той, що поливає, не є чимось, а Бог, Який зрощує.</p>
<p>8 Хто садить і хто поливає є одним, та кожен отримає свою нагороду за своїм трудом.</p>
<p>9 Бо ми співпрацівники Бога, а ви Божа нива, Божа будівля.</p>
<p>10 Я, за даною мені благодаттю Божою, як мудрий будівничий, заклав підвалини, а інший будує на них; кожен же хай дивиться, як будує.</p>
<p>11 Бо ніхто не може закласти інших підвалин, крім закладених, якими є Ісус Христос.</p>
<p>12 Чи будує хто на цих підвалинах із золота, срібла, коштовних каменів, дерева, сіна, соломи —</p>
<p>13 діло кожного стане явним, бо день покаже його, тому що воно відкриється вогнем, і вогонь випробує діло кожного, яким воно є.</p>
<p>14 У кого діло, яке він збудував, уціліє, той отримає нагороду.</p>
<p>15 У кого діло згорить, той зазнає втрати, однак сам спасеться, але так, ніби з вогню.</p>
<p>16 Хіба ви не знаєте, що ви храм Божий і що Дух Божий живе у вас?</p>
<p>17 Якщо хтось нищить храм Божий, то його знищить Бог, бо храм Божий святий, а цей храм — ви.</p>
<p>18 Хай ніхто не обманює себе: якщо хтось серед вас вважає себе мудрим у цьому світі, то хай стане нерозумним, щоб стати мудрим.</p>
<p>19 Бо мудрість цього світу є безумством перед Богом, бо написано: Він ловить мудрих їхньою ж хитрістю.</p>
<p>20 І ще: Господь знає мудрування мудрих, що вони марні.</p>
<p>21 Тому ніхто хай не хвалиться людьми, бо все ваше:</p>
<p>22 чи то Павло, чи Аполлос, чи Кіфа, чи світ, чи життя, чи смерть, чи теперішнє, чи майбутнє — все ваше;</p>
<p>23 ви ж Христові, а Христос — Божий!</p>


<h4>1 КОРИНФЯН 4</h4>
<p>1 Хай людина вважає нас за служителів Христових і управителів таємниць Божих.</p>
<p>2 До того ж, від управителів вимагається, щоб кожен виявився вірним.</p>
<p>3 Для мене дуже мало значить, як судите про мене ви чи людський суд; я і сам про себе не суджу.</p>
<p>4 Бо я нічого не знаю за собою, але тим не виправдовуюсь; суддя ж мені Господь.</p>
<p>5 Тому не судіть ні про що передчасно, доки не прийде Господь, Який і освітить приховане в темряві і виявить наміри сердець, і тоді похвала кожному буде від Бога.</p>
<p>6 Це, брати, я застосував до себе й Аполлоса ради вас, щоб ви навчилися в нас не думати понад те, що написано, щоб ви не величалися один одним перед іншим.</p>
<p>7 Бо хто відрізняє тебе від іншого? І що ти маєш, чого б не отримав? А якщо отримав, то чого хвалишся, ніби не отримав?</p>
<p>8 Ви вже наситились, ви вже розбагатіли, ви без нас зацарювали. О, якби ви дійсно зацарювали, щоб і ми зацарювали з вами!</p>
<p>9 Бо я думаю, що Бог поставив нас, апостолів, останніми, як приречених на смерть, бо ми стали видовищем для світу, для ангелів і для людей.</p>
<p>10 Ми нерозумні ради Христа, а ви розумні у Христі; ми немічні, а ви сильні; ви в славі, а ми в безчесті.</p>
<p>11 Ми до цього часу і голодні, і спраглі, і голі, і биті, і бездомні,</p>
<p>12 і трудимось, працюючи своїми руками. Нас лають — ми благословляємо, нас гонять — ми терпимо,</p>
<p>13 нас лихословлять — ми благаємо; ми досі як сміття для світу, як покидьки для всіх.</p>
<p>14 Пишу це не для того, щоб посоромити вас, а напоумляю вас, як своїх улюблених дітей.</p>
<p>15 Бо хоча у вас безліч наставників у Христі, та не багато батьків, бо це я народив вас у Христі Ісусі Євангелієм.</p>
<p>16 Тому благаю вас: будьте наслідувачами мене.</p>
<p>17 Для цього я послав до вас Тимофія, який є моїм улюбленим і вірним у Господі сином, який нагадає вам про мої шляхи у Христі, як я навчаю скрізь у кожній церкві.</p>
<p>18 Оскільки я ніби не йду до вас, то деякі з вас загордилися.</p>
<p>19 Та я скоро прийду до вас, якщо буде угодно Господу, і пізнаю не слово тих, що загордилися, а силу.</p>
<p>20 Бо Царство Боже не в слові, а в силі.</p>
<p>21 Що ви хочете: з палицею мені прийти до вас чи з любов’ю і духом лагідності?</p>


<h4>1 КОРИНФЯН 5</h4>
<p>1 Взагалі ходять чутки, що серед вас є блуд, і причому такий блуд, який не відомий навіть серед язичників, що хтось за дружину має дружину батька.</p>
<p>2 А ви загордилися, замість того, щоб плакати, щоб був вилучений з-поміж вас той, хто зробив таке діло.</p>
<p>3 А я, як відсутній тілом, але присутній духом, вже вирішив як присутній: того, хто так оце зробив,</p>
<p>4 іменем нашого Господа Ісуса Христа, коли зберетеся ви і мій дух, разом із силою нашого Господа Ісуса Христа</p>
<p>5 видати такого сатані на загибель плоті, щоб дух спасся в день Господа Ісуса.</p>
<p>6 Недобре вам хвалитися. Хіба ви не знаєте, що мала закваска заквашує все тісто?</p>
<p>7 Тож очистіть стару закваску, щоб бути вам новим тістом, оскільки ви прісні, бо й Христос, наша Пасха, заколений за нас.</p>
<p>8 Тому святкуймо не зі старою закваскою, не з закваскою зла і нечестя, а з опрісноками чистоти та істини.</p>
<p>9 Я писав вам у посланні не спілкуватися з блудниками;</p>
<p>10 проте не взагалі з блудниками цього світу, чи користолюбцями, чи грабіжниками, чи ідолослужителями, бо тоді ви повинні були б вийти зі світу.</p>
<p>11 А я писав вам не спілкуватися з тим, хто, називаючись братом, є блудником, чи користолюбцем, чи ідолослужителем, чи лайливцем, чи п’яницею, чи грабіжником; з таким навіть разом не їсти.</p>
<p>12 Бо чого мені судити й зовнішніх? Хіба не внутрішніх ви судите?</p>
<p>13 А зовнішніх судить Бог. Тож вилучіть з-поміж себе нечестивого.</p>


<h4>1 КОРИНФЯН 6</h4>
<p>1 Як сміє хтось із вас, маючи справу проти іншого, судитися перед неправедними, а не перед святими?</p>
<p>2 Хіба ви не знаєте, що святі судитимуть світ? Якщо ж вами буде судитися світ, то невже ви не гідні судити найменші справи?</p>
<p>3 Хіба ви не знаєте, що ми будемо судити ангелів? Чи ж не тим більше життєві справи?</p>
<p>4 Якщо ж ви маєте життєві справи, то призначайте суддями тих, які зневажені в церкві. Кажу це вам на сором.</p>
<p>5 Невже серед вас немає жодного мудрого, який зможе розсудити між своїми братами?</p>
<p>6 Так ні, брат судиться з братом, та ще й перед невіруючими!</p>
<p>7 Взагалі вадою серед вас є вже те, що ви маєте суди між собою. Чому б вам краще не бути скривдженим? Чому б вам краще не бути обібраним?</p>
<p>8 Так ні, ви самі кривдите і оббираєте, та ще й братів!</p>
<p>9 Чи ви не знаєте, що неправедні Царства Божого не успадкують? Не обманюйтесь: ні блудники, ні ідолослужителі, ні перелюбники, ні женоподібні, ні мужоложники,</p>
<p>10 ні злодії, ні користолюбці, ні п’яниці, ні лайливці, ні грабіжники Царства Божого не успадкують.</p>
<p>11 І такими були деякі з вас, але були обмиті, але були освячені, але були виправдані іменем Господа Ісуса і Духом нашого Бога.</p>
<p>12 Усе мені можна, та не все корисно; усе мені можна, та ніщо не буде мати наді мною влади.</p>
<p>13 Їжа для шлунка, і шлунок для їжі, та Бог знищить і те, і інше; тіло ж не для блуду, а для Господа, і Господь для тіла.</p>
<p>14 А Бог і Господа воскресив, і нас воскресить Своєю силою.</p>
<p>15 Хіба ви не знаєте, що ваші тіла є членами Христа? То чи ж взяти мені члени Христа і зробити їх членами блудниці? Ні в якому разі!</p>
<p>16 Чи ви не знаєте, що хто приліплюється до блудниці, той стає одним тілом з нею? Бо «будуть», — сказано, — «двоє однією плоттю».</p>
<p>17 А хто приліплюється до Господа, той стає одним духом з Ним.</p>
<p>18 Тікайте від блуду. Кожен гріх, який тільки вчинить людина, є поза тілом, а хто блудить, той грішить проти власного тіла.</p>
<p>19 Чи ви не знаєте, що ваше тіло є храмом присутнього у вас Святого Духа, Якого ви маєте від Бога, і що ви не свої?</p>
<p>20 Бо ви куплені дорогою ціною. Тож прославляйте Бога у своєму тілі і в своєму дусі, які є Божими.</p>


<h4>1 КОРИНФЯН 7</h4>
<p>1 Що ж стосується того, про що ви писали мені, то добре чоловікові не торкатися жінки.</p>
<p>2 Але, щоб уникнути блуду, кожен хай має свою дружину і кожна хай має свого чоловіка.</p>
<p>3 Чоловік хай віддає дружині належну прихильність; так само й дружина чоловіку.</p>
<p>4 Дружина не має влади над своїм тілом, а чоловік; так само й чоловік не має влади над своїм тілом, а дружина.</p>
<p>5 Не позбавляйте один одного подружніх стосунків, хіба що за згодою на деякий час, щоб віддатися посту й молитві і знову зійтися разом, щоб не спокусив вас сатана через вашу нестриманість.</p>
<p>6 Утім, кажу це в якості поблажки, а не в якості наказу.</p>
<p>7 Бо я хочу, щоб усі люди були як і я; але кожен має свій дар від Бога: один такий, інший інакший.</p>
<p>8 Тож кажу неодруженим і вдовам: добре їм буде, якщо залишаться як і я.</p>
<p>9 Але якщо не можуть стримуватися, то хай одружаться, бо краще одружитися, ніж розпалюватися.</p>
<p>10 А одруженим не я наказую, а Господь: жінці не розлучатися з чоловіком</p>
<p>11 (а якщо й розлучиться, то хай залишається незаміжньою або хай помириться з чоловіком) і чоловіку не залишати дружини.</p>
<p>12 Іншим же я кажу, не Господь: якщо якийсь брат має невіруючу дружину і вона згодна жити з ним, то хай він не розлучається з нею.</p>
<p>13 І жінка, яка має невіруючого чоловіка, і він згодний жити з нею, хай не розлучається з ним.</p>
<p>14 Бо невіруючий чоловік освячений віруючою дружиною і невіруюча дружина освячена віруючим чоловіком; інакше ваші діти були б нечисті, а так вони святі.</p>
<p>15 Якщо ж невіруючий хоче розлучитися, хай розлучається; брат чи сестра в таких випадках не поневолені: до миру покликав нас Господь.</p>
<p>16 Бо звідки ти знаєш, жінко, чи спасеш чоловіка? Або звідки ти знаєш, чоловіче, чи спасеш дружину?</p>
<p>17 Тільки як кожному Бог уділив, як кожного Господь покликав, так хай він і живе. Так я наказую в усіх церквах.</p>
<p>18 Обрізаним хтось був покликаний? Хай не стає необрізаним. Необрізаним хтось був покликаний? Хай не обрізується.</p>
<p>19 Обрізання ніщо, і необрізання ніщо, а все в дотриманні заповідей Божих.</p>
<p>20 Кожен у якому поклику був покликаний, у такому хай і залишається.</p>
<p>21 Рабом ти був покликаний? Не переймайся, але якщо можеш стати вільним, то краще скористайся.</p>
<p>22 Бо в Господі покликаний рабом є вільновідпущеником Господа, так само й покликаний вільним є рабом Христа.</p>
<p>23 Ви куплені дорогою ціною; не ставайте рабами людей.</p>
<p>24 Кожен у якому поклику був покликаний, брати, у такому хай і залишається перед Богом.</p>
<p>25 Стосовно ж дів я не маю повеління від Господа, а висловлюю думку як той, хто отримав від Господа милість бути вірним.</p>
<p>26 Тож вважаю за краще з огляду на теперішню необхідність, що добре людині бути як є.</p>
<p>27 Ти зв’язаний із дружиною? Не шукай розв’язання. Ти відв’язаний від дружини? Не шукай дружини.</p>
<p>28 Але якщо й оженишся, не згрішиш, і якщо діва вийде заміж, не згрішить; але такі матимуть скорботу в плоті, а я хочу уберегти вас від цього.</p>
<p>29 Я те кажу, брати, що час короткий; надалі, хай і ті, що мають дружин, будуть як ті, що не мають;</p>
<p>30 і ті, що плачуть, як ті, що не плачуть; і ті, що радіють, як ті, що не радіють; і ті, що купують, як ті, що не набувають;</p>
<p>31 і ті, що користуються цим світом, як ті, що не користуються, бо минає образ цього світу.</p>
<p>32 Я ж хочу, щоб ви були без турбот. Нежонатий дбає про Господнє, як догодити Господу,</p>
<p>33 а жонатий дбає про мирське, як догодити дружині.</p>
<p>34 Є різниця між дружиною і дівою. Незаміжня дбає про Господнє, щоб бути святою і тілом, і духом, а заміжня дбає про мирське, як догодити чоловіку.</p>
<p>35 Кажу це для вашої ж користі; не для того, щоб накинути на вас петлю, а щоб ви пристойно й постійно служили Господу без відволікань.</p>
<p>36 Якщо ж хтось вважає, що діє непристойно стосовно своєї діви, якщо вона перезріє і такою повинна буде залишатись, то хай робить, що хоче; він не згрішить; хай такі виходять заміж.</p>
<p>37 А хто твердо стоїть у своєму серці і, не маючи необхідності, а маючи владу над своєю волею, вирішив у своєму серці зберігати свою діву, той робить добре.</p>
<p>38 Тому, хто видає заміж свою діву, робить добре, а хто не видає заміж, робить краще.</p>
<p>39 Дружина зв’язана законом, поки живе її чоловік; а якщо її чоловік помре, вона вільна вийти заміж за кого хоче, тільки в Господі.</p>
<p>40 Та, на мою думку, вона буде блаженнішою, якщо залишиться як є; а я вважаю, що і я маю Духа Божого.</p>


<h4>1 КОРИНФЯН 8</h4>
<p>1 Що ж стосується ідоло-жертовного, то ми знаємо, що всі ми маємо знання. Знання робить гордим, а любов збудовує.</p>
<p>2 Хто ж думає, що він щось знає, той ще нічого не знає, як треба знати.</p>
<p>3 А хто любить Бога, той пізнаний Ним.</p>
<p>4 Отже, що стосується вживання в їжу ідоложертовного, то ми знаємо, що ідол у світі — ніщо і що немає іншого Бога, крім Одного.</p>
<p>5 Бо хоч і є так звані боги чи то на небі, чи то на землі (як є багато богів і багато господарів),</p>
<p>6 але в нас один Бог — Отець, від Якого все, і ми для Нього, і один Господь — Ісус Христос, через Якого все, і ми через Нього.</p>
<p>7 Та не в усіх таке знання; деякі й досі із совістю, що визнає ідолів, їдять м'ясо як ідоложертовне, і їхня совість, будучи немічною, оскверняється.</p>
<p>8 Їжа не наближає нас до Бога, бо ми ні кращі, якщо їмо, ні гірші, якщо не їмо.</p>
<p>9 Та стережіться, щоб ця ваша свобода не послужила спотиканням для немічних.</p>
<p>10 Бо якщо хтось побачить, що ти, маючи знання, возлежиш у капищі, то чи не буде заохочена його совість, як немічного, їсти ідоложертовне?</p>
<p>11 І від твого знання загине немічний брат, за якого помер Христос.</p>
<p>12 А грішачи так проти братів і ранячи їхню немічну совість, ви грішите проти Христа.</p>
<p>13 Тому, якщо їжа спокушає мого брата, я не буду їсти м’яса повік, щоб не спокусити мого брата.</p>


<h4>1 КОРИНФЯН 9</h4>
<p>1 Хіба я не апостол? Хіба я не вільний? Хіба я не бачив Ісуса Христа, нашого Господа? Хіба не моє діло — ви в Господі?</p>
<p>2 Якщо для інших я не апостол, то для вас апостол, бо печать мого апостольства — ви в Господі.</p>
<p>3 Це моя відповідь тим, які судять мене.</p>
<p>4 Хіба ми не маємо влади їсти й пити?</p>
<p>5 Хіба ми не маємо влади возити з собою сестру-дружину, як і інші апостоли, і брати Господні, і Кіфа?</p>
<p>6 Чи тільки я і Варнава не маємо влади не працювати?</p>
<p>7 Хто коли служить у війську за власний рахунок? Хто садить виноградник і не їсть його плодів? Чи хто пасе отару і не п’є молока від отари?</p>
<p>8 Хіба я кажу це за людським міркуванням? Чи не каже це й Закон?</p>
<p>9 Бо в Законі Мойсея написано: Не одягай намордника на вола, що молотить. Хіба про волів дбає Бог?</p>
<p>10 Чи, звичайно, для нас це сказано? Так, для нас це було написано, бо хто оре, той повинен орати в надії, і хто молотить, той повинен молотити в надії отримати очікуване.</p>
<p>11 Якщо ми посіяли у вас духовне, то чи велика річ, якщо пожнемо у вас плотське?</p>
<p>12 Якщо інші мають владу над вами, то чи не тим більше ми? Але ми не користувалися цією владою, а все переносимо, щоб не поставити якоїсь перешкоди Євангелію Христовому.</p>
<p>13 Хіба ви не знаєте, що ті, які виконують священнодії, годуються від Храму і ті, які служать при жертовнику, отримують долю від жертовника?</p>
<p>14 Так і Господь звелів тим, що проповідують Євангеліє, жити від проповіді Євангелія.</p>
<p>15 Та я нічим таким не користувався, а це написав не для того, щоб так було зі мною, бо мені краще померти, аніж щоб хтось знищив мою похвальбу.</p>
<p>16 Бо якщо я проповідую Євангеліє, то немає мені чим хвалитися, бо на мені лежить обов’язок, і горе мені, якщо я не проповідую Євангеліє.</p>
<p>17 Бо якщо я роблю це добровільно, то буде мені нагорода, а якщо недобровільно, то мені довірено управління.</p>
<p>18 За що ж мені нагорода? За те, що, проповідуючи Євангеліє, я пропоную Євангеліє Христове безкоштовно, щоб не користуватися своєю владою в Євангелії.</p>
<p>19 Бо, будучи вільним від усіх, я поневолив себе всім, щоб придбати більше.</p>
<p>20 Для іудеїв я став як іудей, щоб придбати іудеїв; для підзаконних — як підзаконний, щоб придбати підзаконних;</p>
<p>21 для тих, що без Закону, — як той, що без Закону (не будучи без Закону перед Богом, а підзаконний Христу), щоб придбати тих, що без Закону;</p>
<p>22 для немічних я став як немічний, щоб придбати немічних; для всіх я став усім, щоб спасти бодай декого.</p>
<p>23 А це роблю ради Євангелія, щоб стати його співучасником.</p>
<p>24 Хіба ви не знаєте, що на змаганнях біжать усі бігуни, але нагороду отримує один? Біжіть так, щоб здобути її.</p>
<p>25 Кожен учасник змагання утримується від усього: ті, щоб отримати тлінний вінок, а ми — нетлінний.</p>
<p>26 Тому сам я біжу не так, ніби без цілі, б’юся на кулаках не так, ніби б’ю повітря,</p>
<p>27 але впокорюю й поневолюю своє тіло, щоб, проповідавши іншим, самому не виявитись негідним.</p>


<h4>1 КОРИНФЯН 10</h4>
<p>1 Не хочу ж, брати, щоб ви не знали, що всі наші отці були під хмарою, і всі пройшли через море,</p>
<p>2 і всі охрестилися в Мойсея у хмарі і в морі,</p>
<p>3 і всі їли ту саму духовну їжу,</p>
<p>4 і всі пили той самий духовний напій, бо пили з духовної скелі, що йшла за ними, а тою скелею був Христос.</p>
<p>5 Та не до багатьох із них благоволив Бог, бо вони були знищені в пустелі.</p>
<p>6 А це були прообрази для нас, щоб ми не були похітливі на зло, як вони були похітливі.</p>
<p>7 І не будьте ідолослужителями, як деякі з них, як написано: Народ сів їсти і пити, і встав, щоб гратися.</p>
<p>8 І не блудімо, як деякі з них блудили, і в один день полягло двадцять три тисячі.</p>
<p>9 І не спокушаймо Христа, як деякі з них спокушали і були погублені зміями.</p>
<p>10 І не ремствуйте, як деякі з них рéмствували і були погублені губителем.</p>
<p>11 Усе це відбувалося з ними як прообрази, а написано було для настанови нам, для кого настав кінець віків.</p>
<p>12 Тому, хто думає, що він стоїть, хай стережеться, щоб не впасти.</p>
<p>13 Вас спіткала спокуса не інакша, як людська, та вірний Бог, Який не допустить, щоб ви були спокушувані більше, ніж можете, але зі спокусою дасть і вихід, щоб ви могли перенести.</p>
<p>14 Тому, мої улюблені, тікайте від ідолослужіння.</p>
<p>15 Кажу як розумним; самі посудіть, що я кажу.</p>
<p>16 Чаша благословіння, яку благословляємо, хіба не є участю в крові Христа? Хліб, який ламаємо, хіба не є участю в тілі Христа?</p>
<p>17 Оскільки є один хліб, то ми, численні, становимо одне тіло, бо всі споживаємо від одного хліба.</p>
<p>18 Подивіться на Ізраїль по плоті: хіба ті, що їдять жертви, не є учасниками жертовника?</p>
<p>19 Що я хочу сказати? Що ідол є чимось чи що ідоложертовне є чимось?</p>
<p>20 Ні, а що язичники, приносячи жертви, приносять їх бісам, а не Богу; а я не хочу, щоб ви були спільниками бісів.</p>
<p>21 Не можете пити чашу Господню і чашу бісівську; не можете споживати стіл Господній і стіл бісівський.</p>
<p>22 Чи ми будемо викликати ревнощі в Господа? Хіба ми сильніші за Нього?</p>
<p>23 Усе мені можна, та не все корисно; усе мені можна, та не все збудовує.</p>
<p>24 Ніхто хай не шукає користі собі, а кожен користі іншому.</p>
<p>25 Усе, що продається на м’ясному ринку, їжте, ні про що не розпитуючи ради совісті.</p>
<p>26 Бо Господня земля і те, що наповнює її.</p>
<p>27 Якщо хтось із невіруючих запросить вас і ви захочете піти, то все, що подадуть вам, їжте, ні про що не розпитуючи ради совісті.</p>
<p>28 А якщо хтось скаже вам: Це ідоложертовне, — то не їжте ради того, хто повідомив, і ради совісті, бо Господня земля і те, що наповнює її.</p>
<p>29 Совість же маю на увазі не свою, а іншого, бо чого моя свобода має судитися совістю іншого?</p>
<p>30 Якщо я споживаю з подякою, то навіщо мене лихословити за те, за що я дякую?</p>
<p>31 Отже, чи ви їсте, чи п’єте, чи щось інше робите, все робіть для слави Божої.</p>
<p>32 Не вводьте в спокусу ні іудеїв, ні еллінів, ні Церкву Божу,</p>
<p>33 як і я всім в усьому догоджаю, шукаючи користі не собі, а багатьом, щоб вони спаслися.</p>


<h4>1 КОРИНФЯН 11</h4>
<p>1 Будьте наслідувачами мене, як і я Христа.</p>
<p>2 Хвалю вас, брати, що ви пам’ятаєте мене в усьому і тримаєтесь передань, як я і передав вам.</p>
<p>3 Та хочу, щоб ви знали, що кожному чоловіку голова — Христос, голова жінці — чоловік, а голова Христу — Бог.</p>
<p>4 Кожен чоловік, який молиться чи пророкує з покритою головою, осоромлює свою голову.</p>
<p>5 А кожна жінка, яка молиться чи пророкує з непокритою головою, осоромлює свою голову, бо це те саме, що бути поголеною.</p>
<p>6 Бо якщо жінка не покривається, то хай і пострижеться, а якщо жінці соромно бути постриженою чи поголеною, то хай покривається.</p>
<p>7 Бо чоловік не повинен покривати голову, будучи образом і славою Бога, а жінка є славою чоловіка.</p>
<p>8 Бо не чоловік від жінки, а жінка від чоловіка;</p>
<p>9 і не чоловік був створений для жінки, а жінка для чоловіка.</p>
<p>10 Тому жінка повинна мати на голові знак влади для ангелів.</p>
<p>11 Утім, у Господі ні чоловік без жінки, ні жінка без чоловіка.</p>
<p>12 Бо як жінка від чоловіка, так і чоловік через жінку, а все від Бога.</p>
<p>13 Посудіть у собі: чи личить жінці молитися Богу непокритою?</p>
<p>14 Чи ж не сама природа вчить вас, що коли чоловік має довге волосся, то це безчестя для нього,</p>
<p>15 а коли жінка має довге волосся, то це слава для неї? Тому що волосся дано їй у якості покривала.</p>
<p>16 А якщо хтось хоче посперечатися, то ми такого звичаю не маємо, ані церкви Божі.</p>
<p>17 Даючи цей наказ, я не хвалю вас, що ви збираєтесь не на краще, а на гірше.</p>
<p>18 Бо, по перше, чую, що, коли ви збираєтесь у церкві, серед вас є розділення, чому я частково вірю.</p>
<p>19 Бо мають бути серед вас і поділи, щоб виявилися серед вас гідні.</p>
<p>20 Тож коли ви збираєтесь разом, то неможливо їсти вечерю Господню.</p>
<p>21 Бо кожен під час їди споживає свою вечерю перед іншим, і один голодний, а інший напивається.</p>
<p>22 Хіба у вас немає домів, щоб їсти і пити? Чи ви зневажаєте Церкву Божу і осоромлюєте тих, що не мають? Що вам сказати? Похвалити вас за це? Не похвалю.</p>
<p>23 Бо я від Господа прийняв те, що й передав вам, що Господь Ісус у ту ніч, у яку був зраджений, узяв хліб,</p>
<p>24 і, віддавши подяку, розламав, і сказав: Беріть, їжте; це Моє тіло, яке за вас ламається; це робіть на згадку про Мене.</p>
<p>25 Так само й чашу взяв після вечері, кажучи: Ця чаша — Новий Завіт у Моїй крові; це робіть щоразу, коли будете пити на згадку про Мене.</p>
<p>26 Бо щоразу, коли ви їсте цей хліб і п’єте цю чашу, ви смерть Господню звіщаєте, поки Він не прийде.</p>
<p>27 Тому, хто буде їсти цей хліб чи пити чашу Господню недостойно, той буде винний проти тіла і крові Господньої.</p>
<p>28 Тож хай випробовує себе людина і таким чином хай їсть від хліба і п’є від чаші.</p>
<p>29 Бо хто їсть і п’є недостойно, той їсть і п’є собі на засудження, не відрізняючи тіла Господнього.</p>
<p>30 Через це багато серед вас немічних, хворих і чимало спочило.</p>
<p>31 Бо якби ми самі себе судили, то не були б судимими;</p>
<p>32 а будучи судимими, караємося Господом, щоб не бути засудженими зі світом.</p>
<p>33 Тому, брати мої, збираючись їсти, чекайте один одного.</p>
<p>34 А якщо хтось голодний, то хай їсть удома, щоб вам не збиратися на засудження. Інше ж влаштую, як прийду.</p>


<h4>1 КОРИНФЯН 12</h4>
<p>1 Що ж стосується духовних дарів, то я не хочу, брати, щоб ви не знали.</p>
<p>2 Ви знаєте, що ви були язичниками, яких тягнуло до безмовних ідолів, ніби вас вели.</p>
<p>3 Тому кажу вам, що ніхто, хто говорить Духом Божим, не назве Ісуса проклятим і ніхто не може назвати Ісуса Господом, як тільки Святим Духом.</p>
<p>4 Дари різні, а Дух той самий;</p>
<p>5 і служіння різні, а Господь той самий;</p>
<p>6 і дії різні, а Бог той самий, Який чинить усe в усіх.</p>
<p>7 Кожному ж прояв Духа дається на користь.</p>
<p>8 Бо одному Духом дається слово мудрості, іншому — слово знання тим самим Духом,</p>
<p>9 іншому — віра тим самим Духом, іншому — дари зцілення тим самим Духом,</p>
<p>10 іншому — чинення чудес, іншому — пророкування, іншому — розрізнення духів, іншому — різні мови, іншому — тлумачення мов.</p>
<p>11 Усе це чинить один і той самий Дух, розподіляючи кожному окремо, як Він хоче.</p>
<p>12 Бо як тіло одне, але має багато членів, і всі члени одного тіла, хоча їх багато, є одним тілом, так і Христос.</p>
<p>13 Бо й одним Духом усі ми були охрещені в одне тіло, чи то іудеї, чи елліни, чи раби, чи вільні, і всі одним Духом були напоєні.</p>
<p>14 Бо й тіло складається не з одного члена, а з багатьох.</p>
<p>15 Якщо нога скаже: Раз я не рука, я не належу тілу, — то хіба вона через це не належить тілу?</p>
<p>16 І якщо вухо скаже: Раз я не око, я не належу тілу, — то хіба воно через це не належить тілу?</p>
<p>17 Якщо все тіло складається з ока, то де слух? Якщо все складається зі слуху, то де нюх?</p>
<p>18 Та Бог розмістив члени в тілі, кожного з них, як було Йому угодно.</p>
<p>19 Якби всі вони були одним членом, то де було б тіло?</p>
<p>20 А так членів багато, а тіло одне.</p>
<p>21 Не може ж око сказати руці: Ти мені не потрібна, — або також голова ногам: Ви мені не потрібні.</p>
<p>22 Навпаки, ті члени тіла, які здаються слабшими, набагато більше потрібні;</p>
<p>23 і які здаються нам менш поважними в тілі, тих оточуємо більшою повагою;</p>
<p>24 і наші непристойні члени отримують більшу пристойність, а наші пристойні члени не мають в тому потреби. Та Бог склав тіло так, що дав обділеному більшу повагу,</p>
<p>25 щоб не було розділення в тілі, а щоб члени однаково дбали один про одного.</p>
<p>26 І якщо страждає один член, з ним страждають усі члени; якщо славиться один член, з ним радіють усі члени.</p>
<p>27 Ви тіло Христове, а поодинці — члени.</p>
<p>28 І одних Бог поставив у церкві, по перше, апостолами, по друге, пророками, по третє, вчителями, потім чудотворцями, потім дав дари зцілення, допомоги, керування, різних мов.</p>
<p>29 Хіба всі апостоли? Хіба всі пророки? Хіба всі вчителі? Хіба всі чудотворці?</p>
<p>30 Хіба всі мають дари зцілення? Хіба всі говорять мовами? Хіба всі тлумачать?</p>
<p>31 Ревно прагніть найкращих дарів, і я покажу вам ще кращий шлях.</p>


<h4>1 КОРИНФЯН 13</h4>
<p>1 Якщо я говорю мовами людськими й ангельськими, а любові не маю, то я мідь дзвеняча чи кімвал брязкучий.</p>
<p>2 І якщо я маю дар пророцтва і розумію всі таємниці і все знання, і якщо маю всю віру, так що можу гори переставляти, а любові не маю, то я ніщо.</p>
<p>3 І якщо я роздам усе своє майно, і якщо віддам своє тіло на спалення, а любові не маю, то не буде мені ніякої користі.</p>
<p>4 Любов довготерпить, милосердствує, любов не заздрить, любов не вихваляється, не гордиться,</p>
<p>5 не поводиться непристойно, не шукає свого, не дратується, не мислить зла,</p>
<p>6 не радіє неправедності, а радується істині,</p>
<p>7 усе переносить, усьому вірить, усього сподівається, усе терпить.</p>
<p>8 Любов ніколи не перестає, хоча й пророцтва скíнчаться, і мови припиняться, і знання зникне.</p>
<p>9 Бо ми частково знаємо і частково пророкуємо.</p>
<p>10 Коли ж настане досконале, тоді часткове скінчиться.</p>
<p>11 Коли я був дитиною, то по дитячому говорив, по дитячому мислив, по дитячому міркував, а коли став дорослим, то залишив дитяче.</p>
<p>12 Бо зараз ми бачимо ніби в дзеркалі, неясно, а тоді — лицем до лиця; зараз я знаю частково, а тоді пізнаю так, як і я пізнаний.</p>
<p>13 А зараз залишаються оці три: віра, надія, любов, — та найбільша з них — любов.</p>


<h4>1 КОРИНФЯН 14</h4>
<p>1 Досягайте любові; ревно прагніть духовних дарів, а краще, щоб ви пророкували.</p>
<p>2 Бо хто говорить незнайомою мовою, той говорить не людям, а Богу; бо ніхто не розуміє його, а він духом говорить таємниці.</p>
<p>3 А хто пророкує, той говорить людям для збудування, наставляння й утішання.</p>
<p>4 Хто говорить незнайомою мовою, той збудовує себе, а хто пророкує, той збудовує церкву.</p>
<p>5 Я хочу, щоб усі ви говорили мовами, а краще, щоб ви пророкували; бо хто пророкує, є більшим від того, хто говорить мовами, хіба що він буде й тлумачити, щоб церква отримала збудування.</p>
<p>6 Та якщо я прийду до вас, брати, і буду говорити незнайомими мовами, то яку користь принесу вам, якщо не скажу вам чи одкровенням, чи знанням, чи пророцтвом, чи навчанням?</p>
<p>7 Навіть неживі предмети, що видають звук, чи то сопілка, чи кіфара, якщо не видадуть виразних тонів, як зрозуміють, що грається на сопілці чи на кіфарі?</p>
<p>8 І якщо труба видасть непевний звук, хто стане готуватись до бою?</p>
<p>9 Так і ви якщо не вимовите язиком зрозумілих слів, як зрозуміють, що говориться? Адже ви будете говорити на вітер.</p>
<p>10 Скільки, наприклад, є різних слів у світі, і жодне з них не без значення.</p>
<p>11 Якщо ж я не розумію значення слів, то я буду для того, хто говорить, іноземцем і той, хто говорить, буде для мене іноземцем.</p>
<p>12 Так і ви, оскільки ви ревно прагнете духовних дарів, старайтесь збагачуватися ними для збудування церкви.</p>
<p>13 Тому, хто говорить незнайомою мовою, хай молиться, щоб йому тлумачити.</p>
<p>14 Бо якщо я молюся незнайомою мовою, то мій дух молиться, а мій розум залишається безплідним.</p>
<p>15 Як же бути? Буду молитися духом і буду молитися й розумом; буду співати духом і буду співати й розумом.</p>
<p>16 Бо якщо ти будеш благословляти духом, то як той, що знаходиться в положенні необізнаного, скаже «амінь» на твою подяку, коли він не розуміє, що ти говориш?</p>
<p>17 Ти то добре дякуєш, але інший не збудовується.</p>
<p>18 Дякую моєму Богу, що я більше за всіх вас говорю мовами;</p>
<p>19 але в церкві хочу сказати п’ять слів своїм розумом, щоб наставити й інших, ніж безліч слів незнайомою мовою.</p>
<p>20 Брати, не будьте дітьми розумом; на зло будьте дітьми, а розумом будьте дорослими.</p>
<p>21 У Законі написано: Іншими мовами й іншими вустами буду говорити до цього народу, та вони й тоді не послухають Мене, — каже Господь.</p>
<p>22 Отже, мови служать знаменням не для віруючих, а для невіруючих; а пророцтво — не для невіруючих, а для віруючих.</p>
<p>23 Якщо ж уся церква збереться разом, і всі будуть говорити незнайомими мовами, і ввійдуть необізнані чи невіруючі, то чи не скажуть вони, що ви божевільні?</p>
<p>24 А якщо всі будуть пророкувати і ввійде хтось невіруючий чи необізнаний, то він усіма викривається, усіма судиться.</p>
<p>25 І так таємниці його серця стають явними, і так він, упавши ниць, поклониться Богу і скаже: Дійсно серед вас є Бог!</p>
<p>26 Як же бути, брати? Коли ви збираєтесь, у кожного з вас є псалом, є повчання, є мова, є одкровення, є тлумачення; усе хай буде для збудування.</p>
<p>27 Якщо хтось говорить незнайомою мовою, то хай говорять по двоє чи щонайбільше по троє, і то по черзі, а один хай тлумачить.</p>
<p>28 Якщо ж немає тлумача, то хай мовчить у церкві, а хай говорить собі і Богу.</p>
<p>29 І пророків хай говорить двоє чи троє, а інші хай розмірковують.</p>
<p>30 Якщо ж буде одкровення іншому, що сидить там, то перший хай мовчить.</p>
<p>31 Бо всі ви можете пророкувати по одному, щоб усі навчалися і всі вмовлялися.</p>
<p>32 І духи пророків коряться пророкам.</p>
<p>33 Тому що Бог не є Богом безладдя, а миру, як в усіх церквах у святих.</p>
<p>34 Ваші жінки в церквах хай мовчать, бо не дозволено їм говорити, а бути в покорі, як каже й Закон.</p>
<p>35 Якщо ж вони хочуть чомусь навчитися, то хай питають своїх чоловіків удома, бо непристойно жінкам говорити в церкві.</p>
<p>36 Чи від вас вийшло слово Боже? Чи до вас одних прийшло?</p>
<p>37 Якщо хтось вважає себе пророком чи духовним, то хай визнає, що те, що я пишу вам, є заповіді Господні.</p>
<p>38 Якщо ж хтось не розуміє, то хай собі не розуміє.</p>
<p>39 Отже, брати, ревно прагніть пророкувати, та не забороняйте говорити й мовами.</p>
<p>40 Тільки все хай буде пристойно й упорядковано.</p>


<h4>1 КОРИНФЯН 15</h4>
<p>1 Звіщаю вам, брати, Євангеліє, яке я благовістив вам, яке ви й прийняли, в якому й стоїте,</p>
<p>2 яким і спасаєтесь, якщо тримаєте в пам’яті, яким словом я благовістив вам, хіба що ви даремно увірували.</p>
<p>3 Бо я передав вам насамперед те, що й сам прийняв: що Христос помер за наші гріхи за Писанням,</p>
<p>4 і що Він був похований, і що воскрес на третій день за Писанням;</p>
<p>5 і що з’явився Кіфі, потім Дванадцятьом,</p>
<p>6 потім з’явився одночасно більш ніж п’ятистам братам, більшість яких живе й досі, а деякі й спочили;</p>
<p>7 потім з’явився Якову, потім усім апостолам;</p>
<p>8 а після всіх з’явився й мені, ніби якомусь недоноску.</p>
<p>9 Бо я найменший з апостолів, який не гідний називатись апостолом, тому що гнав Церкву Божу.</p>
<p>10 Та благодаттю Божою я є тим, ким є, і Його благодать до мене не була марною, але я потрудився більше за всіх них; утім, не я, а благодать Божа, яка зі мною.</p>
<p>11 Отже, чи я, чи вони, ми так проповідуємо, і ви так увірували.</p>
<p>12 Якщо ж про Христа проповідується, що Він воскрес із мертвих, то як деякі серед вас кажуть, що немає воскресіння мертвих?</p>
<p>13 Якщо немає воскресіння мертвих, то й Христос не воскрес.</p>
<p>14 А якщо Христос не воскрес, то, значить, даремна наша проповідь, даремна й ваша віра.</p>
<p>15 Та й ми виявляємося лжесвідками про Бога, тому що свідчили про Бога, що Він воскресив Христа, Якого Він не воскрешав, якщо мертві дійсно не воскресають.</p>
<p>16 Бо якщо мертві не воскресають, то й Христос не воскрес.</p>
<p>17 А якщо Христос не воскрес, то марна ваша віра: ви ще у своїх гріхах.</p>
<p>18 Тоді й ті, що спочили в Христі, загинули.</p>
<p>19 Якщо ми тільки в цьому житті надіємось на Христа, то ми жалюгідніші за всіх людей.</p>
<p>20 Та Христос воскрес із мертвих, став первоплодом із покійних.</p>
<p>21 Бо оскільки через людину смерть, то через людину й воскресіння.</p>
<p>22 Бо як в Адамі всі помирають, так і в Христі всі оживуть,</p>
<p>23 кожен у своєму порядку: первоплід Христос, потім Христові при Його приході.</p>
<p>24 Потім — кінець, коли Він передасть царство Богу і Отцю, коли знищить усяке начальство і всяку владу і силу.</p>
<p>25 Бо Він має царювати, поки не покладе всіх ворогів під Свої ноги.</p>
<p>26 Останній ворог буде знищений — смерть.</p>
<p>27 Бо Він все підкорив під Його ноги. Коли ж Він скаже, що все підкорено, то ясно, що крім Того, Хто підкорив Йому все.</p>
<p>28 Коли ж буде підкорено Йому все, тоді й Сам Син підкориться Тому, Хто підкорив Йому все, щоб Бог був все в усьому.</p>
<p>29 Інакше що робитимуть ті, які хрестяться за мертвих? Якщо мертві зовсім не воскресають, то навіщо їм і хреститися за мертвих?</p>
<p>30 Навіщо й нам увесь час наражатися на небезпеку?</p>
<p>31 Я щодня помираю: запевняю похвальбою вами, яку я маю у Христі Ісусі, нашому Господі.</p>
<p>32 Якщо я за людським звичаєм боровся із звірами в Ефесі, то яка мені користь? Якщо мертві не воскресають, то станемо їсти й пити, бо завтра помремо.</p>
<p>33 Не обманюйтесь: лихі товариства псують добрі звичаї.</p>
<p>34 Протверезійте до праведності і не грішіть, бо деякі з вас не мають пізнання Бога. Кажу це вам на сором.</p>
<p>35 Але хтось скаже: Як воскреснуть мертві? У якому тілі вони прийдуть?</p>
<p>36 Нерозумний! Те, що ти сам сієш, не оживе, якщо не помре.</p>
<p>37 І те, що ти сієш, ти не майбутнє тіло сієш, а голе зерно, наприклад, пшеничне чи якесь інше.</p>
<p>38 А Бог дає йому тіло, як Йому угодно, причому кожній насінині — своє тіло.</p>
<p>39 Не всяка плоть є такою самою плоттю, але одна плоть у людей, інша плоть у тварин, ще інша у риби, ще інша у птахів.</p>
<p>40 Також є тіла небесні і тіла земні, але одна слава в небесних, а інша — в земних.</p>
<p>41 Одна слава в сонця, інша слава в місяця, а ще інша слава в зірок, бо зірка від зірки відрізняється славою.</p>
<p>42 Так і з воскресінням мертвих: сіється в тлінні, воскресає в нетлінні;</p>
<p>43 сіється в безчесті, воскресає в славі; сіється в немочі, воскресає в силі;</p>
<p>44 сіється тіло душевне, воскресає тіло духовне. Є тіло душевне, а є тіло духовне.</p>
<p>45 Так і написано: Перша людина Адам стала живою душею, а останній Адам — життєдайним духом.</p>
<p>46 Але не духовне спочатку, а душевне, потім духовне.</p>
<p>47 Перша людина — з землі, земляна, друга людина — Господь з неба.</p>
<p>48 Яка земляна, такі й земляні, і яка небесна, такі й небесні.</p>
<p>49 І як ми носили образ земляної, так будемо носити й образ небесної.</p>
<p>50 Я те кажу, брати, що плоть і кров не можуть успадкувати Царства Божого і тління не успадковує нетління.</p>
<p>51 Ось кажу вам таємницю: не всі ми помремо, та всі змінимось —</p>
<p>52 умить, як оком змигнути, при останній трубі; бо вона затрубить, і мертві воскреснуть нетлінними, а ми змінимось.</p>
<p>53 Бо це тлінне має одягнутися в нетління і це смертне — одягнутися в безсмертя.</p>
<p>54 Коли ж це тлінне одягнеться в нетління і це смертне одягнеться в безсмертя, тоді збудеться написане слово: «Смерть поглинута перемогою!»</p>
<p>55 Смерте, де твоє жало? Могило, де твоя перемога?</p>
<p>56 Жало же смерті — гріх, а сила гріха — Закон.</p>
<p>57 Та подяка Богу, Який дає нам перемогу через нашого Господа Ісуса Христа!</p>
<p>58 Тому, брати мої улюблені, будьте тверді, непохитні, завжди зростайте в ділі Господнім, знаючи, що ваш труд не даремний у Господі.</p>


<h4>1 КОРИНФЯН 16</h4>
<p>1 Що стосується збору для святих, то як я наказав церквам Галатійським, так і ви зробіть.</p>
<p>2 У перший день тижня кожен із вас хай відкладає в себе і зберігає те, що вдасться, щоб не робити зборів тоді, коли я прийду.</p>
<p>3 Коли ж прийду, то кого уповноважите листами, тих я пошлю віднести ваш дар у Єрусалим.</p>
<p>4 А якщо буде доцільно піти й мені, то вони підуть зі мною.</p>
<p>5 Я ж прийду до вас тоді, коли пройду через Македонію, бо я проходжу через Македонію.</p>
<p>6 У вас же, можливо, побуду або й перезимую, щоб ви вирядили мене туди, куди буду йти.</p>
<p>7 Бо зараз не хочу бачитися з вами мимохідь, а сподіваюсь побути у вас деякий час, якщо дозволить Господь.</p>
<p>8 Я ж пробуду в Ефесі до П’ятидесятниці.</p>
<p>9 Бо для мене відчинені великі й дієві двері, та багато й противників.</p>
<p>10 Якщо прийде Тимофій, то дивіться, щоб він був у вас без страху, бо він робить діло Господнє, як і я.</p>
<p>11 Тому хай ніхто не зневажає його, а вирядіть його з миром, щоб він прийшов до мене, бо я чекаю його з братами.</p>
<p>12 Що стосується брата Аполлоса, то я дуже просив його прийти до вас з братами, та в нього зовсім не було бажання приходити зараз, а він прийде, коли матиме нагоду.</p>
<p>13 Пильнуйте, стійте у вірі, будьте мужніми, сильними.</p>
<p>14 Все у вас хай буде з любов’ю.</p>
<p>15 Благаю вас, брати (ви знаєте дім Стефана, що він є первоплодом Ахаї і що вони присвятили себе служінню святим),</p>
<p>16 щоб і ви корилися таким і кожному, хто співпрацює і трудиться.</p>
<p>17 Я радий приходу Стефана, Фортуната й Ахаїка, тому що вони надолужили нестачу вас.</p>
<p>18 Бо вони заспокоїли мій дух і ваш; тож визнавайте таких.</p>
<p>19 Вітають вас асійські церкви; сердечно вітають вас у Господі Акіла й Пріскілла разом із церквою в їхньому домі.</p>
<p>20 Вітають вас усі брати. Привітайте один одного святим поцілунком.</p>
<p>21 Це привітання моєю, Павловою, рукою.</p>
<p>22 Хто не любить Господа Ісуса Христа, хай буде проклятий! Маранафа!</p>
<p>23 Благодать Господа Ісуса Христа з вами!</p>
<p>24 Моя любов з усіма вами у Христі Ісусі! Амінь.</p>

<h1><h2>Друге послання апостола Павла до коринфян</h2>
<h4>2 КОРИНФЯН 1</h4>
<p>1 Павло, з волі Божої апостол Ісуса Христа, і брат Тимофій — церкві Божій, що в Коринфі, з усіма святими по всій Ахаї:</p>
<p>2 благодать вам і мир від Бога, нашого Отця, і Господа Ісуса Христа!</p>
<p>3 Благословенний Бог і Отець нашого Господа Ісуса Христа, Отець милосердя і Бог усякої втіхи,</p>
<p>4 Який утішає нас в усій нашій скорботі, щоб і ми могли втішати тих, що в усякій скорботі, тією втіхою, якою Бог утішає нас самих.</p>
<p>5 Бо як примножуються в нас страждання Христа, так через Христа примножується і наша втіха.</p>
<p>6 Якщо ж ми зазнаємо скорбот, то це ради вашої втіхи й спасіння, що діє у перенесенні тих само страждань, якими й ми страждаємо; якщо утішаємося, то це ради вашої втіхи й спасіння.</p>
<p>7 І наша надія щодо вас тверда, знаючи, що як ви є учасниками страждань, так будете й учасниками втіхи.</p>
<p>8 Бо ми не хочемо, брати, щоб ви не знали про нашу скорботу, яка сталася з нами в Асії, що ми були надзвичайно обтяжені понад силу, так що й втратили надію залишитися в живих,</p>
<p>9 а самі в собі мали смертний вирок, щоб надіятися не на себе, а на Бога, що воскрешає мертвих,</p>
<p>10 Який врятував нас від такої близької смерті і рятує, на Якого надіємося, що і ще врятує,</p>
<p>11 при допомозі і вашої молитви за нас, щоб за дароване нам завдяки багатьом від багатьох людей піднеслася подяка за нас.</p>
<p>12 Бо наша похвальба в цьому: у свідченні нашої совісті, що ми в простоті й Божій щирості, не за плотською мудрістю, а за благодаттю Божою, жили у світі, а особливо у вас.</p>
<p>13 Бо ми пишемо вам ніщо інше, як те, що ви читаєте чи розумієте; сподіваюся, що й до кінця зрозумієте,</p>
<p>14 як ви частково й зрозуміли нас, що ми є вашою похвальбою, як і ви нашою, в день Господа</p>
<p>15 І з цією впевненістю я хотів спочатку прийти до вас, щоб ви вдруге мали користь,</p>
<p>16 через вас пройти в Македонію, а з Македонії знову прийти до вас і бути вирядженим вами в Іудею.</p>
<p>17 Задумуючи це, хіба я легковажно вчинив? Чи те, що задумую, я задумую по плоті, так що в мене то «так, так», то «ні, ні»?</p>
<p>18 Вірний Бог: наше слово до вас не було то «так», то «ні».</p>
<p>19 Бо Син Божий Ісус Христос, проповіданий у вас нами — мною, Силуаном і Тимофієм, — не був то «так», то «ні», але в Ньому було тільки «так».</p>
<p>20 Бо всі обітниці Божі в Ньому «так» і в Ньому «амінь» на славу Богу через нас.</p>
<p>21 А утверджує нас з вами у Христі і помазав нас Бог,</p>
<p>22 Який і відзначив нас печаттю і дав у наші серця завдаток Духа.</p>
<p>23 Закликаю Бога у свідки проти своєї душі, що, щадячи вас, я ще не прийшов у Коринф.</p>
<p>24 Не кажу, що ми пануємо над вашою вірою, але ми співпрацівники ради вашої радості, бо вірою ви стоїте.</p>


<h4>2 КОРИНФЯН 2</h4>
<p>1 Я ж для себе вирішив не приходити знову до вас зі смутком.</p>
<p>2 Бо якщо я засмучую вас, то хто звеселить мене, як не засмучений мною?</p>
<p>3 Саме тому я і написав вам, щоб, прийшовши, не мати смутку від тих, за кого я мав би радіти, будучи впевнений щодо всіх вас, що моя радість є радістю всіх вас.</p>
<p>4 Бо від великої скорботи й болю серця я написав вам з багатьма слізьми не для того, щоб ви засмутилися, а щоб пізнали любов, яку я без міри маю до вас.</p>
<p>5 Якщо ж хтось і засмутив, то засмутив не мене, а почасти (щоб не обтяжувати) і всіх вас.</p>
<p>6 Для такого досить цього покарання від багатьох.</p>
<p>7 Так що краще вам навпаки простити й утішити його, щоб такого не поглинув надмірний смуток.</p>
<p>8 Тому благаю вас виявити до нього любов.</p>
<p>9 Бо для того я й написав, щоб випробувати вас і дізнатися, чи в усьому ви слухняні.</p>
<p>10 А кому ви щось прощаєте, тому і я; бо якщо і я щось простив, кому простив, то простив ради вас в особі Христа,</p>
<p>11 щоб не скористався нами сатана, бо нам відомі його умисли.</p>
<p>12 Коли ж я прийшов у Троаду проповідувати Євангеліє Христове, то, хоча для мене й були відчинені двері в Господі,</p>
<p>13 я не мав спокою своєму духу, бо не знайшов там свого брата Тита, а, попрощавшись із ними, пішов у Македонію.</p>
<p>14 Та подяка Богу, Який завжди дає нам торжествувати у Христі і запах пізнання про Себе поширює через нас в усякому місці.</p>
<p>15 Бо ми для Бога Христові пахощі серед тих, що спасаються, і серед тих, що гинуть:</p>
<p>16 для одних — запах смертоносний на смерть, а для інших — запах життєдайний на життя. І хто здатний на це?</p>
<p>17 Бо ми не такі, як багато хто, які псують слово Боже, а говоримо у Христі перед Богом як від щирості, як від Бога.</p>


<h4>2 КОРИНФЯН 3</h4>
<p>1 Це ми знову починаємо представляти себе? Чи нам потрібні, як деяким, рекомендаційні листи до вас чи рекомендаційні листи від вас?</p>
<p>2 Ви — наш лист, написаний у наших серцях, який знають і читають усі люди.</p>
<p>3 Ви показуєте, що ви лист Христовий, через наше служіння написаний не чорнилом, а Духом Бога живого, не на кам’яних скрижалях, а на плотяних скрижалях серця.</p>
<p>4 Таку впевненість ми маємо через Христа перед Богом.</p>
<p>5 Не кажу, що ми здатні самі по собі, щоб вважати щось ніби від самих себе, а наша здатність від Бога,</p>
<p>6 Який і дав нам здатність бути служителями Нового Завіту, не букви, а Духа, бо буква вбиває, а Дух дає життя.</p>
<p>7 Якщо ж служіння смерті, викарбуване буквами на каменях, було таким славним, що сини Ізраїля не могли пильно дивитись на обличчя Мойсея через славу його обличчя, славу минущу,</p>
<p>8 то чи не значно більш славним буде служіння Духа?</p>
<p>9 Бо якщо служіння засудження славне, то тим більше багате славою служіння виправдання.</p>
<p>10 Бо в цьому випадку і те, що було славним, не є славним з причини слави, що перевищує.</p>
<p>11 Бо якщо минуще було славним, то тим більше славним є постійне.</p>
<p>12 Тож маючи таку надію, ми діємо з великою сміливістю,</p>
<p>13 а не як Мойсей, який клав покривало на своє обличчя, щоб сини Ізраїля не дивилися пильно на кінець минущого.</p>
<p>14 Та їхній розум був закам’янілим; бо до цього дня те ж саме покривало залишається незнятим при читанні Старого Завіту, тому що воно минає у Христі.</p>
<p>15 Та по цей день, коли вони читають Мойсея, на їхньому серці лежить покривало;</p>
<p>16 а коли серце навертається до Господа, покривало знімається.</p>
<p>17 Господь є Дух, а де Дух Господній, там свобода.</p>
<p>18 Ми ж усі, з непокритим обличчям розглядаючи, ніби в дзеркалі, славу Господню, змінюємось у той же образ від слави до слави, як від Господнього Духа.</p>


<h4>2 КОРИНФЯН 4</h4>
<p>1 Тому, маючи таке служіння, як ми й отримали милість, ми не падаємо духом;</p>
<p>2 але відкинули приховані ганебні вчинки, не вдаючись до хитрості і не спотворюючи слова Божого, а відкритим звіщанням істини представляючи себе совісті кожної людини перед Богом.</p>
<p>3 Якщо ж і закрите наше Євангеліє, то закрите для тих, що гинуть, —</p>
<p>4 для невіруючих, яким бог цього світу засліпив розум, щоб для них не засяяло світло Євангелія про славу Христа, Який є образом Божим.</p>
<p>5 Бо ми не себе проповідуємо, а Христа Ісуса Господа; а ми — ваші раби ради Ісуса.</p>
<p>6 Тому що Бог, Який звелів, щоб із темряви засяяло світло, засяяв і в наших серцях, щоб дати світло пізнання слави Божої в особі Ісуса Христа.</p>
<p>7 А цей скарб ми маємо в глиняному посуді, щоб надзвичайність сили була Божою, а не від нас.</p>
<p>8 Ми звідусюди стиснені, але не роздавлені; у замішанні, але не у відчаї;</p>
<p>9 гнані, але не залишені; збиті, але не вбиті;</p>
<p>10 завжди носимо в тілі мертвість Господа Ісуса, щоб і життя Ісуса проявилось у нашому тілі.</p>
<p>11 Бо нас, живих, завжди видають на смерть за Ісуса, щоб і життя Ісуса проявилось у нашій смертній плоті.</p>
<p>12 Так що смерть діє в нас, а життя — у вас.</p>
<p>13 Та маючи той самий дух віри згідно з написаним: Я вірив, тому й говорив, — і ми віримо, тому й говоримо,</p>
<p>14 знаючи, що Той, Хто воскресив Господа Ісуса, воскресить і нас через Ісуса і поставить перед Собою разом з вами.</p>
<p>15 Бо все це ради вас, щоб благодать, примножившись через багатьох, викликала подяку на славу Божу.</p>
<p>16 Тому ми не падаємо духом, а якщо наша зовнішня людина й марніє, то внутрішня день за днем обно́влюється.</p>
<p>17 Бо короткочасна легкість нашої скорботи виробляє для нас у надзвичайному надмірі вічну вагу слави,</p>
<p>18 коли ми дивимось не на видиме, а на невидиме; бо видиме — тимчасове, а невидиме — вічне.</p>


<h4>2 КОРИНФЯН 5</h4>
<p>1 Бо ми знаємо, що, якщо наш земний дім, цей намет, зруйнується, ми маємо на небесах будівлю від Бога, дім нерукотворний, вічний.</p>
<p>2 Тому ми й стогнемо, прагнучи одягнутися в нашу небесну оселю,</p>
<p>3 якщо тільки, й одягнувшись, ми не виявимося нагими.</p>
<p>4 Бо ми, знаходячись у цьому наметі, стогнемо під тягарем, тому що хочемо не роздягнутися, а одягнутися, щоб смертне було поглинуте життям.</p>
<p>5 А створив нас саме для цього Бог, Який і дав нам завдаток Духа.</p>
<p>6 Тож, будучи завжди бадьорими і знаючи, що, проживаючи в тілі, ми віддалені від Господа</p>
<p>7 (бо ми живемо вірою, а не зором),</p>
<p>8 ми бадьорі й бажаємо краще виселитися з тіла й поселитися в Господа.</p>
<p>9 Тому й прагнемо, чи проживаючи, чи виселяючись, бути Йому угодними.</p>
<p>10 Бо всі ми маємо з’явитися перед судом Христовим, щоб кожен отримав відповідно до того, що робив у тілі, чи то добре, чи то лихе.</p>
<p>11 Тож, знаючи страх Господній, ми вмовляємо людей; Богу ж ми відомі, і сподіваюсь, що відомі й вашій совісті.</p>
<p>12 Бо ми не знову представляємо себе вам, а даємо вам привід хвалитися нами, щоб ви мали що відповісти тим, які хваляться виглядом, а не серцем.</p>
<p>13 Бо якщо ми не при собі, то для Бога; якщо при своєму розумі, то для вас.</p>
<p>14 Бо любов Христова спонукає нас, що міркують так: якщо Один помер за всіх, то, значить, усі померли.</p>
<p>15 А Христос помер за всіх, щоб живі вже не для себе жили, а для Того, Хто помер за них і воскрес.</p>
<p>16 Тому віднині ми нікого не знаємо по плоті, а якщо й знали Христа по плоті, то тепер вже не знаємо.</p>
<p>17 Тому, хто у Христі, той нове створіння; давнє минуло, ось усе стало новим.</p>
<p>18 Усе ж від Бога, Який примирив нас із Собою через Ісуса Христа і дав нам служіння примирення;</p>
<p>19 тобто, Бог у Христі примиряв світ із Собою, не зараховуючи їм їхніх переступів, і доручив нам слово примирення.</p>
<p>20 Тож ми посли від імені Христа, ніби Сам Бог благає через нас; від імені Христа просимо: примиріться з Богом.</p>
<p>21 Бо Того, Хто не знав гріха, Він зробив за нас гріхом, щоб ми в Ньому стали праведністю Божою.</p>


<h4>2 КОРИНФЯН 6</h4>
<p>1 Ми ж як співпрацівники Бога також благаємо, щоб ви не прийняли благодаті Божої даремно.</p>
<p>2 Бо сказано: У сприятливий час Я почув тебе і в день спасіння допоміг тобі. Ось тепер сприятливий час, ось тепер день спасіння.</p>
<p>3 Ми ні в чому не даємо ніякого приводу для спотикання, щоб не було звинувачене служіння,</p>
<p>4 а в усьому показуємо себе як служителі Божі: у великому терпінні, у скорботах, у бідах, у тісноті,</p>
<p>5 у побоях, в ув’язненнях, у заворушеннях, у трудах, у безсоннях, у постах,</p>
<p>6 у чистоті, у знанні, у довготерпінні, у доброті, у Святому Дусі, у нелицемірній любові,</p>
<p>7 у слові істини, у силі Божій, зі зброєю праведності в правій і лівій руці,</p>
<p>8 у честі й безчесті, у ганьбі й похвалі; як обманщики, але правдиві;</p>
<p>9 як незнайомі, але знані; як ті, що помирають, але ось ми живі; як покарані, але не вбиті;</p>
<p>10 як засмучені, але завжди раді; як бідні, але ті, що багатьох збагачують; як ті, що нічого не мають, але всім володіють.</p>
<p>11 Наші вуста відкриті до вас, коринфяни, наше серце розширене.</p>
<p>12 Вам не тісно в нас, а тісно у своїх серцях.</p>
<p>13 У свою чергу (кажу як дітям) розширтесь і ви.</p>
<p>14 Не впрягайтесь у чуже ярмо з невіруючими; бо що спільного між праведністю і беззаконням? Яка спільність у світла з темрявою?</p>
<p>15 Яка згода між Христом і Веліаром? Або яка частка у віруючого з невіруючим?</p>
<p>16 Яка сумісність храму Божого з ідолами? Бо ви храм Бога живого, як сказав Бог: Я поселюся серед них, і буду ходити серед них, і буду їхнім Богом, а вони будуть Моїм народом.</p>
<p>17 Тому вийдіть з-поміж них, і відділіться, — каже Господь, — і не торкайтесь нечистого; і Я прийму вас</p>
<p>18 і буду вам Отцем, а ви будете Мені синами й до́чками, — каже Господь Вседержитель.</p>


<h4>2 КОРИНФЯН 7</h4>
<p>1 Тож, маючи такі обітниці,  улюблені, очистьмо себе від усякої скверни плоті і духу, довершуючи святість у страху Божому.</p>
<p>2 Умістіть нас: ми нікого не скривдили, нікого не розорили, ні від кого не отримали зиску.</p>
<p>3 Кажу це не на осуд, бо я раніше сказав, що ви в наших серцях, щоб разом померти і разом жити.</p>
<p>4 Велика моя відвертість з вами, велика моя похвальба вами, я наповнений утіхою, я переповнений радістю при всій нашій скорботі.</p>
<p>5 Бо коли ми прийшли в Македонію, наша плоть не мала ніякого спокою, але ми були звідусюди стиснені: зовні — нападки, всередині — страхи.</p>
<p>6 Та Бог, Який утішає пригнічених, утішив нас приходом Тита;</p>
<p>7 і не тільки його приходом, а й утіхою, якою він утішався за вас, розповідаючи нам про ваше сильне бажання, про ваш плач, про вашу ревність до мене, так що я ще більше зрадів.</p>
<p>8 Бо хоч я і засмутив вас посланням, я не жалкую, хоч був і пожалкував, бо бачу, що те послання засмутило вас, хоча й на деякий час.</p>
<p>9 Тепер радію не тому, що ви засмутились, а що ви засмутились до покаяння; бо ви засмутились ради Бога, так що ви ні в чому не зазнали від нас шкоди.</p>
<p>10 Бо смуток ради Бога викликає покаяння до спасіння без жалкування, а смуток мирський викликає смерть.</p>
<p>11 Бо ось саме те, що ви засмутились ради Бога, яке старання викликало у вас, а яке вибачення, а обурення, а страх, а сильне бажання, а ревність, а покарання! В усьому ви показали себе чистими в цій справі.</p>
<p>12 Тож хоч я і написав вам, то не ради кривдника і не ради скривдженого, а ради того, щоб вам відкрилася наша старанна турбота про вас перед Богом.</p>
<p>13 Тому ми втішилися від вашої втіхи, а ще значно більше зраділи від радості Тита, бо його дух був заспокоєний усіма вами.</p>
<p>14 Бо якщо я чимось і похвалився був перед ним про вас, то не осоромився; а як ми казали вам все по правді, так і наша похвальба перед Титом виявилася правдою.</p>
<p>15 І його серце ще більше прихильне до вас, коли він згадує про послух усіх вас, як ви прийняли його зі страхом і тремтінням.</p>
<p>16 Тож радію, що в усьому можу покластися на вас.</p>


<h4>2 КОРИНФЯН 8</h4>
<p>1 Повідомляємо вам, брати, про благодать Божу, дану церквам Македонським,</p>
<p>2 що у великому випробуванні скорботою їхня безмірна радість і їхня глибока бідність виразилися в багатстві їхньої щедрості.</p>
<p>3 Бо вони добровільні по силі й понад силу (я свідок):</p>
<p>4 вони з великим благанням просили нас, щоб ми прийняли дар і допомогу для служіння святим.</p>
<p>5 Навіть не так, як ми сподівалися, а вони віддали самих себе насамперед Господу, а потім з волі Божої і нам.</p>
<p>6 Так що ми попросили Тита, щоб як він почав, так і закінчив збирати у вас і цей дар.</p>
<p>7 А як ви багаті усім: вірою, і словом, і знанням, і всякою старанністю, і своєю любов’ю до нас, — так щоб були багаті і цим даром.</p>
<p>8 Кажу це не в якості наказу, а старанністю інших випробовую щирість і вашої любові.</p>
<p>9 Бо ви знаєте благодать нашого Господа Ісуса Христа, що Він, будучи багатим, збіднів ради вас, щоб ви через Його бідність стали багатими.</p>
<p>10 І про це висловлюю думку, бо це корисно вам, які ще з минулого року почали не тільки робити, а й бажати.</p>
<p>11 А тепер закінчіть і саме діло, щоб, як була охота бажати, так щоб було й закінчення з того, що маєте.</p>
<p>12 Бо якщо є охота, то вона приймається залежно від того, хто скільки має, а не скільки не має.</p>
<p>13 Не кажу, щоб одним було полегшення, а вам обтяження, а щоб було рівномірно:</p>
<p>14 у теперішній час щоб ваш достаток був для їхнього нестатку, щоб і їхній достаток був для вашого нестатку, щоб була рівномірність,</p>
<p>15 як написано: Хто зібрав багато, не мав зайвого, і хто зібрав мало, не мав нестачі.</p>
<p>16 Подяка Богу, що вклав у серце Тита таку саму старанну турботу про вас.</p>
<p>17 Бо він то прийняв наше благання, та, будучи дуже старанним, пішов до вас добровільно.</p>
<p>18 З ним ми послали брата, якого хвалять по всіх церквах за проповідь Євангелія;</p>
<p>19 і не тільки це, а який і обраний церквами бути нашим супутником з цим даром, який ми доставляємо на славу Самого Господа і на свідчення вашої охоти,</p>
<p>20 уникаючи того, щоб хтось не звинуватив нас при такій великій кількості пожертвувань, які ми доставляємо,</p>
<p>21 дбаючи про добро не тільки перед Господом, а й перед людьми.</p>
<p>22 З ними ми послали нашого брата, старанність якого ми багато разів багато в чому випробували і який тепер значно старанніший через велику впевненість у вас.</p>
<p>23 Що стосується Тита, то це мій товариш і співпрацівник для вас; а наші брати — це посланці церков, слава Христова.</p>
<p>24 Тож дайте їм і перед церквами доказ вашої любові і нашої похвальби вами.</p>


<h4>2 КОРИНФЯН 9</h4>
<p>1 А про служіння святим мені зайво писати вам.</p>
<p>2 Бо я знаю вашу охоту, за яку хвалюся вами перед македонянами, кажучи, що Ахая готова ще з минулого року; і ваша ревність заохотила багатьох.</p>
<p>3 Та я послав братів, щоб наша похвальба вами і в цьому випадку не виявилась даремною, а щоб, як я казав, ви були готові;</p>
<p>4 щоб, якщо прийдуть зі мною македоняни і знайдуть вас неготовими, ми (щоб не сказати «ви») не осоромилися при такій упевненій похвальбі.</p>
<p>5 Тож я визнав за необхідне вблагати братів, щоб вони наперед пішли до вас і заздалегідь влаштували ваш передвіщений щедрий дар, щоб він був готовий так, як щедрий дар, а не як побір.</p>
<p>6 Я ось що скажу: хто сіє скупо, той скупо й пожне, а хто сіє щедро, той щедро й пожне.</p>
<p>7 Кожен хай дає, як намірився у своєму серці, не з сумом чи з примусом, бо радісного давця любить Бог.</p>
<p>8 А Бог може збагатити вас усією благодаттю, щоб ви, завжди в усьому маючи всякий достаток, були багаті на всяке добре діло,</p>
<p>9 як написано: Він розкидав, роздав нужденним; його праведність пробуває вічно.</p>
<p>10 А Той, що дає насіння сіячу і хліб для їди, хай дасть і примножить ваше насіння і зростить ваші плоди праведності,</p>
<p>11 і ви будете в усьому багаті на всяку щедрість, яка викликає через нас подяку Богу.</p>
<p>12 Тому що виконання цього служіння не тільки надолужує нестаток святих, а й викликає багато подяк Богу.</p>
<p>13 Так що завдяки досвіду цього служіння вони прославляють Бога за покору сповідуваному вами Євангелію Христовому і щедру допомогу їм і всім</p>
<p>14 і у своїй молитві за вас тужать за вами через безмірну благодать Божу у вас.</p>
<p>15 Подяка Богу за Його невимовний дар!</p>


<h4>2 КОРИНФЯН 10</h4>
<p>1 Я ж, Павло, який у присутності смиренний серед вас, а у відсутності сміливий до вас, особисто благаю вас лагідністю і поблажливістю Христа:</p>
<p>2 прошу, щоб мені в присутності не вдаватися до тієї рішучої сміливості, яку думаю вжити проти деяких, які думають про нас, ніби ми чинимо по плоті.</p>
<p>3 Бо ми, живучи в плоті, не по плоті воюємо.</p>
<p>4 Бо зброя нашої війни не плотська, а сильна перед Богом для руйнування твердинь.</p>
<p>5 Нею ми руйнуємо мудрування і всяке звеличування, яке піднімається проти пізнання Бога, і полонимо кожну думку у послух Христу,</p>
<p>6 і готові покарати за всякий непослух, коли здійсниться ваш послух.</p>
<p>7 Ви дивитесь на зовнішність? Якщо хтось упевнений у собі, що він Христовий, то хай сам ще розуміє, що як він Христовий, так і ми Христові.</p>
<p>8 Бо якщо я й більше похвалюся нашою владою, яку дав нам Господь для вашого збудування, а не для руйнування, то не осоромлюсь.</p>
<p>9 Кажу це, щоб не здалося, ніби я лякаю вас посланнями.</p>
<p>10 Бо його послання, — дехто каже, — грізні й сильні, а тілесна присутність — слабка і слово — жалюгідне.</p>
<p>11 Хай такий розуміє, що які ми на словах у посланнях у відсутності, такі ми й на ділі у присутності.</p>
<p>12 Бо ми не сміємо прирівнювати чи порівнювати себе з тими, які самі себе хвалять; а ті, що міряють себе собою і порівнюють себе з собою, — нерозумні.</p>
<p>13 Ми ж не без міри будемо хвалитися, а в міру уділу, який уділив нам Бог у якості міри, щоб досягнути і вас.</p>
<p>14 Бо ми не сягаємо надмірно, ніби не досягли вас, бо ми й вас досягли Євангелієм Христовим.</p>
<p>15 Ми не хвалимося без міри чужими трудами, а маємо надію, що із зростанням вашої віри ми безмірно збільшимося серед вас у нашому уділі,</p>
<p>16 щоб проповідувати Євангеліє і за межами вас, а не хвалитися готовим у чужому уділі.</p>
<p>17 А хто хвалиться, хай хвалиться Господом.</p>
<p>18 Бо не той гідний, хто сам себе хвалить, а той, кого хвалить Господь.</p>


<h4>2 КОРИНФЯН 11</h4>
<p>1 О, якби ви трохи потерпіли мене в безумстві! Але ви й терпите мене.</p>
<p>2 Бо я ревную про вас ревністю Божою, бо я заручив вас з одним чоловіком, щоб представити вас Христу чистою дівою.</p>
<p>3 Та боюся, щоб, як змій хитрістю звів Єву, так і ваш розум не зіпсувався і не ухилився від простоти стосовно Христа.</p>
<p>4 Бо якщо хтось приходить і проповідує іншого Ісуса, якого ми не проповідували, чи ви отримуєте іншого духа, якого ви не отримували, чи інше євангеліє, якого ви не приймали, то ви охоче терпіли б це.</p>
<p>5 Бо я вважаю, що нічим не поступаюся перед найвищими апостолами.</p>
<p>6 Хоч я і невмілий у слові, та не в знанні; утім, ми в усьому стали цілком відомі вам.</p>
<p>7 Чи я вчинив гріх, понижуючи себе, щоб ви були піднесені, що проповідував вам Євангеліє Боже даром?</p>
<p>8 Інші церкви я оббирав, беручи від них платню для служіння вам;</p>
<p>9 а коли був у вас і терпів нестаток, то нікого не обтяжував, бо мій нестаток надолужили брати, що прийшли з Македонії; та й в усьому я беріг себе і берегтиму від того, щоб не бути вам тягарем.</p>
<p>10 Запевняю вас істиною Христовою, яка в мені: не забереться у мене ця похвальба в краях Ахаї.</p>
<p>11 Чому ж я так роблю? Бо не люблю вас? Бог знає, що люблю.</p>
<p>12 А що роблю, те й буду робити, щоб не дати привід тим, що шукають привід, щоб вони в тому, чим хваляться, виявилися такими ж, як і ми.</p>
<p>13 Бо такі лжеапостоли, обманливі працівники, які набирають вигляду апостолів Христових.</p>
<p>14 І не дивно, бо й сам сатана набирає вигляду ангела світла.</p>
<p>15 Тож невелика річ, якщо і його служителі набирають вигляду служителів праведності; та їхній кінець буде за їхніми ділами.</p>
<p>16 Ще скажу: хай ніхто не вважає мене безумним; а ні, то прийміть мене бодай за безумного, щоб і я хоч трохи похвалився.</p>
<p>17 Що кажу, те кажу не від Господа, а ніби в безумстві, при такій упевненості на похвальбу.</p>
<p>18 Оскільки багато хто хвалиться по плоті, то і я похвалюся.</p>
<p>19 Адже ви охоче терпите безумних, самі будучи розумними.</p>
<p>20 Адже ви терпите, коли хтось поневолює вас, коли хтось об’їдає, коли хтось оббирає, коли хтось звеличується, коли хтось б’є вас в обличчя.</p>
<p>21 На сором собі скажу, що на таке ми були слабкі. А хто сміє чимось хвалитись, то (кажу це в безумстві) смію і я.</p>
<p>22 Вони євреї? І я. Вони ізраїльтяни? І я. Вони нащадки Авраама? І я.</p>
<p>23 Вони служителі Христові? (Говорю в безумстві) я більше: значно більше в трудах, надмірно в побоях, значно більше в ув’язненнях, багато разів при смерті.</p>
<p>24 Від іудеїв п’ять разів я отримував по сорок ударів без одного.</p>
<p>25 Три рази били мене палками, один раз мене побили камінням, три рази я зазнавав корабельної аварії, день і ніч проводив на глибині моря.</p>
<p>26 Я часто був у подорожах, у небезпеках від річок, у небезпеках від розбійників, у небезпеках від одноплемінників, у небезпеках від язичників, у небезпеках у місті, у небезпеках у пустелі, у небезпеках на морі, у небезпеках серед лжебратів;</p>
<p>27 у труді й виснаженні, часто в безсоннях, у голоді й спразі, часто в постах, у холоді й наготі.</p>
<p>28 Окрім усього іншого, у мене щодня наплив людей, турбота про всі церкви.</p>
<p>29 Хто знемагає, а я при цьому не знемагаю? Хто спокушається, а я при цьому сам не палаю?</p>
<p>30 Якщо треба хвалитися, то буду хвалитися своєю неміччю.</p>
<p>31 Бог і Отець нашого Господа Ісуса Христа, Який благословенний навіки, знає, що я не обманюю.</p>
<p>32 У Дамаску правитель царя Арети стеріг місто Дамаск, бажаючи схопити мене;</p>
<p>33 та мене спустили через вікно в кошику по стіні, і я уник його рук.</p>


<h4>2 КОРИНФЯН 12</h4>
<p>1 Не корисно мені хвалитися, бо я перейду до видінь і одкровень Господніх.</p>
<p>2 Знаю одну людину у Христі, яка чотирнадцять років тому (чи в тілі, не знаю, чи поза тілом, не знаю; Бог знає) була підхоплена до третього неба.</p>
<p>3 І знаю таку людину (не знаю, чи в тілі, чи поза тілом; Бог знає),</p>
<p>4 що вона була підхоплена в рай і почула невимовні слова, яких людині не можна розказати.</p>
<p>5 Такою людиною похвалюся, а собою не буду хвалитись, хіба що своїми немочами.</p>
<p>6 Бо якщо я схочу похвалитися, то не буду безумним, бо скажу правду; та я утримуюсь, щоб ніхто не подумав про мене понад те, що бачить у мені чи що чує від мене.</p>
<p>7 А щоб я не підносився через надзвичайність одкровень, дана була мені колючка в плоть, ангел сатани, щоб бити мене, щоб я не величався.</p>
<p>8 Тричі благав я Господа про те, щоб він відступив від мене.</p>
<p>9 Та Господь сказав мені: Досить для тебе Моєї благодаті, бо Моя сила проявляється в немочі. Тож я краще з великою охотою буду хвалитися своїми немочами, щоб поселилась у мені сила Христова.</p>
<p>10 Тому я знаходжу задоволення в немочах, у кривдах, у бідах, у гоніннях, у тісноті за Христа, бо коли я немічний, тоді я сильний.</p>
<p>11 Я став безумним, хвалячись; це ви мене змусили до цього. Ви повинні були хвалити мене, бо я нічим не поступаюсь перед найвищими апостолами, хоча я й ніщо.</p>
<p>12 Ознаки апостола були виявлені серед вас з усім терпінням у знаменнях, чудесах і силах.</p>
<p>13 Бо чого у вас менше, ніж в інших церков? Хіба тільки того, що сам я не обтяжував вас. Простіть мені таку кривду.</p>
<p>14 Ось утретє я готовий прийти до вас, і не буду обтяжувати вас, бо я шукаю не вашого, а вас; бо не діти повинні збирати майно для батьків, а батьки для дітей.</p>
<p>15 Я сам з великою охотою витрачу й витрачусь ради ваших душ, навіть якщо й, значно більше люблячи вас, я менше любимий вами.</p>
<p>16 Припустимо, сам я не обтяжував вас, але, будучи хитрим, оббирав вас підступом.</p>
<p>17 Хіба я отримав від вас зиск через когось із тих, кого посилав до вас?</p>
<p>18 Я ублагав Тита, а з ним послав одного брата. Хіба Тит отримав від вас зиск? Хіба не в тому ж дусі ми ходили? не тими ж слідами?</p>
<p>19 Ви знову думаєте, що ми виправдовуємось перед вами? Ми говоримо перед Богом у Христі, а все це, улюблені, для вашого збудування.</p>
<p>20 Бо боюся, щоб, прийшовши, я не знайшов вас такими, якими не хочу, і щоб сам не був знайдений вами таким, яким ви не хочете; щоб не знайшов у вас чвар, заздрощів, люті, суперечок, обмов, пліток, пихи, безладдя;</p>
<p>21 щоб, коли знову прийду, не принизив мене мій Бог перед вами і я не оплакував багатьох, які раніше згрішили і не покаялись у нечистоті, блуді й розпусті, які вони чинили.</p>


<h4>2 КОРИНФЯН 13</h4>
<p>1 Оце вже втретє йду до вас. За свідченням двох чи трьох свідків вирішиться усяка справа.</p>
<p>2 Я попереджав і попереджаю, як був присутній удруге, а тепер, відсутній, пишу тим, що згрішили раніше, і всім іншим, що, якщо прийду знову, не пощаджу,</p>
<p>3 оскільки ви вимагаєте доказу того, що в мені говорить Христос, Який не немічний для вас, але сильний у вас.</p>
<p>4 Бо хоча Він і був розп’ятий у немочі, але живе силою Божою. Бо й ми хоч і немічні в Ньому, але будемо жити з Ним силою Божою для вас.</p>
<p>5 Перевіряйте себе, чи ви у вірі, випробовуйте себе. Чи ви не знаєте себе, що Ісус Христос у вас? Хіба що ви негідні.</p>
<p>6 Про нас же, сподіваюсь, ви дізнаєтеся, що ми не є негідними.</p>
<p>7 Я ж молюся Богу, щоб ви не робили ніякого зла, — не для того, щоб нам видатись гідними, а для того, щоб ви робили добро, а ми були ніби негідними.</p>
<p>8 Адже ми нічого не можемо робити проти істини, а тільки за істину.</p>
<p>9 Бо ми радіємо, коли ми немічні, а ви сильні; про це то ми й молимось — про ваше удосконалення.</p>
<p>10 Для того я й пишу це у відсутності, щоб у присутності мені не вдаватися до суворості згідно з владою, яку дав мені Господь на збудування, а не на руйнування.</p>
<p>11 Нарешті, брати, радійте, удосконалюйтесь, утішайтесь, будьте однодумними, живіть у мирі, і Бог любові й миру буде з вами.</p>
<p>12 Привітайте один одного святим поцілунком.</p>
<p>13 Вітають вас усі святі.</p>
<p>14 Благодать Господа Ісуса Христа, любов Бога і спільність Святого Духа з усіма вами! Амінь.</p>

<h1><h2>Послання апостола Павла до галатів</h2>
<h4>ГАЛАТІВ 1</h4>
<p>1 Павло, апостол, посланий не від людей і не людиною, а Ісусом Христом і Богом Отцем, Який воскресив Його з мертвих,</p>
<p>2 і всі брати, які зі мною, — церквам Галатійським:</p>
<p>3 благодать вам і мир від Бога Отця і нашого Господа Ісуса Христа,</p>
<p>4 Який віддав Себе за наші гріхи, щоб визволити нас від теперішнього злого світу за волею Бога і нашого Отця,</p>
<p>5 Якому слава на віки вічні. Амінь.</p>
<p>6 Дивуюся, що ви так скоро переходите від Того, Хто покликав вас у благодать Христову, до іншого Євангелія,</p>
<p>7 яке не є іншим, а тільки деякі тривожать вас і хочуть перекрутити Євангеліє Христове.</p>
<p>8 Але навіть якщо ми чи ангел з неба буде проповідувати вам не те Євангеліє, яке ми проповідували вам, хай буде проклятий.</p>
<p>9 Як ми раніше казали, так зараз знову кажу: хто проповідує вам не те Євангеліє, яке ви прийняли, хай буде проклятий.</p>
<p>10 У людей я зараз шукаю благовоління чи в Бога? Людям я стараюсь догоджати? Якби я все ще догоджав людям, то не був би рабом Христа.</p>
<p>11 Повідомляю вам, брати, що Євангеліє, проповідане мною, не є людським.</p>
<p>12 Бо я не від людини прийняв його чи навчився йому, а через одкровення Ісуса Христа.</p>
<p>13 Ви чули про мій колишній спосіб життя в іудаїзмі, що я надмірно гнав Церкву Божу і нищив її,</p>
<p>14 і досягав в іудаїзмі більших успіхів, ніж багато ровесників у моєму народі, будучи значно більшим ревнителем моїх отцівських передань.</p>
<p>15 Та коли Бог, Який відділив мене з утроби моєї матері і покликав Своєю благодаттю, благоволив</p>
<p>16 відкрити в мені Свого Сина, щоб я благовістив Його серед язичників, я не став відразу радитися з плоттю і кров’ю</p>
<p>17 і не пішов у Єрусалим до тих, які раніше за мене стали апостолами, а пішов в Аравію, і знову повернувся в Дамаск.</p>
<p>18 Потім, через три роки, я пішов у Єрусалим, щоб побачитися з Петром, і пробув у нього п’ятнадцять днів.</p>
<p>19 Інших же апостолів я не бачив, крім Якова, брата Господнього.</p>
<p>20 А що пишу вам, то кажу перед Богом, що не обманюю.</p>
<p>21 Потім я пішов у краї Сирії і Кілікії.</p>
<p>22 Церквам же іудейським у Христі я не був знайомий у лице;</p>
<p>23 а тільки чули вони: Той, що колись гнав нас, тепер благовістить віру, яку колись нищив, —</p>
<p>24 і прославляли за мене Бога.</p>


<h4>ГАЛАТІВ 2</h4>
<p>1 Потім, через чотирнадцять років, я знову пішов у Єрусалим з Варнавою, узявши з собою і Тита.</p>
<p>2 Пішов же за одкровенням, і виклав їм Євангеліє, яке я проповідую серед язичників, а наодинці — видатним, щоб не вийшло, що я даремно біжу чи біг.</p>
<p>3 Але й Тита, який був зі мною, хоча й елліна, не примусили обрізатися.</p>
<p>4 А через лжебратів, що вкралися, які крадькома прийшли підгледіти нашу свободу, яку ми маємо у Христі Ісусі, щоб поневолити нас,</p>
<p>5 їм ми ні на мить не піддалися в покорі, щоб істина Євангелія залишилась у вас.</p>
<p>6 А від видатних чимось (якими б вони не були, для мене немає ніякої різниці: Бог не дивиться на особу людини), то видатні нічого не додали до мене.</p>
<p>7 А навпаки, побачивши, що мені довірено проповідувати Євангеліє необрізаним, як Петру обрізаним</p>
<p>8 (бо Той, що сприяв Петру в апостольстві до обрізаних, сприяв і мені до язичників),</p>
<p>9 і дізнавшись про дану мені благодать, Яків, Кіфа та Іоан, які вважаються стовпами, подали мені й Варнаві праві руки спільності, щоб ми йшли до язичників, а вони — до обрізаних.</p>
<p>10 Тільки щоб ми пам’ятали про бідних, що саме я і старався робити.</p>
<p>11 Коли ж Петро прийшов в Антіохію, я протистав йому лицем у лице, бо він підлягав осуду.</p>
<p>12 Бо до приходу деяких від Якова він їв з язичниками, а коли ті прийшли, став сторонитись і відмежовуватись, боячись обрізаних.</p>
<p>13 З ним лицемірили й інші іудеї, так що навіть Варнава був зведений їхнім лицемірством.</p>
<p>14 Та коли я побачив, що вони не прямо йдуть за істиною Євангелія, то сказав Петру перед усіма: Якщо ти, будучи іудеєм, живеш по-язичницьки, а не по-іудейськи, то чому язичників примушуєш жити по-іудейськи?</p>
<p>15 Ми за природою іудеї, а не грішники з язичників;</p>
<p>16 проте дізнавшись, що людина виправдовується не ділами Закону, а тільки вірою в Ісуса Христа, і ми увірували в Христа Ісуса, щоб нам виправдатися вірою в Христа, а не ділами Закону; тому що ділами Закону не виправдається жодна плоть.</p>
<p>17 Якщо ж, бажаючи виправдатись у Христі, ми й самі виявилися грішниками, то чи не є Христос служителем гріха? Зовсім ні!</p>
<p>18 Бо якщо я знову будую те, що зруйнував, то сам себе роблю злочинцем.</p>
<p>19 Бо Законом я помер для Закону, щоб жити для Бога.</p>
<p>20 Я розп’ятий з Христом, і вже не я живу, а живе в мені Христос; а що зараз живу в плоті, то живу вірою в Сина Божого, Який полюбив мене і віддав Себе за мене.</p>
<p>21 Я не відкидаю благодаті Божої; бо якщо праведність набувається Законом, то, значить, Христос помер даремно.</p>


<h4>ГАЛАТІВ 3</h4>
<p>1 О, нерозумні галати! Хто заворожив вас, щоб ви не слухались істини, вас, перед чиїми очима Ісус Христос був зображений, ніби серед вас розп’ятий?</p>
<p>2 Оце тільки хочу взнати від вас: ви через діла Закону отримали Духа чи через слухання з вірою?</p>
<p>3 Невже ви такі нерозумні, що почавши Духом, тепер закінчуєте плоттю?</p>
<p>4 Невже ви стільки зазнали даремно, якщо тільки дійсно даремно?</p>
<p>5 Той, що дає вам Духа і чинить серед вас чудеса, через діла Закону це робить чи через слухання з вірою?</p>
<p>6 Так Авраам повірив Богу, і це зарахувалося йому за праведність.</p>
<p>7 Тож знайте, що ті, які вірують, є синами Авраама.</p>
<p>8 І Писання, передбачивши, що Бог виправдає язичників вірою, наперед звістило Євангеліє Аврааму: Благословляться в тобі всі народи.</p>
<p>9 Тому ті, які вірують, благословляються з віруючим Авраамом.</p>
<p>10 А всі, що покладаються на діла Закону, є під прокляттям, бо написано: Проклятий кожен, хто не пробуває в усьому, написаному в книзі Закону, щоб виконати його.</p>
<p>11 А що Законом ніхто не виправдовується перед Богом, то це ясно, бо праведний житиме вірою.</p>
<p>12 А Закон не по вірі, але «людина, яка виконає їх, буде жити ними».</p>
<p>13 Христос викупив нас від прокляття Закону, ставши за нас прокляттям (бо написано: Проклятий кожен, хто висить на дереві),</p>
<p>14 щоб благословіння Авраама поширилося через Христа Ісуса на язичників, щоб нам отримати обітницю Духа вірою.</p>
<p>15 Брати, кажу за людським міркуванням: навіть людиною затвердженого заповіту ніхто не скасовує і не доповнює.</p>
<p>16 Аврааму ж і його нащадку були дані обітниці. Не сказано: І твоїм нащадкам, — як про багатьох, а як про одного: І твоєму нащадку, — яким є Христос.</p>
<p>17 Я ось що кажу: Завіту, затвердженого Богом раніше щодо Христа, Закон, який з’явився через чотириста тридцять років, не скасовує, щоб зробити обітницю недійсною.</p>
<p>18 Бо якщо спадщина за Законом, то вже не за обітницею, а Аврааму Бог дарував її за обітницею.</p>
<p>19 Навіщо тоді Закон? Він був доданий ради переступів, доки не прийде нащадок, якому була дана обітниця, і був установлений ангелами через посередника.</p>
<p>20 Посередника ж при одному не буває, а Бог один.</p>
<p>21 Тоді що, Закон проти обітниць Божих? Зовсім ні! Адже якби був даний Закон, який міг давати життя, то праведність дійсно була б від Закону.</p>
<p>22 Та Писання замкнуло все під гріхом, щоб обітниця була дана віруючим по вірі в Ісуса Христа.</p>
<p>23 А до приходу віри ми охоронялися під Законом, замкнені до майбутнього відкриття віри.</p>
<p>24 Тому Закон був нашим дітоводителем до Христа, щоб нам виправдатися вірою.</p>
<p>25 Коли ж прийшла віра, ми вже не під владою дітоводителя.</p>
<p>26 Бо всі ви сини Божі через віру в Христа Ісуса.</p>
<p>27 Бо всі ви, що у Христа охрестилися, у Христа одяглися.</p>
<p>28 Немає тепер ні іудея, ні елліна; немає ні раба, ні вільного; немає ні чоловіка, ні жінки, бо всі ви одне у Христі Ісусі.</p>
<p>29 Якщо ж ви Христові, то, значить, нащадки Авраама і за обітницею спадкоємці.</p>


<h4>ГАЛАТІВ 4</h4>
<p>1 Ще скажу: доки спадкоємець малолітній, він нічим не відрізняється від раба, хоч є господарем усього,</p>
<p>2 але знаходиться під владою опікунів і управителів до часу, призначеного батьком.</p>
<p>3 Так і ми, коли були малолітні, були в рабстві у стихій світу.</p>
<p>4 А коли прийшла повнота часу, Бог послав Свого Сина, Який народився від жінки, був під Законом,</p>
<p>5 щоб викупити підзаконних, щоб нам отримати всиновлення.</p>
<p>6 А оскільки ви сини, то Бог послав Духа Свого Сина у ваші серця, Який вигукує: Авва, Отче!</p>
<p>7 Тому ти вже не раб, а син; а якщо син, то й спадкоємець Бога через Христа.</p>
<p>8 Та тоді, не знавши Бога, ви були у рабстві тих, які за природою не є богами.</p>
<p>9 А тепер, пізнавши Бога, а краще сказати, бувши пізнані Богом, як це ви знову повертаєтесь до немічних і жалюгідних стихій світу, у яких знову ще хочете бути в рабстві?</p>
<p>10 Ви дотримуєтеся днів, місяців, пір, років.</p>
<p>11 Боюся за вас, щоб я не даремно трудився над вами.</p>
<p>12 Прошу вас, брати: будьте як я, тому що і я як ви. Ви нічим не скривдили мене.</p>
<p>13 Ви знаєте, що я в немочі плоті проповідував вам уперше Євангеліє,</p>
<p>14 і ви не зневажили і не погребували моєю спокусою в плоті, а прийняли мене як ангела Божого, як Христа Ісуса.</p>
<p>15 Яким же було ваше блаженство! Свідчу вам, що, якби було можливо, ви вирвали б свої очі і віддали б мені.</p>
<p>16 Тож невже я став вашим ворогом, кажучи вам істину?</p>
<p>17 Ревнують про вас недобре, а хочуть відторгнути вас, щоб ви ревнували про них.</p>
<p>18 Та добре ревнувати в доброму завжди, а не тільки в моїй присутності у вас.</p>
<p>19 Дітоньки мої, яких я знову народжую в муках, доки не зобразиться у вас Христос!</p>
<p>20 Хотів би я зараз бути присутнім у вас і змінити свій голос, бо я в замішанні щодо вас.</p>
<p>21 Скажіть мені ви, які хочете бути під Законом: хіба ви не слухаєте Закон?</p>
<p>22 Адже написано, що Авраам мав двох синів: одного від рабині, а іншого від вільної.</p>
<p>23 Але той, що від рабині, народився по плоті, а той, що від вільної, — за обітницею.</p>
<p>24 У цьому є іносказання; ці жінки — це два завіти: один від гори Сінай, який народжує в рабство, яким є Агар.</p>
<p>25 Бо Агар — це гора Сінай в Аравії, і вона відповідає теперішньому Єрусалиму, який у рабстві зі своїми дітьми.</p>
<p>26 А вишній Єрусалим — вільний, який є матір’ю всім нам.</p>
<p>27 Бо написано: Звеселися, безплідна, яка не народжувала, вигукни й виголоси та, що не мучилася пологами, бо в залишеної більше дітей, ніж у тієї, що має чоловіка.</p>
<p>28 Ми ж, брати, як Ісаак, є дітьми обітниці.</p>
<p>29 Та як тоді народжений по плоті гнав народженого по Духу, так і тепер.</p>
<p>30 Та що каже Писання? Вижени рабиню і її сина, бо син рабині не буде спадкоємцем разом із сином вільної.</p>
<p>31 Отже, брати, ми діти не рабині, а вільної.</p>


<h4>ГАЛАТІВ 5</h4>
<p>1 Тож стійте в свободі, для якої звільнив нас Христос, і не впрягайтеся знову в ярмо рабства.</p>
<p>2 Ось я, Павло, кажу вам: якщо ви обрізуєтесь, не буде вам ніякої користі від Христа.</p>
<p>3 А ще свідчу кожній людині, яка обрізується, що вона повинна виконати весь Закон.</p>
<p>4 Ви, що виправдовуєтеся Законом, відділилися від Христа, відпали від благодаті.</p>
<p>5 А ми Духом, по вірі, чекаємо надії праведності.</p>
<p>6 Бо у Христі Ісусі нічого не значить ні обрізання, ні необрізання, а віра, яка діє любов’ю.</p>
<p>7 Ви бігли добре; хто перешкодив вам слухатись істини?</p>
<p>8 Таке переконання не від Того, Хто кличе вас.</p>
<p>9 Мала закваска заквашує все тісто.</p>
<p>10 Я впевнений щодо вас у Господі, що ви не будете думати інакше; а той, хто тривожить вас, хто б це не був, понесе засудження.</p>
<p>11 Брати, якщо я все ще проповідую обрізання, то чому мене все ще гонять? Тоді спокуса хреста припинилася б.</p>
<p>12 О, якби були навіть відсічені ті, що збурюють вас!</p>
<p>13 Бо до свободи були ви покликані, брати, тільки не використовуйте свободу як привід для плоті, а любов’ю служіть один одному.</p>
<p>14 Бо весь Закон виконується одним висловом, а саме: Люби свого ближнього, як самого себе.</p>
<p>15 Якщо ж ви гризете й поїдаєте один одного, то стережіться, щоб ви не були знищені один одним.</p>
<p>16 Тож кажу: живіть по Духу, і ви не будете виконувати похіть плоті.</p>
<p>17 Бо плоть хоче протилежного Духу, а Дух — протилежного плоті; вони один одному противляться, так що ви не те робите, що хотіли б.</p>
<p>18 А якщо ви Духом водитесь, то ви не під Законом.</p>
<p>19 Діла ж плоті явні; ними є перелюб, блуд, нечистота, розпуста,</p>
<p>20 ідолослужіння, чародійство, ворожнеча, чвари, ревнощі, лють, суперечки, розбрат, поділи,</p>
<p>21 заздрощі, вбивства, п’янки, гулянки і тому подібне; про що я попереджаю вас, як і раніше попереджав, що ті, які таке роблять, Царства Божого не успадкують.</p>
<p>22 А плід Духа — любов, радість, мир, довготерпіння, милосердя, доброта, віра,</p>
<p>23 лагідність, стриманість; проти такого немає Закону.</p>
<p>24 Ті ж, що Христові, розіп’яли плоть із пристрастями й похотями.</p>
<p>25 Якщо ми живемо по Духу, то по Духу і поводьмося.</p>
<p>26 Не будьмо марнославними, не дратуймо один одного, не заздрімо один одному.</p>


<h4>ГАЛАТІВ 6</h4>
<p>1 Брати, якщо й буде помічена людина в якомусь проступку, то ви, духовні, виправляйте такого в дусі лагідності, дивлячись за собою, щоб і самому не бути спокушеним.</p>
<p>2 Носіть тягарі один одного і так виконайте закон Христа.</p>
<p>3 Бо хто вважає себе чимось, будучи нічим, той сам себе обманює.</p>
<p>4 Кожен же хай випробовує своє діло, і тоді йому буде чим хвалитись тільки щодо себе, а не щодо іншого.</p>
<p>5 Бо кожен понесе власну ношу.</p>
<p>6 Хто наставляється словом, хай ділиться всяким добром із тим, хто наставляє.</p>
<p>7 Не обманюйтесь: Бог осміяним не буває, бо що посіє людина, те й пожне.</p>
<p>8 Бо хто сіє у свою плоть, той від плоті пожне тління, а хто сіє в Дух, той від Духа пожне вічне життя.</p>
<p>9 Роблячи добро, не падаймо духом, бо свого часу пожнемо, якщо не ослабнемо.</p>
<p>10 Тому, поки маємо час, робімо добро всім, а особливо домашнім по вірі.</p>
<p>11 Дивіться, якими великими буквами я написав вам своєю рукою.</p>
<p>12 Усі, що хочуть покрасуватися плоттю, примушують вас обрізуватися, аби тільки не бути гнаними за хрест Христа.</p>
<p>13 Адже й самі ті, що обрізуються, не виконують Закон, а хочуть, щоб ви обрізувалися, аби похвалитися вашою плоттю.</p>
<p>14 А я нізащо не буду хвалитися, хіба що хрестом нашого Господа Ісуса Христа, яким для мене світ розп’ятий і я для світу.</p>
<p>15 Бо у Христі Ісусі нічого не значить ні обрізання, ні необрізання, а нове створіння.</p>
<p>16 А на всіх, що живуть за цим правилом, мир і милість, і на Ізраїль Божий.</p>
<p>17 Надалі хай ніхто не турбує мене, бо я ношу на своєму тілі шрами Господа Ісуса.</p>
<p>18 Благодать нашого Господа Ісуса Христа з вашим духом, брати! Амінь.</p>

<h1><h2>Послання апостола Павла до ефесян</h2>
<h4>ЕФЕСЯН 1</h4>
<p>1 Павло, з волі Божої апостол Ісуса Христа, — святим і вірним у Христі Ісусі, які в Ефесі:</p>
<p>2 Благодать вам і мир від Бога, нашого Отця, і Господа Ісуса Христа!</p>
<p>3 Благословенний Бог і Отець нашого Господа Ісуса Христа, Який благословив нас у Христі всяким духовним благословінням на небесах,</p>
<p>4 оскільки Він вибрав нас у Ньому ще до заснування світу, щоб ми були святими й непорочними перед Ним у любові,</p>
<p>5 наперед призначивши нас на всиновлення Собі через Ісуса Христа за благоволінням Своєї волі</p>
<p>6 для похвали слави Своєї благодаті, якою Він обдарував нас в Улюбленім,</p>
<p>7 в Якому ми маємо викуплення Його кров’ю, прощення переступів за багатством Його благодаті,</p>
<p>8 яку Він щедро дарував нам з усією мудрістю і розумінням,</p>
<p>9 звістивши нам таємницю Своєї волі за Своїм благоволінням, яке задумав у Ньому</p>
<p>10 для встановлення повноти часів, щоб усе об’єднати у Христі: і небесне, і земне, —</p>
<p>11 у Ньому, в Якому ми й отримали спадщину, бувши наперед призначені за задумом Того, Хто чинить усе за наміром Своєї волі,</p>
<p>12 щоб бути для похвали Його слави нам, які раніше поклали надію на Христа,</p>
<p>13 на Якого й ви поклали надію, почувши слово істини, Євангеліє вашого спасіння; в Якому й, увірувавши, ви були відзначені печаттю обіцяного Святого Духа,</p>
<p>14 Який є завдатком нашої спадщини для викуплення Його власності, для похвали Його слави.</p>
<p>15 Тому і я, почувши про вашу віру в Господа Ісуса і любов до всіх святих,</p>
<p>16 не перестаю дякувати за вас Богу, згадуючи вас у своїх молитвах,</p>
<p>17 щоб Бог нашого Господа Ісуса Христа, Отець слави, дав вам Духа премудрості й одкровення у пізнанні Його,</p>
<p>18 просвітивши очі вашого розуму, щоб ви знали, в чому полягає надія Його поклику, і яке багатство слави Його спадщини серед святих,</p>
<p>19 і яка безмірна велич Його сили для нас, віруючих, згідно з дією Його могутньої сили,</p>
<p>20 якою Він подіяв у Христі, воскресивши Його з мертвих і посадивши праворуч Себе на небесах</p>
<p>21 вище за всяке начальство, владу, силу, панування і всяке ім’я, яким іменуються не тільки в цьому світі, а і в майбутньому,</p>
<p>22 і все підкорив під Його ноги, і дав Його Церкві за голову над усім,</p>
<p>23 яка є Його тілом, повнотою Того, Хто наповнює все в усьому.</p>


<h4>ЕФЕСЯН 2</h4>
<p>1 І вас, мертвих у переступах  і гріхах,</p>
<p>2 у яких ви колись жили за звичаєм цього світу, за волею князя повітряного володіння, духа, що зараз діє в синах непокори,</p>
<p>3 серед яких і ми всі колись жили в похотях своєї плоті, виконуючи волю плоті й помислів, і були за природою дітьми гніву, як і інші,</p>
<p>4 Бог, багатий милістю, зі Своєї великої любові, якою нас полюбив, —</p>
<p>5 нас, мертвих у переступах, оживив із Христом (благодаттю ви спасені)</p>
<p>6 і воскресив з Ним, і посадив з Ним на небесах у Христі Ісусі,</p>
<p>7 щоб у прийдешніх віках показати безмірне багатство Своєї благодаті в доброті до нас у Христі Ісусі.</p>
<p>8 Бо благодаттю ви спасені через віру, і це не від вас, це Божий дар,</p>
<p>9 не від діл, щоб ніхто не хвалився.</p>
<p>10 Бо ми Його витвір, створені у Христі Ісусі на добрі діла, у яких Бог наперед призначив нам жити.</p>
<p>11 Тому пам’ятайте, що ви, колись язичники по плоті, яких називали необрізаними так звані обрізані рукотворним обрізанням на плоті,</p>
<p>12 що ви в той час були без Христа, відчужені від громади Ізраїлю і чужі завітам обітниці, без надії і без Бога у світі.</p>
<p>13 А тепер у Христі Ісусі ви, колись далекі, стали близькими кров’ю Христа.</p>
<p>14 Бо Він наш мир, Хто зробив з двох одне і зруйнував між нами стіну огорожі,</p>
<p>15 скасувавши у Своїй плоті ворожнечу, тобто закон заповідей з його приписами, щоб із двох створити в Собі одну нову людину, так установлюючи мир,</p>
<p>16 і обох примирити з Богом в одному тілі хрестом, вбивши на ньому ворожнечу;</p>
<p>17 і, прийшовши, благовістив мир вам, далеким і близьким;</p>
<p>18 бо через Нього ми обоє маємо доступ до Отця в одному Дусі.</p>
<p>19 Тому ви вже не чужі і не приходьки, а співгромадяни святим і домашні Богу,</p>
<p>20 збудовані на підвалинах апостолів і пророків, де наріжним каменем є Сам Ісус Христос,</p>
<p>21 на Якому вся будівля, складаючись, виростає у святий храм у Господі,</p>
<p>22 на Якому й ви разом будуєтесь в оселю Божу в Дусі.</p>


<h4>ЕФЕСЯН 3</h4>
<p>1 Для цього я, Павло, став в’язнем Христа Ісуса за вас, язичників,</p>
<p>2 якщо тільки ви чули про управління благодаті Божої, даної мені для вас,</p>
<p>3 що через одкровення Він звістив мені таємницю, як я коротко написав вище,</p>
<p>4 так що ви, читаючи, можете зрозуміти моє розуміння таємниці Христової,</p>
<p>5 яка в інших поколіннях не була звіщена людським синам, як тепер відкрита Духом Його святим апостолам і пророкам, —</p>
<p>6 щоб і язичникам бути співспадкоємцями, співчленами тіла і співучасниками Його обітниці в Христі через проповідь Євангелія,</p>
<p>7 служителем якого я став за даром благодаті Божої, даної мені згідно з дією Його сили.</p>
<p>8 Мені, найменшому з усіх святих, дана ця благодать — благовістити серед язичників незбагненне багатство Христове</p>
<p>9 і роз’яснити всім, у чому полягає участь у таємниці, прихованій від початку віків у Бозі, Який створив усе через Ісуса Христа,</p>
<p>10 щоб тепер була звіщена через Церкву начальствам і владам на небесах різноманітна премудрість Божа,</p>
<p>11 згідно з вічним задумом, який Він здійснив у Христі Ісусі, нашому Господі,</p>
<p>12 у Якому ми маємо сміливість і доступ з упевненістю через віру в Нього.</p>
<p>13 Тому прошу вас не падати духом від моїх скорбот за вас, які є вашою славою.</p>
<p>14 Для цього схиляю свої коліна перед Отцем нашого Господа Ісуса Христа,</p>
<p>15 від Якого отримує ім’я кожен рід на небесах і на землі,</p>
<p>16 щоб Він дав вам за багатством Своєї слави сильно зміцнитися Його Духом у внутрішній людині,</p>
<p>17 щоб Христу поселитися вірою у ваших серцях, щоб ви, укорінені й утверджені в любові,</p>
<p>18 могли зрозуміти з усіма святими, яка ширина, довжина, глибина й висота,</p>
<p>19 і пізнати любов Христа, яка перевищує пізнання, щоб вам наповнитися до всієї повноти Божої.</p>
<p>20 А Тому, Хто може зробити значно більше за все, про що ми просимо чи думаємо, силою, яка діє в нас,</p>
<p>21 Йому слава в Церкві у Христі Ісусі на всі покоління повік-віків. Амінь.</p>


<h4>ЕФЕСЯН 4</h4>
<p>1 Тож благаю вас я, в’язень у Господі, жити гідно поклику, яким ви покликані,</p>
<p>2 з усім смиренням і лагідністю, з довготерпінням, терплячи один одного в любові,</p>
<p>3 стараючись зберігати єдність Духа в союзі миру.</p>
<p>4 Одне тіло і один Дух, як ви й покликані до однієї надії вашого поклику;</p>
<p>5 один Господь, одна віра, одне хрещення,</p>
<p>6 один Бог і Отець усіх, Який над усіма, і через усіх, і в усіх вас.</p>
<p>7 Кожному ж із нас дана благодать у міру дару Христового.</p>
<p>8 Тому й сказано: «Піднявшись на висоту, Він полонив полонених і дав дари людям».</p>
<p>9 А «піднявся» що означає, як не те, що Він спочатку спускався у найнижчі частини землі?</p>
<p>10 А Той, що спустився, є Тим же, що й піднявся вище за всі небеса, щоб наповнити все.</p>
<p>11 І Він дав одних за апостолів, інших за пророків, ще інших за благовісників, а ще інших за пастирів і вчителів,</p>
<p>12 для спорядження святих на діло служіння, на збудування тіла Христового,</p>
<p>13 доки ми всі не досягнемо єдності віри й пізнання Сина Божого, дорослого віку, міри віку повноти Христа,</p>
<p>14 щоб ми більше не були немовлятами, яких кидає й носить усяким вітром вчення через лукавство людей, через хитрість для підступного обману,</p>
<p>15 а щоб, кажучи істину в любові, ми в усьому виростали в Того, Хто є голова, Христос,</p>
<p>16 від Якого все тіло, складене й з’єднане завдяки підтримці кожного суглоба, здійснює ріст тіла в міру дії кожного окремого члена для збудування себе в любові.</p>
<p>17 Тому кажу це й заклинаю Господом, щоб ви більше не жили, як живуть інші язичники в марноті свого розуму,</p>
<p>18 затьмарені розумом, відчужені від життя Божого через невідання, яке в них, через закам’янілість їхнього серця.</p>
<p>19 Вони, втративши відчуття, віддалися розпусті, щоб чинити усяку нечистоту з ненаситністю.</p>
<p>20 Та ви не так пізнали Христа,</p>
<p>21 якщо тільки ви чули про Нього і були навчені в Ньому (оскільки істина в Ісусі)</p>
<p>22 відкинути стару людину з її попереднім способом життя, яка зітліває в оманливих похотях,</p>
<p>23 а обновлятися духом свого розуму</p>
<p>24 і одягнутися в нову людину, створену за образом Божим в праведності й святості істини.</p>
<p>25 Тому, відкинувши неправду, кажіть правду кожен своєму ближньому, бо ми члени один одному.</p>
<p>26 Гніваючись, не грішіть; сонце хай не зайде у вашому гніві;</p>
<p>27 і не давайте місця дияволу.</p>
<p>28 Хто крав, хай більше не краде, а краще хай трудиться, роблячи своїми руками добро, щоб було що подати нужденному.</p>
<p>29 Ніяке гниле слово хай не виходить із ваших уст, а тільки добре, для потрібного збудування, щоб воно приносило благодать слухачам.</p>
<p>30 І не засмучуйте Святого Духа Божого, печаттю Якого ви відзначені на день викуплення.</p>
<p>31 Усяке роздратування, лють, гнів, крик, лихослів’я разом з усякою злобою хай будуть усунені від вас.</p>
<p>32 А будьте один до одного добрими, милосердними, прощаючи один одному, як і Бог у Христі простив вам.</p>


<h4>ЕФЕСЯН 5</h4>
<p>1 Тож будьте наслідувачами  Бога, як улюблені діти,</p>
<p>2 і живіть у любові, як і Христос полюбив нас і віддав Себе за нас у приношення й жертву Богу на приємні пахощі.</p>
<p>3 А блуд і всяка нечистота чи користолюбство нехай навіть не згадуються серед вас, як личить святим;</p>
<p>4 так само й непристойність і пустослів’я чи жартівливість, які не личать вам, а навпаки — подяка.</p>
<p>5 Бо ви знаєте, що ніякий блудник, чи нечистий, чи користолюбець, який є ідолослужителем, не має спадщини в Царстві Христа і Бога.</p>
<p>6 Ніхто хай не зводить вас пустими словами, бо за це гнів Божий приходить на синів непокори.</p>
<p>7 Тож не будьте їхніми спільниками;</p>
<p>8 бо ви колись були темрявою, а тепер ви світло в Господі; живіть як діти світла</p>
<p>9 (бо плід Духа — в усякій доброті, праведності й істині),</p>
<p>10 розпізнаючи, що угодне Господу;</p>
<p>11 і не беріть участі в безплідних ділах темряви, а краще викривайте їх;</p>
<p>12 бо про те, що вони роблять таємно, соромно й казати.</p>
<p>13 А все, що викривається, стає явним від світла; бо все, що стає явним, є світлом.</p>
<p>14 Тому й сказано: Прокинься, сплячий, і воскресни з мертвих, і освітить тебе Христос.</p>
<p>15 Тож дивіться, наскільки обережно ви живете: не як немудрі, а як мудрі,</p>
<p>16 використовуючи час, бо дні злі.</p>
<p>17 Тому не будьте нерозумними, а розумійте, в чому воля Господня.</p>
<p>18 І не впивайтесь вином, від якого безпутство, а наповнюйтесь Духом,</p>
<p>19 говорячи один до одного псалмами, гімнами й духовними піснями, співаючи й виспівуючи у своєму серці Господу,</p>
<p>20 завжди дякуючи за все Богу і Отцю в ім’я Господа нашого Ісуса Христа,</p>
<p>21 корячись один одному в страху Божому.</p>
<p>22 Дружини, коріться своїм чоловікам, як Господу,</p>
<p>23 бо чоловік — голова дружини, як і Христос голова Церкви, і Він же Спаситель тіла.</p>
<p>24 Та як Церква кориться Христу, так і дружини — своїм чоловікам в усьому.</p>
<p>25 Чоловіки, любіть своїх дружин, як і Христос полюбив Церкву і віддав Себе за неї,</p>
<p>26 щоб освятити її, очистивши обмиванням у воді через слово,</p>
<p>27 щоб представити її Собі славною Церквою, яка не має плями, чи зморшки, чи чогось такого, але щоб вона була святою й непорочною.</p>
<p>28 Чоловіки так повинні любити своїх дружин, як свої тіла; хто любить свою дружину, той любить самого себе.</p>
<p>29 Бо ніхто ніколи не мав ненависті до своєї плоті, але годує і гріє її, як і Господь Церкву;</p>
<p>30 бо ми члени Його тіла, від Його плоті і від Його кісток.</p>
<p>31 Тому залишить чоловік свого батька і матір і приліпиться до своєї дружини, і будуть двоє однією плоттю.</p>
<p>32 Це велика таємниця; я кажу стосовно Христа і стосовно Церкви.</p>
<p>33 Утім, і кожен з вас хай так любить свою дружину, як самого себе, а дружина хай боїться свого чоловіка.</p>


<h4>ЕФЕСЯН 6</h4>
<p>1 Діти, слухайтеся своїх батьків у Господі, бо це справедливо.</p>
<p>2 Шануй свого батька і матір (це перша заповідь з обітницею),</p>
<p>3 щоб тобі було добре і ти був довголітнім на землі.</p>
<p>4 А ви, батьки, не дратуйте своїх дітей, а виховуйте їх у повчанні й наставлянні Господньому.</p>
<p>5 Раби, слухайтеся своїх господарів по плоті зі страхом і тремтінням, в простоті свого серця, як Христа,</p>
<p>6 не з показною послужливістю, як людиноугодники, а як раби Христові, виконуючи волю Божу від душі,</p>
<p>7 служачи охоче, як Господу, а не людям,</p>
<p>8 знаючи, що кожен, яке б добро не зробив, те саме отримає від Господа, чи то раб, чи то вільний.</p>
<p>9 А ви, господарі, поводьтеся з ними так само, облишивши погрози, знаючи, що й у вас самих є Господь на небесах, а Він не зважає на особу.</p>
<p>10 Нарешті, мої брати, зміцнюйтеся Господом і могутністю Його сили.</p>
<p>11 Одягніться у всеозброєння Боже, щоб ви могли встояти проти хитрощів диявола;</p>
<p>12 бо наша боротьба не проти крові й плоті, а проти начальств, проти влад, проти світоправителів темряви цього світу, проти духів зла в піднебессі.</p>
<p>13 Тому візьміть всеозброєння Боже, щоб ви могли протистати в злий день і, все виконавши, встояти.</p>
<p>14 Тож станьте, підперезавши свої стегна істиною, і одягнувшись у броню праведності,</p>
<p>15 і взувши ноги в готовність проповідувати Євангеліє миру,</p>
<p>16 а понад усе взявши щит віри, яким зможете погасити всі вогненні стріли лукавого;</p>
<p>17 і шолом спасіння візьміть, і меч Духа, яким є слово Боже;</p>
<p>18 усякою молитвою і благанням повсякчас молячись Духом, і саме для цього пильнуючи з усією постійністю і благанням за всіх святих;</p>
<p>19 і за мене, щоб, коли я відкрию уста, мені було дано слово сміливо звістити таємницю Євангелія,</p>
<p>20 за яке я є послом у кайданах, щоб при цьому я сміливо проповідував, як належить мені говорити.</p>
<p>21 А щоб і ви знали про мої обставини і мої справи, усе розповість вам Тихик, улюблений брат і вірний служитель у Господі,</p>
<p>22 якого я послав до вас саме для того, щоб ви дізналися про наші обставини і щоб він утішив ваші серця.</p>
<p>23 Мир братам і любов з вірою від Бога Отця і Господа Ісуса Христа.</p>
<p>24 Благодать з усіма, хто незмінно любить нашого Господа Ісуса Христа! Амінь.</p>

<h1><h2>Послання апостола Павла до филип’ян</h2>
<h4>ФИЛИП’ЯН 1</h4>
<p>1 Павло й Тимофій, раби Ісуса Христа, — усім святим у Христі Ісусі, які у Филиппах, з єпископами і дияконами:</p>
<p>2 благодать вам і мир від Бога, нашого Отця, і Господа Ісуса Христа!</p>
<p>3 Дякую моєму Богу при кожній згадці про вас,</p>
<p>4 у кожній своїй молитві за всіх вас завжди молячись з радістю,</p>
<p>5 за вашу участь у проповіді Євангелія від першого дня і донині,</p>
<p>6 будучи впевнений у тому, що Той, Хто почав у вас добре діло, буде здійснювати його аж до дня Ісуса Христа.</p>
<p>7 Бо справедливо для мене думати так про всіх вас, тому що я маю вас у серці і в моїх кайданах, і при захисті та утвердженні Євангелія, адже всі ви мої співучасники в благодаті.</p>
<p>8 Свідок мені Бог, як я тужу за всіма вами в любові Ісуса Христа</p>
<p>9 і молюся про те, щоб ваша любов ще більше й більше збагачувалася пізнанням і всяким розумінням,</p>
<p>10 щоб, розпізнаючи, що краще, ви були чисті й бездоганні в день Христа,</p>
<p>11 наповнені плодами праведності через Ісуса Христа, для слави й похвали Божої.</p>
<p>12 Бажаю, брати, щоб ви знали, що мої обставини насправді послужили поширенню Євангелія,</p>
<p>13 так що мої кайдани у Христі стали відомими в усьому преторії і всім іншим</p>
<p>14 і багато братів у Господі, набравшись упевненості через мої кайдани, почали з більшою сміливістю безстрашно говорити слово.</p>
<p>15 Деякі, правда, проповідують Христа із заздрості й суперництва, а інші — з доброї волі.</p>
<p>16 Одні проповідують Христа з суперництва, нещиро, думаючи додати скорботи до моїх кайданів,</p>
<p>17 а інші — з любові, знаючи, що я поставлений на захист Євангелія.</p>
<p>18 Ну то й що? Зате всяким способом, чи то удавано, чи щиро, Христос проповідується, і цьому я радію, та й буду радіти.</p>
<p>19 Бо знаю, що це послужить моєму спасінню, завдяки вашій молитві й підтримці Духа Ісуса Христа,</p>
<p>20 згідно з моїм ревним очікуванням і надією, що я ні в чому не буду осоромлений, але при всій моїй сміливості, як завжди, так і тепер, Христос звеличиться в моєму тілі чи то життям, чи то смертю.</p>
<p>21 Бо для мене життя — це Христос, а смерть — це надбання.</p>
<p>22 Якщо ж життя в плоті приносить плід моєму ділу, то не знаю, що вибрати;</p>
<p>23 вабить мене і те, і інше: маю бажання відійти й бути з Христом, бо це значно краще,</p>
<p>24 а залишатися в плоті — потрібніше для вас.</p>
<p>25 Маючи таку впевненість, я знаю, що залишусь і пробуватиму з усіма вами для вашого зростання й радості у вірі,</p>
<p>26 щоб ваша похвальба у Христі Ісусі примножилася через мене, коли я знову прийду до вас.</p>
<p>27 Тільки живіть гідно Євангелія Христового, щоб, чи прийду й побачу вас, чи не прийду, мені почути про вас, що ви стоїте в одному дусі, однодушно борючись за віру євангельську,</p>
<p>28 і ні в чому не налякані противниками. Це для них доказ загибелі, а для вас — спасіння; і це від Бога.</p>
<p>29 Бо вам даровано ради Христа не тільки вірувати в Нього, а й страждати за Нього,</p>
<p>30 зазнаючи такої ж боротьби, яку ви бачили в мене, а тепер чуєте, що вона в мене.</p>


<h4>ФИЛИП’ЯН 2</h4>
<p>1 Тому, якщо є якась утіха у Христі, якщо є якась відрада в любові, якщо є якась спільність із Духом, якщо є якесь милосердя й співчуття,</p>
<p>2 то доповніть мою радість: майте однакові думки, майте однакову любов, будьте однодушні й однодумні;</p>
<p>3 не робіть нічого з суперництва чи марнославства, але в смиренні вважайте один одного вищим від себе;</p>
<p>4 кожен хай дбає не тільки про себе, а кожен і про інших.</p>
<p>5 Хай у вас будуть такі ж думки, які були й у Христа Ісуса.</p>
<p>6 Він, будучи в образі Бога, не вважав грабежем бути рівним Богу,</p>
<p>7 але понизив Себе, прийнявши образ раба, народившись у людській подобі;</p>
<p>8 і, виявившись на вигляд як людина, смирив Себе, ставши слухняним до смерті, і смерті хресної.</p>
<p>9 Тому й Бог високо підніс Його і дав Йому ім’я, вище за всяке ім’я,</p>
<p>10 щоб перед іменем Ісуса схилилося кожне коліно небесних, земних і підземних,</p>
<p>11 і щоб кожен язик визнав, що Ісус Христос — Господь, для слави Бога Отця.</p>
<p>12 Тому, мої улюблені, як ви завжди слухались — не тільки в моїй присутності, а тим більше тепер, у мою відсутність, — так зі страхом і тремтінням здійснюйте своє спасіння;</p>
<p>13 бо це Бог зі Свого благовоління чинить у вас і бажання, і дії.</p>
<p>14 Усе робіть без рéмствувань і суперечок,</p>
<p>15 щоб вам бути бездоганними й невинними, непорочними дітьми Божими посеред зіпсованого й розбещеного роду, серед якого ви світите, як світила у світі,</p>
<p>16 тримаючи слово життя, щоб я міг похвалитися в день Христа, що я недаремно біг і недаремно трудився.</p>
<p>17 Та якщо я й стаю узливанням на жертву й служіння вашої віри, я радію і радуюся з усіма вами.</p>
<p>18 Так само й ви радійте і радуйтеся зі мною.</p>
<p>19 Сподіваюсь у Господі Ісусі скоро послати до вас Тимофія, щоб і мені підбадьоритися, дізнавшись про ваші обставини.</p>
<p>20 Бо я не маю нікого рівного йому, хто б так щиро дбав про вас.</p>
<p>21 Бо всі шукають свого, а не того, що угодно Ісусу Христу.</p>
<p>22 А його вірність ви знаєте, бо він, як син батькові, служив зі мною в проповіді Євангелія.</p>
<p>23 Тож сподіваюся послати його відразу, як тільки дізнаюся, що буде зі мною.</p>
<p>24 Та я впевнений у Господі, що й сам скоро прийду.</p>
<p>25 Проте я визнав за необхідне послати до вас Епафродита, мого брата, співпрацівника й соратника, а вашого посланця й служителя в моїх потребах,</p>
<p>26 бо він тужив за всіма вами і побивався, тому що ви почули, що він захворів.</p>
<p>27 А він захворів був смертельно; та Бог помилував його, і не тільки його, а й мене, щоб не додався мені смуток до смутку.</p>
<p>28 Тому я негайно послав його, щоб ви, побачивши його знову, зраділи, і щоб я менше сумував.</p>
<p>29 Тож прийміть його в Господі з усією радістю і майте таких у пошані,</p>
<p>30 бо він за діло Христове був близький до смерті, нехтуючи життям, щоб надолужити нестачу вашого служіння мені.</p>


<h4>ФИЛИП’ЯН 3</h4>
<p>1 Нарешті, брати мої, радійтев Господі. Писати вам про те саме мені не тяжко, а для вас це застережливо.</p>
<p>2 Стережіться собак, стережіться лихих працівників, стережіться порізаних,</p>
<p>3 бо обрізані — це ми, що служимо Богу духом і хвалимось Ісусом Христом, а не на плоть надіємось.</p>
<p>4 Хоч я можу мати надію і на плоть; якщо хтось інший думає, що може надіятися на плоть, то тим більше я:</p>
<p>5 обрізаний на восьмий день, з роду Ізраїля, з племені Веніаміна, єврей від євреїв, щодо Закону — фарисей,</p>
<p>6 щодо ревності — гонитель Церкви, щодо праведності за Законом — бездоганний.</p>
<p>7 Та що для мене було надбанням, те ради Христа я визнав за втрату.</p>
<p>8 Та й взагалі все визнаю за втрату ради переваги пізнання Христа Ісуса, мого Господа, ради Якого я все втратив і все визнаю за сміття, щоб надбати Христа</p>
<p>9 і знайтися в Ньому не зі своєю праведністю, яка від Закону, а з тією, яка через віру в Христа, з праведністю від Бога по вірі,</p>
<p>10 щоб пізнати Його, і силу Його воскресіння, і участь у Його стражданнях, уподібнюючись до Нього в Його смерті,</p>
<p>11 аби тільки досягнути воскресіння мертвих.</p>
<p>12 Не кажу, що я вже отримав це чи вже став досконалим, але біжу, аби здобути те, ради чого й здобув мене Христос Ісус.</p>
<p>13 Брати, я не вважаю себе таким, що здобув, а тільки, забуваючи те, що позаду, і пориваючись до того, що попереду,</p>
<p>14 біжу до мети за нагородою вишнього поклику Бога у Христі Ісусі.</p>
<p>15 Тож усі ми, досконалі, так думаймо; а якщо ви думаєте якось інакше, то й це Бог вам відкриє.</p>
<p>16 Утім, чого ми досягли, за тим правилом і повинні жити і так повинні думати.</p>
<p>17 Брати, будьте наслідувачами мене і дивіться на тих, що живуть за прикладом, за який маєте нас.</p>
<p>18 Бо багато хто, про кого я часто казав вам, а тепер навіть зі слізьми кажу, живуть як вороги хреста Христового.</p>
<p>19 Їхній кінець — загибель, їхній бог — черево, і їхня слава — в соромі, вони думають про земне.</p>
<p>20 Наше ж життя — на небесах, звідки ми чекаємо й Спасителя, Господа Ісуса Христа,</p>
<p>21 Який перемінить наше принижене тіло, так що воно стане подібним до Його славного тіла, згідно з дією, якою Він може підкорити Собі все.</p>


<h4>ФИЛИП’ЯН 4</h4>
<p>1 Отже брати мої улюблені й жадані, моя радість і вінець, стійте отак у Господі, улюблені.</p>
<p>2 Благаю Еводію, благаю Синтиху бути однодумними в Господі.</p>
<p>3 Прошу й тебе, справжній товаришу: допомагай цим жінкам, які боролися зі мною в проповіді Євангелія разом із Климентом та іншими моїми співпрацівниками, імена яких у книзі життя.</p>
<p>4 Радійте завжди в Господі; і ще раз скажу: радійте.</p>
<p>5 Ваша лагідність хай буде відома всім людям. Господь близько.</p>
<p>6 Ні про що не турбуйтесь, а завжди в молитві і благанні з подякою відкривайте свої прохання Богу,</p>
<p>7 і мир Божий, який перевищує всяке розуміння, збереже ваші серця й ваші думки у Христі Ісусі.</p>
<p>8 Нарешті, брати, що тільки істинне, що тільки гідне, що тільки справедливе, що тільки чисте, що тільки миле, що тільки похвальне, — якщо це якась чеснота і якщо це якась похвала, — про те й думайте.</p>
<p>9 Чому ви навчились і що прийняли й почули від мене і побачили в мені, те й робіть, і Бог миру буде з вами.</p>
<p>10 Я дуже зрадів у Господі, що ви вже нарешті знову почали піклуватися про мене; ви й раніше піклувалися, та не мали сприятливих обставин.</p>
<p>11 Кажу це не від нужди, бо я навчився бути задоволеним у тих обставинах, у яких знаходжусь.</p>
<p>12 Умію жити і в скруті, умію жити і в достатку; у кожній і в усіх обставинах я навчився і насичуватися, і голодувати, і мати достаток, і терпіти нестаток.</p>
<p>13 Усе можу у Христі, Який зміцнює мене.</p>
<p>14 Утім, ви добре зробили, що взяли участь у моїй скорботі.</p>
<p>15 Ви й самі, филип’яни, знаєте, що на початку проповіді Євангелія, коли я вийшов з Македонії, жодна церква не взяла участі в справі давання-отримання для мене, крім вас одних.</p>
<p>16 Бо ви й у Фессалоніку не раз і не два посилали на мої потреби.</p>
<p>17 Кажу це не тому, що я шукаю даяння, а шукаю плоду, що примножується на ваш рахунок.</p>
<p>18 Я все отримав і маю достаток. Я повністю забезпечений, отримавши від Епафродита послане вами як приємні пахощі, жертву приємну, угодну Богу.</p>
<p>19 А мій Бог задовольнить усяку вашу потребу за Своїм багатством у славі у Христі Ісусі.</p>
<p>20 Богу ж і нашому Отцю слава на віки вічні! Амінь.</p>
<p>21 Привітайте кожного святого у Христі Ісусі. Вітають вас брати, які зі мною.</p>
<p>22 Вітають вас усі святі, а особливо ті, що з кесаревого дому.</p>
<p>23 Благодать нашого Господа Ісуса Христа з усіма вами! Амінь.</p>

<h1><h2>Послання апостола Павла до колоссян</h2>
<h4>КОЛОССЯН 1</h4>
<p>1 Павло, з волі Божої апостол Ісуса Христа, і брат Тимофій —</p>
<p>2 святим і вірним братам у Христі, які в Колоссах: благодать вам і мир від Бога, нашого Отця, і Господа Ісуса Христа!</p>
<p>3 Ми дякуємо Богу і Отцю нашого Господа Ісуса Христа, завжди молячись за вас,</p>
<p>4 почувши про вашу віру у Христа Ісуса і любов до всіх святих,</p>
<p>5 через надію, яка зберігається для вас на небесах, про яку ви раніше чули в слові істини Євангелія,</p>
<p>6 яке прийшло до вас, як і в усьому світі, і приносить плід, як і у вас, з того дня, як ви почули й пізнали благодать Божу в істині,</p>
<p>7 як ви й навчилися від Епафраса, нашого улюбленого співраба, який є вірним для вас служителем Христа,</p>
<p>8 який і сповістив нас про вашу любов у Дусі.</p>
<p>9 Тому й ми з того дня, як почули про це, не перестаємо молитися за вас і просити, щоб ви наповнилися пізнанням Його волі з усією мудрістю і духовним розумінням,</p>
<p>10 щоб вам жити гідно Господа, в усьому догоджаючи Йому, приносячи плід в усякому доброму ділі і зростаючи в пізнанні Бога,</p>
<p>11 зміцнюючись усією силою згідно з могутністю Його слави для всієї витривалості й довготерпіння з радістю,</p>
<p>12 дякуючи Отцю, Який дав нам здатність отримати частку спадщини святих у світлі,</p>
<p>13 Який визволив нас від влади темряви і перевів у Царство Свого улюбленого Сина,</p>
<p>14 у Якому ми маємо викуплення Його кров’ю, прощення гріхів,</p>
<p>15 Який є образом Бога невидимого, первістком усякого створіння.</p>
<p>16 Бо Ним створено все небесне і земне, видиме і невидиме: чи то престоли, чи панування, чи начальства, чи влади, — все через Нього і для Нього створено;</p>
<p>17 і Він є раніше за все, і все Ним стоїть;</p>
<p>18 і Він голова тіла, Церкви; Він початок, первісток із мертвих, щоб в усьому Йому мати першість.</p>
<p>19 Бо Богу було угодно, щоб у Ньому поселилася вся повнота</p>
<p>20 і щоб через Нього примирити з Собою все, встановивши мир кров’ю Його хреста, через Нього примирити чи то земне, чи небесне.</p>
<p>21 І вас, колись відчужених і ворогів розумом у злих ділах,</p>
<p>22 тепер примирив смертю в Його плотському тілі, щоб представити вас святими, непорочними й бездоганними перед Собою,</p>
<p>23 якщо тільки пробуваєте утвердженими й твердими у вірі і не відходите від надії Євангелія, яке ви чули, яке проповідане серед усього творіння під небом, служителем якого я, Павло, став.</p>
<p>24 Зараз радію у своїх стражданнях за вас і надолужую нестачу скорбот Христових у своїй плоті за Його тіло, яким є Церква,</p>
<p>25 служителем якої я став згідно з управлінням Божим, даним мені для вас, щоб повністю звістити слово Боже —</p>
<p>26 таємницю, приховану від початку віків і поколінь, а тепер відкриту Його святим,</p>
<p>27 яким Бог захотів звістити, яке багатство слави цієї таємниці серед язичників, яким є Христос у вас, надія на славу,</p>
<p>28 Якого ми проповідуємо, напоумляючи кожну людину і навчаючи кожну людину з усією мудрістю, щоб представити кожну людину досконалою у Христі Ісусі,</p>
<p>29 для чого я і труджуся, борючись згідно з Його дією, яка діє в мені могутньо.</p>


<h4>КОЛОССЯН 2</h4>
<p>1 Бо хочу, щоб ви знали, яку велику боротьбу я маю за вас і за тих, що в Лаодикії, і за всіх, хто не бачив мого лиця в плоті,</p>
<p>2 щоб утішились їхні серця, з’єднані любов’ю для всякого багатства повного розуміння, для пізнання таємниці Бога і Отця та Христа,</p>
<p>3 у Якому сховані всі скарби мудрості і знання.</p>
<p>4 Кажу це для того, щоб ніхто не ввів вас в оману переконливими словами.</p>
<p>5 Бо хоча я й відсутній плоттю, але духом знаходжусь із вами, радіючи й бачачи ваш порядок і твердість вашої віри в Христа.</p>
<p>6 Тож як ви прийняли Христа Ісуса Господом, так і живіть у Ньому,</p>
<p>7 будучи вкорінені й збудовані в Ньому, і утверджені у вірі, як ви були навчені, збагачуючись нею з подякою.</p>
<p>8 Стережіться, щоб хтось не полонив вас філософією і пустим обманом за переданням людей, за стихіями світу, а не за Христом;</p>
<p>9 бо в Ньому живе вся повнота божественності тілесно,</p>
<p>10 і в Ньому ви маєте повноту, а Він є головою всякого начальства і влади.</p>
<p>11 У Ньому ви й були обрізані нерукотворним обрізанням, зняттям гріховного плотського тіла, обрізанням Христовим,</p>
<p>12 бувши поховані з Ним у хрещенні; у Ньому ви разом і воскресли через віру в дію Бога, Який воскресив Його з мертвих.</p>
<p>13 І вас, мертвих у переступах і необрізанні вашої плоті, оживив разом з Ним, простивши вам всі переступи,</p>
<p>14 стерши рукопис щодо нас з його приписами, який був проти нас, і забрав його геть, прибивши його до хреста,</p>
<p>15 роззброївши начальства і влади, відкрито виставив їх на ганьбу, восторжествувавши над ними на ньому.</p>
<p>16 Тож ніхто хай не судить вас за їжу, чи за пиття, чи стосовно свята, чи новомісяччя, чи суботи;</p>
<p>17 це є тінню майбутнього, а дійсність — у Христі.</p>
<p>18 Хай ніхто не засуджує вас, захоплюючись смиренням і служінням ангелам, втручаючись у те, чого не бачив, даремно величаючись своїм плотським розумом</p>
<p>19 і не тримаючись голови, від якої все тіло, суглобами і зв’язками підтримуване й з’єднане, росте ростом Божим.</p>
<p>20 Тож якщо ви померли з Христом для стихій світу, то чому ви, ніби живучи в світі, коритесь приписам:</p>
<p>21 «не торкайся», «не їж», «не чіпай»</p>
<p>22 (все те, що призначене на тління від вживання) — за заповідями і вченнями людей?</p>
<p>23 Вони мають лише вигляд мудрості в самовільному служінні, смиренні і безпощадності до тіла, а не в якійсь пошані до насичення плоті.</p>


<h4>КОЛОССЯН 3</h4>
<p>1 Тож якщо ви воскресли з Христом, то шукайте вишнього, де Христос сидить праворуч Бога.</p>
<p>2 Про вишнє думайте, а не про земне.</p>
<p>3 Бо ви померли, і ваше життя сховане з Христом у Бозі.</p>
<p>4 Коли ж з’явиться Христос, наше життя, тоді з’явитесь і ви з Ним у славі.</p>
<p>5 Тож умертвіть свої земні члени: блуд, нечистоту, пристрасть, лиху похіть і користолюбство, яке є ідолослужінням,</p>
<p>6 за що йде гнів Божий на синів непокори,</p>
<p>7 що й ви колись чинили, коли жили в тому.</p>
<p>8 А тепер і ви відкиньте все: гнів, лють, злобу, лихослів’я, непристойні слова з ваших уст;</p>
<p>9 не кажіть неправди один одному, знявши стару людину з її ділами</p>
<p>10 і одягнувшись у нову, яка обновлюється в пізнанні за образом Того, Хто створив її,</p>
<p>11 де немає елліна і іудея, обрізаного і необрізаного, варвара, скіфа, раба, вільного, але все і в усьому Христос.</p>
<p>12 Тож одягніться, як вибрані Божі, святі й улюблені, в сердечне співчуття, доброту, смирення, лагідність, довготерпіння,</p>
<p>13 терплячи один одного і прощаючи один одному, якщо хтось має на когось скаргу: як Христос простив вам, так і ви прощайте.</p>
<p>14 А понад усе це одягніться в любов, яка поєднує все це у досконалість.</p>
<p>15 І нехай мир Божий панує у ваших серцях, до якого ви й були покликані в одному тілі; і будьте вдячні.</p>
<p>16 Слово Христове хай живе у вас рясно, з усією мудрістю; навчайте і напоумляйте один одного псалмами, гімнами і духовними піснями, співаючи з благодаттю у своїх серцях Господу.</p>
<p>17 І все, що тільки робите, словом чи ділом, усе робіть в ім’я Господа Ісуса, дякуючи через Нього Богу і Отцю.</p>
<p>18 Дружини, коріться своїм чоловікам, як личить у Господі.</p>
<p>19 Чоловіки, любіть своїх дружин і не роздратовуйтесь на них.</p>
<p>20 Діти, слухайтеся своїх батьків в усьому, бо це угодно Господу.</p>
<p>21 Батьки, не дратуйте своїх дітей, щоб вони не падали духом.</p>
<p>22 Раби, слухайтесь в усьому своїх господарів по плоті, не з показною послужливістю, як людиноугодники, а в простоті серця, боячись Бога.</p>
<p>23 І все, що тільки робите, робіть від душі, як для Господа, а не для людей,</p>
<p>24 знаючи, що в нагороду отримаєте від Господа спадщину, бо ви служите Господу Христу.</p>
<p>25 А хто чинить кривду, той отримає за кривду, яку вчинив; а Він не зважає на особу.</p>


<h4>КОЛОССЯН 4</h4>
<p>1 Господарі, віддавайте рабам належне й справедливе, знаючи, що й ви маєте Господа на небесах.</p>
<p>2 Постійно пробувайте в молитві, пильнуючи в ній з подякою.</p>
<p>3 Моліться при цьому й за нас, щоб Бог відчинив нам двері для слова — звіщати таємницю Христову, за яку я й ув’язнений,</p>
<p>4 щоб я відкрив її, як належить мені говорити.</p>
<p>5 Перед зовнішніми живіть мудро, використовуючи час.</p>
<p>6 Ваше слово хай буде завжди з благодаттю, приправлене сіллю, щоб ви знали, як потрібно відповідати кожному.</p>
<p>7 Про мої обставини все розповість вам Тихик, улюблений брат і вірний служитель та співраб у Господі,</p>
<p>8 якого я послав до вас саме для того, щоб він дізнався про ваші обставини і втішив ваші серця,</p>
<p>9 з Онисимом, вірним і улюбленим братом, який є одним з вас. Вони розкажуть вам про все, що відбувається тут.</p>
<p>10 Вітає вас Арістарх, мій співв’язень, Марк, племінник Варнави (стосовно якого ви отримували накази: якщо прийде до вас, прийміть його),</p>
<p>11 і Ісус, званий Юстом, які з обрізаних. Вони єдині співпрацівники для Царства Божого, які були мені втіхою.</p>
<p>12 Вітає вас Епафрас, один з вас, раб Христа, який завжди бореться за вас у молитвах, щоб ви стояли досконалими і наповненими всією волею Божою.</p>
<p>13 Бо свідчу про нього, що він має велику ревність до вас і до тих, що в Лаодикії і в Ієраполі.</p>
<p>14 Вітає вас Лука, улюблений лікар, і Димас.</p>
<p>15 Привітайте братів у Лаодикії, і Німфаса та церкву в його домі.</p>
<p>16 Коли це послання буде прочитане у вас, то зробіть так, щоб воно було прочитано і в Лаодикійський церкві, а те, що з Лаодикії, щоб прочитали і ви.</p>
<p>17 І скажіть Архипу: Дивись за служінням, яке ти прийняв у Господі, щоб ти виконував його.</p>
<p>18 Це привітання моєю, Павловою, рукою. Пам’ятайте про мої кайдани. Благодать з вами! Амінь.</p>

<h1><h2>Перше послання апостола Павла до фессалонікійців</h2>
<h4>1 ФЕССАЛОНІКІЙЦІВ 1</h4>
<p>1 Павло, Силуан і Тимофій — фессалонікійcькій церкві в Бозі Отці і Господі Ісусі Христі: благодать вам і мир від Бога, нашого Отця, і Господа Ісуса Христа!</p>
<p>2 Ми завжди дякуємо Богу за всіх вас, згадуючи вас у своїх молитвах,</p>
<p>3 безперестанку пам’ятаючи ваше діло віри, труд любові і терпіння надії на нашого Господа Ісуса Христа перед Богом і нашим Отцем,</p>
<p>4 знаючи, улюблені Богом брати, ваше вибрання;</p>
<p>5 тому що наше Євангеліє було у вас не тільки в слові, а й у силі, і у Святому Дусі, і з великою впевненістю, як ви знаєте, якими ми були серед вас для вас.</p>
<p>6 І ви стали наслідувачами нас і Господа, прийнявши слово у великій скорботі з радістю Святого Духа,</p>
<p>7 так що ви стали прикладом для всіх віруючих у Македонії та Ахаї.</p>
<p>8 Бо від вас пролунало слово Господнє не тільки в Македонії та Ахаї, а й в усякому місці розійшлася чутка про вашу віру в Бога, так що нам не потрібно щось говорити.</p>
<p>9 Бо вони самі розповідають про нас, яким був наш прихід до вас і як ви навернулись до Бога від ідолів, щоб служити Богу живому та істинному</p>
<p>10 і чекати з небес Його Сина, Якого Він воскресив з мертвих, Ісуса, що рятує нас від майбутнього гніву.</p>


<h4>1 ФЕССАЛОНІКІЙЦІВ 2</h4>
<p>1 Бо ви самі, брати, знаєте про наш прихід до вас, що він не був даремним;</p>
<p>2 але, хоч ми й постраждали перед тим і зазнали зневаги у Филиппах, як ви знаєте, ми насмілились у нашому Бозі проповідувати вам Євангеліє Боже у великій боротьбі.</p>
<p>3 Бо наше повчання було не від обману, ні від нечистих мотивів, ані з підступом;</p>
<p>4 але як Бог визнав нас гідними, щоб ввірити нам Євангеліє, так ми й говоримо, догоджаючи не людям, а Богу, Який випробовує наші серця.</p>
<p>5 Бо ніколи не було в нас ні улесливих слів, як ви знаєте, ні прихованого користолюбства (Бог свідок),</p>
<p>6 і не шукали ми слави від людей, ні від вас, ні від інших, хоч і могли бути тягарем, як апостоли Христові.</p>
<p>7 Але ми були ніжними серед вас, як годувальниця леліє своїх дітей.</p>
<p>8 Так ми, жадаючи вас, бажали передати вам не тільки Євангеліє Боже, а й свої душі, бо ви стали нам любими.</p>
<p>9 Бо ви пам’ятаєте, брати, наш труд і виснаження: працюючи вдень і вночі, щоб не обтяжити когось із вас, ми проповідували вам Євангеліє Боже.</p>
<p>10 Свідки ви і Бог, як свято, праведно й бездоганно ми поводили себе перед вами, віруючими.</p>
<p>11 Бо ви знаєте, як кожного з вас, мов батько своїх дітей, ми благали, і вмовляли, і заклинали вас,</p>
<p>12 щоб ви жили гідно Бога, що кличе вас у Своє Царство й славу.</p>
<p>13 Тому й ми безперестанку дякуємо Богу, що, прийнявши почуте від нас слово Боже, ви прийняли його не як слово людське, а як слово Боже (яким воно є насправді), яке й діє у вас, віруючих.</p>
<p>14 Бо ви, брати, стали наслідувачами церков Божих у Христі Ісусі, що в Іудеї, тому що й ви те саме зазнали від своїх одноплемінників, що й ті від іудеїв,</p>
<p>15 які і Господа Ісуса вбили, і своїх пророків, і нас вигнали, і Богу не догоджають, і всім людям противляться,</p>
<p>16 забороняючи нам говорити язичникам, щоб ті спаслися, так що вони завжди наповнюють міру своїх гріхів; та настиг їх гнів Божий до кінця.</p>
<p>17 Ми ж, брати, розлучившись з вами на короткий час (лицем, не серцем), ще більше старались побачити ваше лице з великим бажанням.</p>
<p>18 Тому ми (я, Павло) хотіли прийти до вас не раз і не два, але перешкодив нам сатана.</p>
<p>19 Бо хто наша надія, чи радість, чи вінець похвальби? Чи ж не ви перед нашим Господом Ісусом Христом при Його приході?</p>
<p>20 Бо ви наша слава і радість.</p>


<h4>1 ФЕССАЛОНІКІЙЦІВ 3</h4>
<p>1 Тому, більше не терплячи, ми вирішили залишитися в Афінах одні,</p>
<p>2 а послали Тимофія, нашого брата і служителя Божого, і нашого співпрацівника в проповіді Євангелія Христового, щоб утвердити вас і втішити вас у вашій вірі,</p>
<p>3 щоб ніхто не хитався у цих скорботах; бо ви самі знаєте, що на це ми й призначені.</p>
<p>4 Бо й коли ми були у вас, то попереджали вас, що маємо зазнавати скорбот, як і сталось і як ви знаєте.</p>
<p>5 Тому і я, більше не терплячи, послав дізнатися про вашу віру, щоб часом не спокусив вас спокусник і не став даремним наш труд.</p>
<p>6 А тепер, коли прийшов до нас від вас Тимофій і приніс нам добру звістку про вашу віру й любов і що ви завжди маєте добру пам’ять про нас, прагнучи побачити нас, як і ми вас,</p>
<p>7 тому ми при всій нашій скорботі й біді утішилися за вас, брати, вашою вірою.</p>
<p>8 Бо тепер ми живемо, якщо ви стоїте в Господі.</p>
<p>9 Бо яку подяку ми можемо віддати за вас Богу за всю радість, якою радіємо за вас перед нашим Богом,</p>
<p>10 вдень і вночі дуже ревно молячись, щоб побачити ваше лице і довершити те, чого не вистачає вашій вірі?</p>
<p>11 Сам же Бог і наш Отець та наш Господь Ісус Христос хай направить до вас нашу дорогу.</p>
<p>12 А вас Господь хай наповнить і збагатить любов’ю один до одного і до всіх, як ми наповнені до вас,</p>
<p>13 щоб утвердити ваші серця бездоганними у святості перед Богом і нашим Отцем при приході нашого Господа Ісуса Христа з усіма Його святими.</p>


<h4>1 ФЕССАЛОНІКІЙЦІВ 4</h4>
<p>1 Нарешті, брати, просимо й благаємо вас Господом Ісусом, щоб, як ви прийняли від нас, як належить вам жити й догоджати Богу, так ще більше в тому зростали.</p>
<p>2 Бо ви знаєте, які накази ми дали вам від Господа Ісуса.</p>
<p>3 Бо воля Божа, ваше освячення, в тому, щоб ви утримувались від блуду;</p>
<p>4 щоб кожен з вас умів утримувати свою посудину в святості й честі,</p>
<p>5 а не в пристрасті похоті, як язичники, що не знають Бога;</p>
<p>6 щоб ніхто не поводився зі своїм братом протизаконно і користолюбно ні в якій справі, бо Господь — месник за все це, як ми й раніше казали вам і свідчили.</p>
<p>7 Бо покликав нас Бог не до нечистоти, а до святості.</p>
<p>8 Тому, хто відкидає це, той відкидає не людину, а Бога, Який і дав нам Свого Святого Духа.</p>
<p>9 А про братолюбство немає потреби писати вам, бо ви самі навчені Богом любити один одного.</p>
<p>10 Бо ви так і робите з усіма братами по всій Македонії. Та благаємо вас, брати, ще більше в тому зростати</p>
<p>11 і прагнути жити тихо, займатися своїми справами і працювати своїми руками, як ми наказували вам;</p>
<p>12 щоб ви жили пристойно перед зовнішніми і ні в чому не мали потреби.</p>
<p>13 Не хочу ж, брати, щоб ви не знали про покійних, щоб ви не сумували, як інші, що не мають надії.</p>
<p>14 Бо якщо ми віримо, що Ісус помер і воскрес, то й покійних Бог приведе через Ісуса з Ним.</p>
<p>15 Бо це ми кажемо вам словом Господнім, що ми, живі, які лишилися до приходу Господа, не випередимо покійних.</p>
<p>16 Бо Сам Господь при вигуку, при голосі архангела й трубі Божій зійде з неба, і спочатку воскреснуть мертві у Христі;</p>
<p>17 потім ми, живі, що лишилися, будемо підхоплені разом з ними на хмарах для зустрічі з Господом у повітрі; і так завжди будемо з Господом.</p>
<p>18 Тож утішайте один одного цими словами.</p>


<h4>1 ФЕССАЛОНІКІЙЦІВ 5</h4>
<p>1 А про часи й пори, брати, немає потреби писати вам,</p>
<p>2 бо ви самі достеменно знаєте, що день Господній прийде так, як злодій уночі.</p>
<p>3 Бо коли будуть казати: Мир і безпека, — тоді зненацька настигне їх загибель, як родові муки вагітну, і вони не втечуть.</p>
<p>4 Та ви, брати, не в темряві, щоб той день застав вас, як злодій.</p>
<p>5 Усі ви сини світла й сини дня; ми не сини ночі, ані темряви.</p>
<p>6 Тому не спімо, як інші, а пильнуймо і будьмо тверезі.</p>
<p>7 Бо ті, що сплять, сплять уночі, і ті, що напиваються, напиваються вночі.</p>
<p>8 Ми ж, будучи синами дня, будьмо тверезі, одягнувши броню віри й любові і шолом — надію на спасіння.</p>
<p>9 Тому що Бог призначив нас не на гнів, а для отримання спасіння через нашого Господа Ісуса Христа,</p>
<p>10 Який помер за нас, щоб ми, чи пильнуємо, чи спимо, жили разом з Ним.</p>
<p>11 Тому втішайте один одного і збудовуйте один одного, як ви і робите.</p>
<p>12 Просимо вас, брати, визнавати тих, що трудяться серед вас, керують вами в Господі і напоумляють вас,</p>
<p>13 і дуже поважати їх з любов’ю за їхню працю. Живіть у мирі між собою.</p>
<p>14 Благаємо вас, брати, напоумляйте безладних, утішайте малодушних, підтримуйте немічних, будьте довготерпеливі до всіх.</p>
<p>15 Дивіться, щоб ніхто нікому не віддавав злом за зло, а завжди прагніть добра один одному і всім.</p>
<p>16 Завжди радійте;</p>
<p>17 безперестанку моліться;</p>
<p>18 в усьому дякуйте, бо така воля Божа для вас у Христі Ісусі.</p>
<p>19 Духа не вгашайте;</p>
<p>20 пророцтв не зневажайте;</p>
<p>21 усе випробовуйте, добра тримайтесь;</p>
<p>22 від усякого виду зла утримуйтесь.</p>
<p>23 А Сам Бог миру хай освятить вас повністю, і ваш дух, і душа, і тіло хай будуть у цілості збережені бездоганними при приході нашого Господа Ісуса Христа.</p>
<p>24 Вірний Той, що кличе вас, Який і зробить це.</p>
<p>25 Брати, моліться за нас.</p>
<p>26 Привітайте всіх братів святим поцілунком.</p>
<p>27 Заклинаю вас Господом, щоб це послання було прочитане всім святим братам.</p>
<p>28 Благодать нашого Господа Ісуса Христа з усіма вами! Амінь.</p>

<h1><h2>Друге послання апостола Павла до фессалонікійців</h2>
<h4>2 ФЕССАЛОНІКІЙЦІВ 1</h4>
<p>1 Павло, Силуан і Тимофій — фессалонікійcькій церкві в Бозі, нашому Отці, і Господі Ісусі Христі:</p>
<p>2 благодать вам і мир від Бога, нашого Отця, і Господа Ісуса Христа!</p>
<p>3 Ми завжди повинні дякувати Богу за вас, брати, як і належить, тому що сильно зростає ваша віра і примножується любов кожного з усіх вас один до одного,</p>
<p>4 так що ми самі хвалимося вами в усіх церквах Божих за ваше терпіння й віру в усіх ваших гоніннях і скорботах, які ви терпите,</p>
<p>5 що є доказом праведного суду Божого, щоб вам удостоїтись Царства Божого, за яке ви й страждаєте.</p>
<p>6 Адже справедливо перед Богом відплатити скорботою тим, що завдають вам скорбот,</p>
<p>7 а вам, що зазнають скорбот, — спокоєм разом з нами при відкритті Господа Ісуса з неба зі Своїми сильними ангелами в палаючому вогні,</p>
<p>8 Який здійснюватиме помсту тим, що не знають Бога і не слухаються Євангелія нашого Господа Ісуса Христа,</p>
<p>9 які будуть покарані вічною загибеллю від лиця Господа і слави Його могутності,</p>
<p>10 коли Він прийде в той день прославитись у Своїх святих і викликати подив у всіх віруючих (бо наше свідчення серед вас було прийняте вірою).</p>
<p>11 Для цього ми завжди й молимося за вас, щоб наш Бог удостоїв вас поклику і могутньо довершив усяке бажання доброти і діло віри,</p>
<p>12 щоб прославилось ім’я нашого Господа Ісуса Христа у вас і ви в Ньому за благодаттю нашого Бога і Господа Ісуса Христа.</p>


<h4>2 ФЕССАЛОНІКІЙЦІВ 2</h4>
<p>1 Просимо вас, брати, стосовно приходу нашого Господа Ісуса Христа і нашого зібрання до Нього,</p>
<p>2 не похитнутись поспішно розумом і не тривожитись ні від духа, ні від слова, ні від послання нібито нами написаного, що ніби настав день Христа.</p>
<p>3 Хай ніхто не зведе вас ніяким чином, бо той день не настане, якщо спочатку не прийде відступлення і не відкриється людина гріха, син загибелі,</p>
<p>4 який буде противитись і підноситись над усім, що називається богом чи святинею, так що в Храмі Божому він сяде, як Бог, видаючи себе за Бога.</p>
<p>5 Хіба ви не пам’ятаєте, що я говорив вам про це, коли ще був у вас?</p>
<p>6 І ви знаєте, що́ зараз стримує його відкритися свого часу.</p>
<p>7 Бо таємниця беззаконня вже діє, тільки Той, що зараз стримує, буде стримувати, поки не буде забраний геть.</p>
<p>8 І тоді відкриється беззаконник, якого Господь уб’є подихом Своїх уст і знищить з’явленням Свого приходу,</p>
<p>9 того, чий прихід буде згідно з дією сатани з усякою силою і обманливими знаменнями й чудесами,</p>
<p>10 і з усяким неправедним обманом серед тих, що гинуть, за те, що вони не прийняли любові до істини для свого спасіння.</p>
<p>11 І тому пошле їм Бог дію омани, щоб вони повірили неправді,</p>
<p>12 щоб були засуджені всі, які не повірили істині, а знайшли задоволення в неправедності.</p>
<p>13 Ми ж завжди повинні дякувати Богу за вас, улюблені Господом брати, тому що Бог від початку через освячення Духом і віру в істину вибрав вас для спасіння,</p>
<p>14 для чого покликав вас нашим Євангелієм для отримання слави нашого Господа Ісуса Христа.</p>
<p>15 Тому, брати, стійте і тримайтесь передань, яким ви навчилися чи то нашим словом, чи посланням.</p>
<p>16 А Сам наш Господь Ісус Христос і Бог і наш Отець, Який полюбив нас і дав по благодаті вічну втіху й добру надію,</p>
<p>17 хай утішить ваші серця і утвердить вас в усякому доброму слові і ділі.</p>


<h4>2 ФЕССАЛОНІКІЙЦІВ 3</h4>
<p>1 Нарешті, брати, моліться за нас, щоб слово Господнє поширювалось і прославлялось, як і у вас,</p>
<p>2 і щоб нам врятуватись від негідних і злих людей, бо не в усіх є віра.</p>
<p>3 Та вірний Господь, Який утвердить вас і збереже від зла.</p>
<p>4 Ми ж упевнені щодо вас у Господі, що ви й робите, і будете робити те, що ми наказуємо вам.</p>
<p>5 А Господь хай направить ваші серця на любов Божу і на терпіння Христове.</p>
<p>6 Наказуємо вам, брати, іменем нашого Господа Ісуса Христа сторонитися кожного брата, який поводиться безладно, а не за переданням, яке прийняв від нас.</p>
<p>7 Бо ви самі знаєте, як ви маєте наслідувати нас; бо ми не поводились у вас безладно,</p>
<p>8 і ні в кого хліба не їли даром, а в труді й виснаженні день і ніч працювали, щоб не обтяжити когось із вас.</p>
<p>9 Не тому, що ми не маємо влади, але щоб себе самих дати вам за приклад для наслідування нас.</p>
<p>10 Бо й коли ми були у вас, то наказували вам таке: Хто не хоче працювати, той хай і не їсть.</p>
<p>11 Бо ми чуємо, що деякі серед вас поводяться безладно, нічого не роблять, а втручаються в чужі справи.</p>
<p>12 Таким наказуємо й благаємо нашим Господом Ісусом Христом, щоб вони тихо працювали і їли свій хліб.</p>
<p>13 А ви, брати, не падайте духом, роблячи добро.</p>
<p>14 Якщо ж хтось не послухається нашого слова в цьому посланні, того зауважте і не спілкуйтеся з ним, щоб він був посоромлений.</p>
<p>15 Та не вважайте його за ворога, а напоумляйте як брата.</p>
<p>16 А Сам Господь миру хай дасть вам мир завжди всяким способом. Господь з усіма вами!</p>
<p>17 Це привітання моєю, Павловою, рукою, що є знаком у кожному посланні: так пишу я.</p>
<p>18 Благодать нашого Господа Ісуса Христа з усіма вами! Амінь.</p>

<h1><h2>Перше послання апостола Павла до Тимофія</h2>
<h4>1 ТИМОФІЯ 1</h4>
<p>1 Павло, апостол Ісуса Христа за повелінням Бога, нашого Спасителя, і Господа Ісуса Христа, нашої надії, —</p>
<p>2 Тимофію, рідному сину у вірі: благодать, милість і мир від Бога, нашого Отця, та Ісуса Христа, нашого Господа!</p>
<p>3 Як я просив тебе залишитися в Ефесі, коли йшов у Македонію, щоб ти наказав деяким не навчати іншому</p>
<p>4 і не зважати на байки й безкінечні родоводи, які породжують суперечки, а не Боже збудування у вірі, так і зроби.</p>
<p>5 Мета ж цього наказу — любов від чистого серця, доброї совісті і нелицемірної віри,</p>
<p>6 від чого ухилившись, деякі збочили до пустослів’я,</p>
<p>7 бажаючи бути законовчителями, не розуміючи ні того, що говорять, ні того, що стверджують.</p>
<p>8 А ми знаємо, що Закон добрий, якщо користуватися ним законно,</p>
<p>9 знаючи те, що Закон призначений не для праведного, а для беззаконних і непокірних, нечестивих і грішних, несвятих і скверних, батьковбивць і матеревбивць, людиновбивць,</p>
<p>10 блудників, мужоложників, работорговців, неправдомовців, клятвопорушників і для всього іншого, що противне здоровому вченню</p>
<p>11 згідно із славним Євангелієм блаженного Бога, яке мені ввірене.</p>
<p>12 І я дякую Христу Ісусу, нашому Господу, Який зміцнив мене, що визнав мене вірним, поставивши на служіння, —</p>
<p>13 мене, який раніше був богохульником, гонителем і кривдником, але був помилуваний, бо робив це через незнання в невір’ї.</p>
<p>14 І благодать нашого Господа надзвичайно щедро виявилась до мене з вірою і любов’ю у Христі Ісусі.</p>
<p>15 Вірне слово і повного прийняття гідне, що Христос Ісус прийшов у світ спасти грішників, з яких я перший.</p>
<p>16 Та для того я був і помилуваний, щоб на мені першому Ісус Христос показав усе довготерпіння у приклад тим, які будуть вірувати в Нього для вічного життя.</p>
<p>17 Цареві ж вічному, нетлінному, невидимому, єдиному премудрому Богу честь і слава на віки вічні! Амінь.</p>
<p>18 Цей наказ передаю тобі, сину Тимофію, згідно з ранішими про тебе пророцтвами, щоб ти воював за ними доброю війною,</p>
<p>19 маючи віру і добру совість, яку відкинувши, деякі зазнали корабельної аварії у вірі.</p>
<p>20 Серед них Гіменей і Олександр, яких я видав сатані, щоб вони навчились не богохульствувати.</p>


<h4>1 ТИМОФІЯ 2</h4>
<p>1 Тож перш за все прошу звершувати благання, молитви, клопотання, подяки за всіх людей,</p>
<p>2 за царів і всіх, хто при владі, щоб нам проводити тихе й спокійне життя з усім благочестям і пристойністю,</p>
<p>3 бо це добре і приємно перед нашим Спасителем Богом,</p>
<p>4 Який хоче, щоб усі люди спаслися й прийшли до пізнання істини.</p>
<p>5 Бо один Бог, один і посередник між Богом і людьми — людина Христос Ісус,</p>
<p>6 Який віддав Себе у викуп за всіх, про що свого часу було свідчення,</p>
<p>7 для якого я поставлений проповідником і апостолом (кажу правду в Христі, не обманюю), учителем язичників у вірі та істині.</p>
<p>8 Тож бажаю, щоб на всякому місці молилися чоловіки, піднімаючи святі руки без гніву і сперечання.</p>
<p>9 Щоб так само й жінки, у пристойному вбранні, із сором’язливістю і скромністю, прикрашали себе не заплетеним волоссям, чи золотом, чи перлами, чи дорогоцінним одягом,</p>
<p>10 а добрими ділами, як личить жінкам, які присвячують себе благочестю.</p>
<p>11 Жінка хай вчиться в мовчанні з усією покорою.</p>
<p>12 А вчити жінці не дозволяю, ані панувати над чоловіком, але бути в мовчанні.</p>
<p>13 Бо спочатку Адам був виліплений, а потім Єва.</p>
<p>14 І не Адам був зведений, а жінка, бувши зведена, впала в переступ.</p>
<p>15 Утім, вона спасеться у дітонародженні, якщо пробуватиме у вірі, любові і святості зі скромністю.</p>


<h4>1 ТИМОФІЯ 3</h4>
<p>1 Вірне слово: хто єпископства прагне, той доброго діла бажає.</p>
<p>2 Єпископ же повинен бути бездоганним, чоловіком однієї дружини, тверезим, поміркованим, благопристойним, гостинним, здібним навчати,</p>
<p>3 не п’яницею, не забіякою, не жадібним до ганебної наживи, а сумирним, несварливим, негрошолюбним,</p>
<p>4 таким, що добре керує своїм домом, дітей тримає в покорі з усією пристойністю</p>
<p>5 (бо хто не вміє керувати власним домом, як буде піклуватися про Церкву Божу?),</p>
<p>6 не новонаверненим, щоб не загордився і не впав у засудження диявола.</p>
<p>7 Повинен також мати добре свідчення від зовнішніх, щоб не впав у ганьбу і тенета диявола.</p>
<p>8 Диякони так само повинні бути поважними, не двоязичними, не приохоченими до вина, не жадібними до ганебної наживи,</p>
<p>9 такими, що тримаються таємниці віри з чистою совістю.</p>
<p>10 І їх треба спочатку випробовувати, а потім хай виконують служіння, якщо вони бездоганні.</p>
<p>11 Їхні дружини так само повинні бути поважними, не наклепницями, тверезими, в усьому вірними.</p>
<p>12 Диякони мають бути чоловіками однієї дружини, такими, що добре керують дітьми і своїм домом.</p>
<p>13 Бо ті, які добре виконали служіння, здобувають собі добрий ступінь і велику сміливість у вірі у Христа Ісуса.</p>
<p>14 Пишу тобі це, сподіваючись скоро прийти до тебе,</p>
<p>15 а якщо забарюся, то щоб ти знав, як треба поводитись у домі Божому, яким є Церква Бога живого, стовп і основа істини.</p>
<p>16 І безперечно — велика таємниця благочестя: Бог з’явився у плоті, виправдався в Дусі, показався ангелам, проповіданий серед народів, прийнятий вірою в світі, вознісся у славі.</p>


<h4>1 ТИМОФІЯ 4</h4>
<p>1 Дух же ясно каже, що в пізніші часи деякі відступлять від віри, слухаючи духів-обманщиків і вчення бісівські,</p>
<p>2 через лицемірство лжесловесників зі спаленою совістю,</p>
<p>3 які забороняють одружуватись і наказують утримуватися від їжі, яку Бог створив, щоб віруючі й ті, що пізнали істину, приймали з подякою.</p>
<p>4 Бо всяке творіння Боже добре і нічого не слід відкидати, якщо воно приймається з подякою,</p>
<p>5 тому що освячується словом Божим і молитвою.</p>
<p>6 Навчаючи цьому братів, будеш добрим служителем Ісуса Христа, годованим словами віри і доброго вчення, за яким ти пішов.</p>
<p>7 Негідних же і бабських байок цурайся, а вправляйся в благочесті.</p>
<p>8 Бо тілесні вправи мало корисні, а благочестя для всього корисне, маючи обітницю життя теперішнього і майбутнього.</p>
<p>9 Це слово вірне і повного прийняття гідне.</p>
<p>10 Бо для цього ми й трудимось і зазнаємо ганьби, тому що надіємось на Бога живого, Який є Спасителем усіх людей, а особливо віруючих.</p>
<p>11 Наказуй це і навчай.</p>
<p>12 Ніхто хай не зневажає твою молодість, а будь прикладом для віруючих у слові, у поведінці, у любові, у дусі, у вірі, у чистоті.</p>
<p>13 Доки не прийду, займайся читанням, наставлянням, навчанням.</p>
<p>14 Не занедбуй у собі дару, який був даний тобі через пророцтво з покладанням рук пресвітерів.</p>
<p>15 Про це дбай, у цьому будь, щоб твоє зростання було явним для всіх.</p>
<p>16 Дивись за собою і за навчанням, пробувай у цьому, бо, роблячи так, ти і себе спасеш, і своїх слухачів.</p>


<h4>1 ТИМОФІЯ 5</h4>
<p>1 Старому не докоряй, а вмовляй, як батька, молодих — як братів,</p>
<p>2 старих жінок — як матерів, молодих — як сестер, з усією чистотою.</p>
<p>3 Шануй вдів, справжніх вдів.</p>
<p>4 Якщо у вдови є діти чи онуки, то хай вони спочатку вчаться поважати свій дім і віддавати належне батькам, бо це добре і приємне перед Богом.</p>
<p>5 Справжня ж вдова, самотня, поклала надію на Бога і пробуває у благаннях і молитвах вночі і вдень;</p>
<p>6 а яка живе в насолодах, померла заживо.</p>
<p>7 І це наказуй, щоб вони були бездоганні.</p>
<p>8 Якщо ж хто про своїх, а особливо про домашніх, не піклується, той зрікся віри і гірший за невіруючого.</p>
<p>9 Вдова хай буде зарахована не менше, ніж шістдесятирічна, яка була дружиною одного чоловіка,</p>
<p>10 відома добрими ділами, якщо виховувала дітей, якщо приймала подорожніх, якщо мила ноги святим, якщо допомагала стражденним, якщо була старанною до всякого доброго діла.</p>
<p>11 Молодим же вдовам відмовляй, бо, коли ними оволодіє бажання всупереч Христу, вони хочуть виходити заміж,</p>
<p>12 накликаючи на себе засудження, бо відкинули попередню віру.</p>
<p>13 До того ж вони привчаються бути неробами, ходячи по домах, і не тільки неробами, а й балакухами і такими, що втручаються в чужі справи, говорячи чого не слід.</p>
<p>14 Тож бажаю, щоб молоді вдови виходили заміж, народжували дітей, управляли домом і не давали противнику ніякого приводу для лихослів’я.</p>
<p>15 Бо деякі вже збочили вслід за сатаною.</p>
<p>16 Якщо віруючий чи віруюча має вдів, то нехай допомагає їм, а церква хай не обтяжується, щоб вона могла допомагати справжнім вдовам.</p>
<p>17 Пресвітери, які добре керують, хай будуть удостоєні подвійної пошани, а особливо ті, які трудяться в слові й навчанні.</p>
<p>18 Бо Писання каже: Не одягай намордника на вола, що молотить, — і: Працівник вартий своєї платні.</p>
<p>19 Звинувачення проти пресвітера не приймай, хіба що за свідченням двох чи трьох свідків.</p>
<p>20 Тих, що грішать, докоряй перед усіма, щоб і інші мали страх.</p>
<p>21 Заклинаю тебе перед Богом, і Господом Ісусом Христом, і вибраними ангелами виконати це без упередження, нічого не роблячи з прихильністю до когось.</p>
<p>22 Рук ні на кого не покладай поспішно і не бери участі в чужих гріхах; бережи себе чистим.</p>
<p>23 Надалі пий не одну воду, а вживай трохи вина ради свого шлунку і своїх частих хвороб.</p>
<p>24 Гріхи деяких людей очевидні і йдуть на суд перед ними; а за іншими йдуть позаду.</p>
<p>25 Так само й добрі діла очевидні, а ті, що не такі, приховатися не можуть.</p>


<h4>1 ТИМОФІЯ 6</h4>
<p>1 Усі раби, які під ярмом, не-хай вважають своїх господарів гідними всякої пошани, щоб не хулилось ім’я Боже і вчення.</p>
<p>2 А ті, в кого господарі віруючі, хай не зневажають їх через те, що вони брати, а навпаки хай служать їм через те, що віруючими й улюбленими є ті, які отримують від них благодіяння. Навчай цьому і вмовляй.</p>
<p>3 Хто навчає іншому і не погоджується із здоровими словами нашого Господа Ісуса Христа і вченням, згідним із благочестям,</p>
<p>4 той гордий, нічого не знає, але хворий на суперечки й словесні змагання, від яких виникають заздрість, чвари, лайки, злі підозри,</p>
<p>5 пусті суперечки між людьми із зіпсованим розумом, позбавлених істини, які думають, що благочестя служить для прибутку. Віддаляйся від таких.</p>
<p>6 Великим же прибутком є благочестя із задоволеністю.</p>
<p>7 Бо ми нічого не принесли у світ, ясно, що нічого не можемо й винести з нього.</p>
<p>8 А маючи їжу та одяг, будьмо задоволені цим.</p>
<p>9 А ті, що хочуть бути багатими, впадають у спокусу, тенета й численні нерозумні й шкідливі похоті, які занурюють людей у пагубу й загибель.</p>
<p>10 Бо корінь усіх зол — грошолюбство, якому віддавшись, деякі відійшли від віри і пронизáли себе багатьма стражданнями.</p>
<p>11 Ти ж, людино Божа, тікай від цього, а женися за праведністю, благочестям, вірою, любов’ю, терпінням, лагідністю.</p>
<p>12 Борись доброю боротьбою віри, ухопи вічне життя, до якого ти й був покликаний і визнав добре визнання перед багатьма свідками.</p>
<p>13 Наказую тобі перед Богом, Який все оживляє, і Христом Ісусом, Який засвідчив перед Понтієм Пілатом добре визнання,</p>
<p>14 дотриматися заповіді неоскверненим і бездоганним аж до з’явлення нашого Господа Ісуса Христа,</p>
<p>15 яке свого часу покаже блаженний і єдиний Володар, Цар царів і Господь господарів,</p>
<p>16 єдиний, Хто має безсмертя, Хто живе в неприступному світлі, Кого ніхто з людей не бачив і не може побачити. Йому честь і вічна влада! Амінь.</p>
<p>17 Багатим у теперішньому світі наказуй не величатися і надіятися не на непевне багатство, а на Бога живого, Який щедро дає нам все для насолоди,</p>
<p>18 робити добро, бути багатими на добрі діла, охоче давати і ділитися,</p>
<p>19 відкладаючи собі добрі підвалини на майбутнє, щоб ухопити вічне життя.</p>
<p>20 О, Тимофію! Збережи ввірене тобі, відвертаючись від негідного пустослів’я і сперечань про хибно так зване знання,</p>
<p>21 якому віддавшись, деякі ухилились від віри. Благодать з тобою! Амінь.</p>

<h1><h2>Друге послання апостола Павла до Тимофія</h2>
<h4>2 ТИМОФІЯ 1</h4>
<p>1 Павло, з волі Божої апостол Ісуса Христа згідно з обітницею життя у Христі Ісусі, —</p>
<p>2 Тимофію, улюбленому сину: благодать, милість і мир від Бога Отця і Христа Ісуса, нашого Господа.</p>
<p>3 Дякую Богу, Якому служу від предків з чистою совістю, як безперестанку згадую про тебе у своїх молитвах вдень і вночі,</p>
<p>4 прагнучи побачити тебе (бо пам’ятаю твої сльози), щоб мені наповнитись радістю,</p>
<p>5 пригадуючи нелицемірну в тобі віру, яка спочатку жила в твоїй бабі Лоїді і твоїй матері Евніці; впевнений, що вона і в тобі.</p>
<p>6 З цієї причини нагадую тобі розпалювати дар Божий, який у тобі через покладання моїх рук.</p>
<p>7 Бо Бог дав нам не духа боязливості, а сили, любові й здорового розуму.</p>
<p>8 Тож не соромся свідчення про нашого Господа, ані мене, Його в’язня, але терпи зі мною труднощі за Євангеліє силою Бога,</p>
<p>9 Який спас нас і покликав святим покликом не за нашими ділами, а за Своїм задумом і благодаттю, даною нам у Христі Ісусі ще до вічних часів,</p>
<p>10 а тепер відкритою через з’явлення нашого Спасителя Ісуса Христа, Який знищив смерть і явив життя й безсмертя через Євангеліє,</p>
<p>11 для якого я поставлений проповідником, апостолом і вчителем язичників.</p>
<p>12 З цієї причини я й страждаю так, але не соромлюсь; бо я знаю, в Кого увірував, і впевнений, що Він може зберегти ввірене мною Йому на той день.</p>
<p>13 Тримайся взірця здорових слів, які ти чув від мене, з вірою і любов’ю у Христі Ісусі.</p>
<p>14 Те добре, що ввірене тобі, збережи Святим Духом, що живе в нас.</p>
<p>15 Ти знаєш, що всі, хто в Асії, відвернулись від мене, серед яких Фігелл і Гермоген.</p>
<p>16 Хай дасть Господь милість дому Онисифора, тому що він багато разів підкріпляв мене і не соромився моїх кайданів,</p>
<p>17 але, коли був у Римі, дуже старанно шукав мене і знайшов</p>
<p>18 (хай дасть йому Господь знайти милість у Господа в той день). А скільки він послужив мені в Ефесі, ти сам дуже добре знаєш.</p>


<h4>2 ТИМОФІЯ 2</h4>
<p>1 Ти ж, мій сину, зміцняйся благодаттю, що у Христі Ісусі.</p>
<p>2 І що чув від мене при багатьох свідках, те передай вірним людям, які будуть здатні й інших навчити.</p>
<p>3 Ти ж терпи труднощі, як добрий воїн Ісуса Христа.</p>
<p>4 Ніхто, воюючи, не зв’язує себе життєвими справами, щоб догодити воєначальнику.</p>
<p>5 А також якщо хтось змагається, не увінчується вінком, якщо змагається незаконно.</p>
<p>6 Трудящому землеробу першому належить отримати частку плодів.</p>
<p>7 Розумій, що я кажу, а Господь хай дасть тобі розуміння в усьому.</p>
<p>8 Пам’ятай Ісуса Христа з нащадків Давида, Який воскрес із мертвих згідно з моїм Євангелієм,</p>
<p>9 за яке я страждаю, як злочинець, аж до кайданів; та слово Боже не закуте в кайдани.</p>
<p>10 Тому я все терплю ради вибраних, щоб і вони отримали спасіння у Христі Ісусі з вічною славою.</p>
<p>11 Вірне слово: якщо ми померли з Ним, то з Ним і будемо жити;</p>
<p>12 якщо терпимо, то з Ним і будемо царювати; якщо зрікаємось, то й Він зречеться нас;</p>
<p>13 якщо не віримо, Він залишається вірним: зректися Себе Він не може.</p>
<p>14 Нагадуй це, заклинаючи перед Господом не вступати в словесні змагання, які ні до чого корисного не приводять, а тільки до розладу слухачів.</p>
<p>15 Постарайся представити себе Богу гідним, працівником, якому нíчого соромитись, який правильно навчає слову істини.</p>
<p>16 А негідного пустослів'я уникай, бо вони ще більше зростатимуть у нечесті</p>
<p>17 і їхнє слово буде поширюватись, як рак. Серед них Гіменей і Філіт,</p>
<p>18 які ухилились від істини, кажучи, що воскресіння вже було, і руйнують у деяких віру.</p>
<p>19 Проте тверді підвалини Божі стоять, маючи таку печать: Господь пізнав тих, хто Його, — і: Хай відступить від неправедності кожен, хто називає ім’я Христове.</p>
<p>20 А у великому домі є посуд не тільки золотий і срібний, а й дерев’яний і глиняний, і один для почесного вжитку, а інший для непочесного.</p>
<p>21 Тож хто очистить себе від цього, той буде посудиною для почесного вжитку, освяченою й потрібною Господарю, для всякого доброго діла приготовленою.</p>
<p>22 Від юнацьких похотей тікай, а женися за праведністю, вірою, любов’ю, миром із тими, хто кличе Господа від чистого серця.</p>
<p>23 Нерозумних і неуцьких суперечок цурайся, знаючи, що вони породжують сварки.</p>
<p>24 Рабу ж Господньому не слід сваритись, а бути до всіх привітним, повчальним, терпеливим,</p>
<p>25 з лагідністю наставляючи тих, що противляться, чи не дасть їм Бог покаяння для пізнання істини</p>
<p>26 і вони отямляться й вирвуться з тенет диявола, який зловив їх у свою волю.</p>


<h4>2 ТИМОФІЯ 3</h4>
<p>1 Знай же, що в останні дні настануть тяжкі часи.</p>
<p>2 Бо люди будуть самолюбні, грошолюбні, хвалькуваті, горді, богохульні, неслухняні батькам, невдячні, несвяті,</p>
<p>3 нелюбовні, непримиримі, наклепники, нездержливі, жорстокі, недобролюбні,</p>
<p>4 зрадники, безрозсудні, пихаті, насолодолюбні, а не боголюбні,</p>
<p>5 які мають вигляд благочестя, а його силу відкинули; від таких відвертайся.</p>
<p>6 До таких належать ті, що вкрадаються в доми й полонять простодушних жінок, які обтяжені гріхами, водяться різними похотями,</p>
<p>7 завжди вчаться і ніколи не можуть прийти до пізнання істини.</p>
<p>8 Як Янній і Ямврій противились Мойсею, так і ці противляться істині, люди із зіпсованим розумом, негідні стосовно віри.</p>
<p>9 Та вони більше не матимуть успіху, бо їхнє безумство буде очевидним для всіх, як і з тими сталося.</p>
<p>10 Ти ж пішов за моїм вченням, поводженням, метою, вірою, довготерпінням, любов’ю, витривалістю,</p>
<p>11 гоніннями, стражданнями, які спіткали мене в Антіохії, в Іконії, в Лістрі. Які гоніння я переніс, і від усіх врятував мене Господь!</p>
<p>12 Та й усі, що хочуть жити благочестиво у Христі Ісусі, будуть гнані.</p>
<p>13 Злі ж люди й обманщики ставатимуть все гіршими, вводячи і вводячись в оману.</p>
<p>14 Ти ж пробувай у тому, чому навчився і в чому впевнився, знаючи, від кого ти навчився</p>
<p>15 і що ти з дитинства знаєш Святе Писання, яке може умудрити тебе на спасіння через віру в Христа Ісуса.</p>
<p>16 Все Писання богонатхнене і корисне для навчання, для викривання, для виправляння, для наставляння в праведності,</p>
<p>17 щоб Божа людина була досконала, до всякого доброго діла підготовлена.</p>


<h4>2 ТИМОФІЯ 4</h4>
<p>1 Тож заклинаю тебе перед Богом і Господом Ісусом Христом, Який буде судити живих і мертвих при Своєму з’явленні і в Своєму Царстві,</p>
<p>2 проповідуй слово, наполягай вчасно і невчасно, докоряй, забороняй, умовляй з усім довготерпінням і навчанням.</p>
<p>3 Бо буде час, коли здорового вчення приймати не будуть, а за своїми похотями будуть намножувати собі вчителів, щоб лоскотати собі слух,</p>
<p>4 і відвернуть слух від істини, і повернуться до байок.</p>
<p>5 Ти ж будь тверезим в усьому, терпи труднощі, здійснюй працю благовісника, виконуй своє служіння.</p>
<p>6 Бо я вже стаю узливанням і час мого відходу настав.</p>
<p>7 Доброю боротьбою я боровся, шлях скінчив, віру зберіг.</p>
<p>8 А тепер зберігається для мене вінець праведності, якого дасть мені Господь, праведний суддя, у той день; і не тільки мені, а й усім, хто полюбив Його з’явлення.</p>
<p>9 Постарайся прийти до мене скоро,</p>
<p>10 бо Димас залишив мене, полюбивши теперішній світ, і пішов у Фессалоніку, Крискент — у Галатію, Тит — у Далматію.</p>
<p>11 Один Лука зі мною. Марка візьми й приведи з собою, бо він потрібний мені для служіння.</p>
<p>12 А Тихика я послав в Ефес.</p>
<p>13 Як будеш іти, принеси плаща, якого я залишив у Троаді в Карпа, і книги, особливо пергаментні.</p>
<p>14 Олександр-мідник заподіяв мені багато зла. Нехай віддасть йому Господь за його ділами!</p>
<p>15 Стережись його й ти, бо він дуже противився нашим словам.</p>
<p>16 На моєму першому захисті нікого зі мною не було, а всі залишили мене. Нехай це не зарахується їм!</p>
<p>17 Та Господь став біля мене й зміцнив мене, щоб мною була повністю проголошена проповідь і її почули всі язичники, — і я врятувався від лев’ячої пащі.</p>
<p>18 І врятує мене Господь від усякого злого діла і благополучно приведе в Своє Небесне Царство. Йому слава на віки вічні! Амінь.</p>
<p>19 Привітай Приску й Акілу і дім Онисифора.</p>
<p>20 Ераст залишився в Коринфі, а Трохима я залишив хворого в Мілеті.</p>
<p>21 Постарайся прийти до зими. Вітають тебе Еввул, Пуд, Лін, Клавдія і всі брати.</p>
<p>22 Господь Ісус Христос з твоїм духом! Благодать з вами! Амінь.</p>

<h1><h2>Послання апостола Павла до Тита</h2>
<h4>ТИТА 1</h4>
<p>1 Павло, раб Бога й апостол Ісуса Христа згідно з вірою вибраних Божих і пізнанням істини, згідної з благочестям,</p>
<p>2 у надії на вічне життя, яке обіцяв необманливий Бог ще до вічних часів,</p>
<p>3 а свого часу явив Своє слово через проповідь, яка ввірена мені за повелінням нашого Спасителя Бога, —</p>
<p>4 Титу, рідному сину по спільній вірі: благодать, милість, мир від Бога Отця і Господа Ісуса Христа, нашого Спасителя.</p>
<p>5 Для того я й залишив тебе на Криті, щоб ти впорядкував незакінчене і поставив в усіх містах пресвітерів, як я наказував тобі:</p>
<p>6 якщо хто бездоганний, чоловік однієї дружини, має віруючих дітей, не звинувачуваних у безпутстві чи непокірних.</p>
<p>7 Бо єпископ повинен бути бездоганним, як Божий управитель, не свавільним, не гнівливим, не п’яницею, не забіякою, не жадібним до ганебної наживи,</p>
<p>8 а гостинним, добролюбним, поміркованим, справедливим, святим, стриманим,</p>
<p>9 таким, що тримається вірного слова, згідного з вченням, щоб міг і в здоровому вченні наставляти, і тим, що суперечать, докоряти.</p>
<p>10 Бо є багато непокірних, пустословів і обманщиків, особливо з обрізаних,</p>
<p>11 яким треба закривати рот; вони зводять цілі доми, навчаючи, чого не слід, ради ганебної наживи.</p>
<p>12 Один з них, їхній власний пророк, сказав: Критяни завжди брехливі, люті звірі, утроби ліниві.</p>
<p>13 Це свідчення істинне; з цієї причини докоряй їм суворо, щоб вони були здорові у вірі</p>
<p>14 і не зважали на іудейські байки й заповіді людей, які відвертаються від істини.</p>
<p>15 Для чистих усе чисте, а для осквернених і невіруючих ніщо не чисте, але осквернені і їхній розум, і совість.</p>
<p>16 Вони заявляють, що знають Бога, а ділами заперечують, будучи мерзенними, і неслухняними, і ні до якого доброго діла непридатними.</p>


<h4>ТИТА 2</h4>
<p>1 Ти ж говори те, що відповідає здоровому вченню:</p>
<p>2 щоб старі чоловіки були тверезими, поважними, поміркованими, здоровими у вірі, в любові, в терпінні;</p>
<p>3 щоб старі жінки так само були благопристойними в поведінці, не наклепницями, не поневоленими вином, навчали добру,</p>
<p>4 щоб урозумляли молодих любити чоловіків, любити дітей,</p>
<p>5 бути поміркованими, чистими, домашніми, добрими, покірними своїм чоловікам, щоб не хулилося слово Боже.</p>
<p>6 Юнаків так само вмовляй бути поміркованими.</p>
<p>7 В усьому показуй собою приклад добрих діл, у навчанні — незіпсованість, поважність, непошкодженість,</p>
<p>8 слово здорове, неосудливе, щоб противник був посоромлений, не маючи нічого поганого сказати про вас.</p>
<p>9 Рабів умовляй коритися своїм господарям, догоджати їм в усьому, не перечити,</p>
<p>10 не привласнювати, а виявляти всю добру вірність, щоб в усьому бути прикрасою вчення нашого Спасителя Бога.</p>
<p>11 Бо з’явилася благодать Божа, спасенна для всіх людей,</p>
<p>12 яка навчає нас, щоб ми, відкинувши нечестя й мирські похоті, стримано, праведно й благочестиво жили в теперішньому світі,</p>
<p>13 очікуючи блаженної надії і славного з’явлення великого Бога й нашого Спасителя Ісуса Христа,</p>
<p>14 Який віддав Себе за нас, щоб викупити нас від усякого беззаконня й очистити Собі народ особливий, ревний до добрих діл.</p>
<p>15 Це говори, вмовляй і докоряй з усією владою. Ніхто хай не зневажає тебе.</p>


<h4>ТИТА 3</h4>
<p>1 Нагадуй їм коритися й слухатися начальств і влад, бути готовими до всякого доброго діла,</p>
<p>2 нікого не лихословити, бути несварливими, сумирними, виявляти всю лагідність до всіх людей.</p>
<p>3 Бо ми й самі колись були нерозумними, неслухняними, обманутими, рабами різних похотей і насолод, жили в злобі й заздрості, були огидними, ненавиділи один одного.</p>
<p>4 Та коли з’явилась доброта і людинолюбство нашого Спасителя Бога,</p>
<p>5 Він спас нас не по ділах праведності, які ми вчинили, а зі Своєї милості, через обмивання відродження й оновлення Святим Духом,</p>
<p>6 Якого щедро вилив на нас через Ісуса Христа, нашого Спасителя,</p>
<p>7 щоб, виправдавшись Його благодаттю, ми стали спадкоємцями згідно з надією на вічне життя.</p>
<p>8 Це слово вірне, і я бажаю, щоб ти стверджував це, щоб ті, які увірували в Бога, старалися займатися добрими ділами; це добре і корисно людям.</p>
<p>9 А нерозумних суперечок, родоводів, чвар і сварок про Закон уникай, бо вони некорисні й марні.</p>
<p>10 Єретика після першого й другого напоумлення цурайся,</p>
<p>11 знаючи, що такий розбестився і грішить, будучи самозасудженим.</p>
<p>12 Коли пришлю до тебе Артема чи Тихика, постарайся прийти до мене в Нікополь, бо я вирішив там перезимувати.</p>
<p>13 Зіну-законника й Аполлоса виряди старанно, щоб їм нічого не бракувало.</p>
<p>14 Нехай і наші вчаться займатися добрими ділами для задоволення необхідних потреб, щоб не були безплідними.</p>
<p>15 Вітають тебе всі, хто зі мною. Привітай тих, хто любить нас у вірі. Благодать з усіма вами! Амінь.</p>

<h1><h2>Послання апостола Павла до Филимона</h2>
<h4>ФИЛИМОНА 1</h4>
<p>1 Павло, в’язень Ісуса Христа, і брат Тимофій — Филимону, нашому улюбленому брату і співпрацівнику,</p>
<p>2 і Апфії, улюбленій сестрі, і Архипу, нашому соратнику, і церкві в твоєму домі:</p>
<p>3 благодать вам і мир від Бога, нашого Отця, і Господа Ісуса Христа!</p>
<p>4 Завжди дякую моєму Богу, згадуючи тебе у своїх молитвах,</p>
<p>5 чуючи про твою любов і віру, які маєш до Господа Ісуса і до всіх святих,</p>
<p>6 щоб твоя спільна з нами віра виявилась дієвою у пізнанні всякого добра у вас у Христі Ісусі.</p>
<p>7 Бо ми маємо велику радість і втіху у твоїй любові, тому що тобою, брате, заспокоєні серця святих.</p>
<p>8 Тому, маючи в Христі велику сміливість наказувати тобі, що личить,</p>
<p>9 ради любові краще благаю, такий як я, Павло-старець, а тепер ще й в’язень Ісуса Христа.</p>
<p>10 Благаю тебе за свого сина, якого я народив у своїх кайданах, за Онисима,</p>
<p>11 колись непотрібного тобі, а тепер потрібного тобі і мені.</p>
<p>12 Я послав його назад, а ти прийми його, немов моє серце.</p>
<p>13 Я хотів був тримати його в себе, щоб він замість тебе служив мені в кайданах за Євангеліє,</p>
<p>14 та без твоєї згоди нічого не хотів робити, щоб твоє добре діло було не як вимушене, а добровільне.</p>
<p>15 Бо, може, він для того й відлучився на деякий час, щоб ти отримав його назавжди,</p>
<p>16 вже не як раба, а вище від раба, як улюбленого брата, особливо мені, а наскільки більше тобі, і по плоті, і в Господі.</p>
<p>17 Тож якщо вважаєш мене товаришем, прийми його як мене.</p>
<p>18 Якщо ж він чимось скривдив тебе або винен, зарахуй це мені.</p>
<p>19 Я, Павло, написав своєю рукою: я відплачу; не кажу тобі про те, що ти й самого себе ще винен мені.</p>
<p>20 Так, брате, я хотів би отримати користь від тебе в Господі; заспокой моє серце в Господі.</p>
<p>21 Маючи впевненість у твоєму послуху, я написав тобі, знаючи, що ти зробиш навіть більше, ніж я кажу.</p>
<p>22 А заодно й приготуй мені помешкання, бо я сподіваюся, що завдяки вашим молитвам буду дарований вам.</p>
<p>23 Вітають тебе Епафрас, мій співв’язень у Христі Ісусі,</p>
<p>24 Марк, Арістарх, Димас, Лука, мої співпрацівники.</p>
<p>25 Благодать нашого Господа Ісуса Христа з вашим духом! Амінь.</p>

<h1><h2>Послання апостола Павла до євреїв</h2>
<h4>ЄВРЕЇВ 1</h4>
<p>1 Бог, який багаторазово й багатоманітно говорив здавна до отців через пророків,</p>
<p>2 в останні ці дні проговорив до нас через Сина, Якого поставив спадкоємцем усього, через Якого й світ створив.</p>
<p>3 Він, будучи сяйвом Його слави і точним образом Його особи і тримаючи все Своїм сильним словом, здійснив Собою очищення наших гріхів і сів праворуч Величі на висоті,</p>
<p>4 ставши настільки кращим за ангелів, наскільки вище, ніж у них, успадкував ім’я.</p>
<p>5 Бо кому коли з ангелів сказав Бог: Ти Син Мій, Я сьогодні народив Тебе, — і ще: Я буду Йому Отцем, і Він буде Мені Сином?</p>
<p>6 І ще, коли вводить Первістка у світ, то каже: І хай поклоняться Йому всі ангели Божі.</p>
<p>7 І про ангелів каже: Ти робиш Своїми ангелами духів і Своїми служителями полум’я вогню, —</p>
<p>8 а про Сина: Престол Твій, Боже, — на віки віків, жезл Твого царства — жезл правоти.</p>
<p>9 Ти полюбив праведність і зненавидів беззаконня, тому помазав Тебе, Боже, Твій Бог оливою радості більше за Твоїх співучасників.</p>
<p>10 І: На початку Ти, Господи, заснував землю, і небеса — діла Твоїх рук.</p>
<p>11 Вони зникнуть, а Ти пробуватимеш, і всі вони постаріють, як одяг,</p>
<p>12 і Ти згорнеш їх, як вбрання, і вони зміняться, а Ти Той самий, і Твої роки не скінчаться.</p>
<p>13 Про кого коли з ангелів сказав Бог: Сиди праворуч Мене, доки не покладу Твоїх ворогів підніжком для Твоїх ніг?</p>
<p>14 Чи ж не всі вони службові духи, які посилаються на служіння тим, хто має успадкувати спасіння?</p>


<h4>ЄВРЕЇВ 2</h4>
<p>1 Тому ми повинні бути більш уважними до почутого, щоб нам не відступити.</p>
<p>2 Бо якщо ангелами звіщене слово було твердим і кожен переступ і непослух отримував справедливу відплату,</p>
<p>3 то як ми уникнемо кари, якщо знехтуємо таким великим спасінням, яке спочатку звістив Господь, а потім підтвердили нам ті, хто чув Його,</p>
<p>4 і засвідчив Бог знаменнями, і чудесами, і різними силами, і роздаванням Святого Духа згідно зі Своєю волею?</p>
<p>5 Бо не ангелам Він підкорив майбутній світ, про який ми говоримо,</p>
<p>6 а хтось в одному місці засвідчив: Що таке людина, що Ти пам’ятаєш про неї, чи син людський, що Ти відвідуєш його?</p>
<p>7 Ти зробив його тільки трохи нижчим за ангелів, славою і честю увінчав його і поставив його над ділами Своїх рук,</p>
<p>8 усе підкорив під його ноги. — Адже підкоривши йому все, Він нічого не залишив йому непідкореним. Та зараз ми ще не бачимо, щоб усе було йому підкорене.</p>
<p>9 А бачимо, що Ісус, Який був зроблений тільки трохи нижчим за ангелів, за перенесення смерті увінчаний славою і честю, щоб по благодаті Божій скуштувати смерть за кожного.</p>
<p>10 Бо потрібно було, щоб Той, для Кого все і через Кого все, приводячи багатьох синів у славу, зачинателя їхнього спасіння зробив досконалим через страждання.</p>
<p>11 Бо і Той, Хто освячує, і ті, кого освячують, всі від Одного; з цієї причини Він не соромиться називати їх братами,</p>
<p>12 кажучи: Буду звіщати Твоє ім’я своїм братам, посеред зібрання буду співати Тобі хвалу.</p>
<p>13 І ще: Я буду надіятись на Нього. І ще: Ось я і діти, яких дав мені Бог.</p>
<p>14 А оскільки для дітей спільні плоть і кров, то й Він так само прийняв їх, щоб смертю позбавити сили того, хто має владу над смертю, тобто диявола,</p>
<p>15 і визволити тих, які страхом смерті все життя трималися в рабстві.</p>
<p>16 Бо, звичайно, не ангелам Він допомагає, а допомагає нащадкам Авраама.</p>
<p>17 Тому Він повинен був в усьому уподібнитися до братів, щоб стати милостивим і вірним первосвященником перед Богом для умилостивлення за гріхи народу.</p>
<p>18 Бо оскільки Він Сам постраждав, бувши спокушуваним, то може й спокушуваним допомогти.</p>


<h4>ЄВРЕЇВ 3</h4>
<p>1 Тому, святі брати, учасники небесного поклику, подумайте про апостола й первосвященника нашого визнання, Христа Ісуса,</p>
<p>2 Який вірний Тому, Хто поставив Його, як і Мойсей був вірний в усьому Його домі.</p>
<p>3 Бо Він удостоєний настільки більшої слави, ніж Мойсей, наскільки більшу честь, ніж дім, має той, хто збудував його.</p>
<p>4 Бо кожен дім хтось будує, а Тим, Хто збудував все, є Бог.</p>
<p>5 І Мойсей був вірний в усьому Його домі, як слуга, для засвідчення того, що мало бути звіщено пізніше,</p>
<p>6 а Христос — як Син над Його домом; Його ж домом є ми, якщо тільки сміливості й похвальби надією будемо твердо триматися до кінця.</p>
<p>7 Тому, як каже Святий Дух: Сьогодні, коли почуєте Його голос,</p>
<p>8 не робіть твердими своїх сердець, як під час нарікання у день спокушання в пустелі,</p>
<p>9 де спокушали Мене ваші отці, випробовували Мене і бачили Мої діла сорок років.</p>
<p>10 Тому Я розгнівався на той рід і сказав: Вони завжди блукають серцем, вони не пізнали Моїх шляхів.</p>
<p>11 Так що Я поклявся у Своєму гніві, що вони не ввійдуть у Мій відпочинок.</p>
<p>12 Дивіться, брати, щоб у когось із вас не було злого серця з невір’ям, яке відступає від Бога живого,</p>
<p>13 але вмовляйте один одного кожного дня, доки триває «сьогодні», щоб не затвердів хтось із вас через оманливість гріха.</p>
<p>14 Бо ми стали учасниками Христа, якщо тільки початкової впевненості будемо твердо триматися до кінця,</p>
<p>15 поки говориться: Сьогодні, коли почуєте Його голос, не робіть твердими своїх сердець, як під час нарікання.</p>
<p>16 Бо деякі, почувши, нарікали, але не всі, які вийшли з Єгипту з Мойсеєм.</p>
<p>17 На кого ж Він гнівався сорок років? Чи не на тих, що згрішили, чиї трупи впали в пустелі?</p>
<p>18 Кому ж Він поклявся, що вони не увійдуть у Його відпочинок, як не тим, що не повірили?</p>
<p>19 Тож бачимо, що вони не змогли ввійти через невір’я.</p>


<h4>ЄВРЕЇВ 4</h4>
<p>1 Тож біймося, щоб, поки залишається обітниця ввійти в Його відпочинок, не виявилося, що хтось із вас спізнився.</p>
<p>2 Бо й нам було про нього звіщено, як і тим, але їм не принесло користі почуте слово, бо не з’єдналося з вірою в тих, що почули.</p>
<p>3 А входимо у відпочинок ми, що увірували, як Він сказав: Так що Я поклявся у Своєму гніві, що вони не ввійдуть у Мій відпочинок, — хоча Його діла були завершені від заснування світу.</p>
<p>4 Бо в одному місці так сказано про сьомий день: І спочив Бог у сьомий день від усіх Своїх діл.</p>
<p>5 І ще в цьому місці: Вони не ввійдуть у Мій відпочинок.</p>
<p>6 Оскільки ж деяким залишається ввійти в нього, а ті, яким було раніше звіщено, не ввійшли через невір’я,</p>
<p>7 то Він призначає ще якийсь день «сьогодні», кажучи в псалмі Давида через такий довгий час, як було сказано: Сьогодні, коли почуєте Його голос, не робіть твердими своїх сердець.</p>
<p>8 Бо якби Ісус Навин дав їм відпочинок, то Він не сказав би після цього про інший день.</p>
<p>9 Тому для народу Божого залишається суботній відпочинок.</p>
<p>10 Бо хто ввійшов у Його відпочинок, той і сам спочив від своїх діл, як і Бог від Своїх.</p>
<p>11 Тож постараймось увійти в цей відпочинок, щоб хтось не впав за тим самим прикладом невір’я.</p>
<p>12 Бо слово Боже — живе та дієве, і гостріше від усякого двосічного меча; воно проникає до розділення душі й духу, суглобів і мізків і судить думки й наміри серця.</p>
<p>13 І немає створіння, схованого від Нього, але все оголене й відкрите очам Того, Кому ми дамо звіт.</p>
<p>14 Тож, маючи великого первосвященника, Який пройшов через небеса, Ісуса, Сина Божого, тримаймося нашого визнання.</p>
<p>15 Бо ми маємо не такого первосвященника, який не може співчувати нашим немочам, а такого, який подібно до нас зазнав спокуси в усьому, проте залишився без гріха.</p>
<p>16 Тож приходьмо зі сміливістю до престолу благодаті, щоб отримати милість і знайти благодать для своєчасної допомоги.</p>


<h4>ЄВРЕЇВ 5</h4>
<p>1 Бо кожен первосвященник, що з людей обирається, для людей ставиться на служіння Богу, щоб приносити дари й жертви за гріхи,</p>
<p>2 який може бути поблажливим до незнаючих і заблудлих, тому що й сам обкладений неміччю.</p>
<p>3 І через неї повинен як за народ, так і за себе приносити жертви за гріхи.</p>
<p>4 І ніхто не бере на себе цієї честі сам, а тільки покликаний Богом, як і Аарон.</p>
<p>5 Так і Христос не Сам прославив Себе, щоб стати первосвященником, а Той, Хто сказав Йому: Ти Син Мій, Я сьогодні народив Тебе.</p>
<p>6 Як і в іншому місці Він каже: Ти священник навіки за чином Мелхіседека.</p>
<p>7 Він у дні Своєї плоті із сильним криком і слізьми приніс молитви й благання Тому, Хто міг спасти Його від смерті, і був почутий за Своє благоговіння.</p>
<p>8 Хоч Він і Син, проте стражданнями навчився послуху</p>
<p>9 і, вдосконалившись, став для всіх слухняних Йому винуватцем вічного спасіння,</p>
<p>10 бувши названий Богом первосвященником за чином Мелхіседека.</p>
<p>11 Про це ми можемо багато говорити, але це важко пояснити, бо ви стали лінивими на вуха.</p>
<p>12 Бо, судячи з часу, ви повинні бути вчителями, але вас знову потрібно вчити першим основам слів Божих, і ви стали такими, яким потрібне молоко, а не тверда їжа.</p>
<p>13 Бо кожен, хто споживає молоко, необізнаний у слові праведності, бо він немовля;</p>
<p>14 а дорослим властива тверда їжа, у яких органи чуття використанням натреновані розрізняти добро і зло.</p>


<h4>ЄВРЕЇВ 6</h4>
<p>1 Тому, залишивши основи вчення Христового, поспішімо до дорослості і не закладаймо знову підвалин покаяння від мертвих діл і віри в Бога,</p>
<p>2 вчення про різні хрещення, про покладання рук, про воскресіння мертвих і про вічний суд.</p>
<p>3 І це зробимо, якщо тільки Бог дозволить.</p>
<p>4 Бо неможливо тих, які один раз були просвічені, і скуштували небесного дару, і стали учасниками Святого Духа,</p>
<p>5 і скуштували доброго слова Божого й сил майбутнього світу,</p>
<p>6 і відпали, знову відновлювати до покаяння, коли вони знову розпинають для себе Сина Божого і виставляють Його на ганьбу.</p>
<p>7 Бо земля, яка пила дощ, що багато разів ішов на неї, і родить рослини, корисні тим, для кого вона й обробляється, отримує благословіння від Бога;</p>
<p>8 а та, яка родить терен і будяки, — непридатна й близька до прокляття, кінець якої — спалення.</p>
<p>9 Щодо вас же, улюблені, ми впевнені, що ви в кращому стані і близькому до спасіння, хоч так і говоримо.</p>
<p>10 Бо не неправедний Бог, щоб забути ваше діло і труд любові, яку ви виявили в Його ім’я, послуживши і служачи святим.</p>
<p>11 Та бажаємо, щоб кожен з вас для повної впевненості у надії виявляв таку саму старанність до кінця,</p>
<p>12 щоб ви не стали лінивими, а наслідували тих, хто вірою і довготерпінням успадковують обітниці.</p>
<p>13 Бо Бог, даючи обітницю Аврааму, оскільки не мав ким більшим поклястися, поклявся Самим Собою,</p>
<p>14 кажучи: Істинно Я неодмінно благословлю тебе і неодмінно розмножу тебе.</p>
<p>15 І так Авраам, довготерпівши, отримав обітницю.</p>
<p>16 Бо люди клянуться більшим, і клятва на підтвердження закінчує всяку в них суперечку.</p>
<p>17 Тому й Бог, бажаючи ясніше показати спадкоємцям обітниці незмінність Свого задуму, вжив клятву,</p>
<p>18 щоб у двох незмінних речах, у яких Богу неможливо сказати неправду, мали сильну втіху ми, які втекли, щоб ухопитися за надію, що перед нами,</p>
<p>19 яку ми маємо як якір для душі, надійний і міцний, і яка входить усередину за завісу,</p>
<p>20 куди предтечею за нас увійшов Ісус, ставши навіки первосвященником за чином Мелхіседека.</p>


<h4>ЄВРЕЇВ 7</h4>
<p>1 Бо цей Мелхіседек, цар Салима, священник Бога Всевишнього, який зустрів Авраама, що повертався з розгрому царів, і благословив його,</p>
<p>2 якому Авраам уділив десятину з усього, по-перше, у перекладі означає «цар праведності», а потім і «цар Салима», тобто «цар миру»,</p>
<p>3 без батька, без матері, без родоводу, не маючи ні початку днів, ні кінця життя, а уподібнений до Сина Божого, пробуває священником постійно.</p>
<p>4 Дивіться, який великий той, кому патріарх Авраам дав десятину зі здобичі!</p>
<p>5 І ті, що отримують священство із синів Левія, мають заповідь за Законом брати десятину з народу, тобто зі своїх братів, хоч вони й вийшли зі стегон Авраама;</p>
<p>6 а цей, що не походив з їхнього роду, узяв десятину з Авраама і благословив того, хто мав обітниці.</p>
<p>7 І без усякої суперечки менший благословляється більшим.</p>
<p>8 І тут десятини беруть люди смертні, а там той, про кого є свідчення, що він живе.</p>
<p>9 І, так би мовити, сам Левій, який бере десятини, дав через Авраама десятину;</p>
<p>10 бо він був ще в стегнах батька, коли зустрів його Мелхіседек.</p>
<p>11 Тож якби досконалість досягалася завдяки левитському священству (бо на основі нього народ отримав Закон), то яка була б ще потреба поставати іншому священнику за чином Мелхіседека, а не називатись за чином Аарона?</p>
<p>12 Адже зі зміною священства необхідно, щоб змінився й закон.</p>
<p>13 Бо Той, про Кого це говориться, належав до іншого племені, з якого ніхто не служив при жертовнику.</p>
<p>14 Адже очевидно, що наш Господь походить із племені Іуди, про яке Мойсей нічого не сказав стосовно священства.</p>
<p>15 І це ще більше очевидно, якщо за подобою Мелхіседека постає інший священник,</p>
<p>16 який став ним не за законом плотської заповіді, а за силою безкінечного життя.</p>
<p>17 Бо засвідчено: Ти священник навіки за чином Мелхіседека.</p>
<p>18 Бо відбувається скасування попередньої заповіді через її неміч і некорисність</p>
<p>19 (бо Закон нічого не зробив досконалим) і введення кращої надії, завдяки якій ми наближаємось до Бога.</p>
<p>20 І оскільки Він став священником не без клятви</p>
<p>21 (бо ті ставали священниками без клятви, а Цей — з клятвою Того, Хто каже про Нього: Поклявся Господь і не розкається: Ти священник навіки за чином Мелхіседека),</p>
<p>22 то настільки кращого завіту став поручителем Ісус!</p>
<p>23 І тими священниками ставав багато хто, тому що смерть не дозволяла залишатись одному,</p>
<p>24 а Цей, тому що пробуває вічно, має і священство неминуще.</p>
<p>25 Тому Він і може до кінця спасати тих, що приходять через Нього до Бога, будучи завжди живим, щоб клопотатися за них.</p>
<p>26 Такий і потрібен був нам первосвященник: святий, невинний, непорочний, відділений від грішників і піднесений вище небес,</p>
<p>27 Який не має потреби щодня, як ті первосвященники, приносити жертви спочатку за власні гріхи, а потім за гріхи народу, бо Він зробив це один раз, принісши в жертву Самого Себе.</p>
<p>28 Бо Закон ставить первосвященниками людей, які мають неміч, а слово клятви, яка була після Закону, поставило Сина, навіки досконалого.</p>


<h4>ЄВРЕЇВ 8</h4>
<p>1 Головним же в тому, про що ми говоримо, є ось що: ми маємо такого первосвященника, Який сів праворуч престолу Величі на небесах</p>
<p>2 служителем святилища та істинної скинії, яку поставив Господь, а не людина.</p>
<p>3 Бо кожен первосвященник ставиться для принесення дарів і жертв, а тому необхідно було, щоб і Цей мав що принести.</p>
<p>4 Бо якби Він був на землі, то і не був би священником, оскільки тут вже є священники, що приносять дари за Законом,</p>
<p>5 які служать образу й тіні небесного святилища, як було наказано Мойсею Богом, коли він приступав до зведення скинії: Дивись-бо, — каже, — зроби все за зразком, показаним тобі на горі.</p>
<p>6 Та Він отримав настільки вище служіння, наскільки кращого є посередником завіту, який був заснований на кращих обітницях.</p>
<p>7 Бо якби той перший завіт був бездоганним, то не шукалося б місце для другого.</p>
<p>8 Та Бог, дорікаючи їм, каже: Ось настають дні, — каже Господь, — коли Я укладу з домом Ізраїля і з домом Іуди Новий Завіт;</p>
<p>9 не такий завіт, який Я уклав з їхніми отцями у той день, коли взяв їх за руку, щоб вивести їх із землі Єгипетської; бо вони не залишились у Моєму завіті і Я знехтував ними, — каже Господь.</p>
<p>10 Бо ось завіт, який Я укладу з домом Ізраїля після тих днів, — каже Господь: вкладу Мої закони в їхній розум, і напишу їх на їхніх серцях, і буду їм Богом, і вони будуть Мені народом.</p>
<p>11 І не будуть вчити кожен свого ближнього і кожен свого брата, кажучи: Пізнай Господа, — бо всі будуть знати Мене від малого до великого.</p>
<p>12 Бо Я буду милостивим до їхніх неправд і їхніх гріхів та їхніх беззаконь більше не згадаю.</p>
<p>13 Кажучи «новий», Він назвав перший завіт старим, а те, що старіє й дряхліє, близьке до зникнення.</p>


<h4>ЄВРЕЇВ 9</h4>
<p>1 Так от, і перший завіт мав правила богослужіння та земне святилище.</p>
<p>2 Бо скинія була влаштована так: перша, в якій був світильник, стіл і хліби покладання, яка називається «святе»;</p>
<p>3 а за другою завісою була скинія, яка називається «святе святих»,</p>
<p>4 яка мала золоту кадильницю, ковчег завіту, покритий з усіх сторін золотом, в якому був золотий глечик з манною, розцвілий жезл Аарона і скрижалі завіту,</p>
<p>5 а над ним — херувими слави, які отінюють кришку умилостивлення, про що неможливо зараз говорити докладно.</p>
<p>6 При такому влаштуванні в першу скинію завжди входять священники здійснювати богослужіння,</p>
<p>7 а в другу — один раз на рік тільки первосвященник, і не без крові, яку приносить за себе і за гріхи незнання народу.</p>
<p>8 Цим Святий Дух показує, що шлях у святе святих ще не відкритий, поки ще стоїть перша скинія.</p>
<p>9 Вона є прообразом для теперішнього часу, в який приносяться дари і жертви, що не можуть зробити жертвоприносця досконалим у совісті,</p>
<p>10 а тільки полягають у стравах, напоях, різних обмиваннях і плотських правилах, встановлених до часу виправлення.</p>
<p>11 Христос же, прийшовши як первосвященник майбутніх благ з більшою і досконалішою скинією, нерукотворною, тобто не цього творіння,</p>
<p>12 і не з кров’ю козлів і телят, а з власною кров’ю, один раз увійшов у святе святих, здобувши вічне викуплення.</p>
<p>13 Бо якщо кров биків і козлів і попіл телиці, окроплюючи осквернених, освячує до чистоти плоті,</p>
<p>14 то наскільки більше кров Христа, Який вічним Духом приніс Себе непорочним Богу, очистить нашу совість від мертвих діл для служіння Богу живому!</p>
<p>15 І тому Він є посередником Нового Завіту, щоб завдяки смерті, яка сталася для викуплення переступів, учинених за першого завіту, покликані отримали обітницю вічної спадщини.</p>
<p>16 Бо де заповіт, там необхідно, щоб настала смерть заповідача.</p>
<p>17 Адже заповіт дійсний після померлих, оскільки ніколи не має сили, поки живе заповідач.</p>
<p>18 Тому й перший завіт був утверджений не без крові.</p>
<p>19 Бо коли Мойсей оголосив усьому народу кожну заповідь за Законом, то взяв кров телят і козлів з водою, червленою вовною і гісопом і покропив як саму книгу, так і весь народ,</p>
<p>20 кажучи: Це кров завіту, який заповів вам Бог.</p>
<p>21 Так само покропив кров’ю і скинію, і все богослужбове начиння.</p>
<p>22 Та й майже все за Законом очищається кров’ю, і без пролиття крові не буває прощення.</p>
<p>23 Тому необхідно було, щоб образи небесних речей очищалися цими жертвами, а самі небесні речі — жертвами, кращими від цих.</p>
<p>24 Бо Христос увійшов не в рукотворне святилище, яке є прообразом істинного, а в саме небо, щоб з’явитись тепер за нас перед лице Боже;</p>
<p>25 і не для того, щоб багато разів приносити Себе, як первосвященник щороку входить у святе святих із чужою кров’ю, —</p>
<p>26 інакше треба було б Йому багато разів страждати від заснування світу, — а Він один раз наприкінці віків з’явився для усунення гріха Своєю жертвою.</p>
<p>27 І як людям призначено один раз померти, а після цього суд,</p>
<p>28 так і Христос, бувши один раз принесений, щоб понести гріхи багатьох, вдруге з’явиться без жертви за гріх тим, хто чекає Його для спасіння.</p>


<h4>ЄВРЕЇВ 10</h4>
<p>1 Бо закон, маючи тінь майбутніх благ, а не сам образ речей, одними й тими самими жертвами, які щороку постійно приносять, ніколи не може зробити досконалими тих, що приходять з ними.</p>
<p>2 Інакше хіба їх не перестали б приносити, тому що жертвоприносці, один раз очистившись, не мали б уже ніякого усвідомлення гріхів?</p>
<p>3 Але ними щороку нагадується про гріхи.</p>
<p>4 Бо неможливо, щоб кров биків і козлів усувала гріхи.</p>
<p>5 Тому Христос, входячи у світ, каже: Жертви й приношення Ти не схотів, а приготував Мені тіло;</p>
<p>6 цілопалень і жертв за гріх Ти не побажав.</p>
<p>7 Тоді Я сказав: Ось іду (на початку книги написано про Мене) виконати Твою волю, Боже.</p>
<p>8 Сказавши вище: Жертви й приношення та цілопалень і жертв за гріх Ти не схотів і не побажав (які приносяться за Законом), —</p>
<p>9 тоді сказав: Ось іду виконати Твою волю, Боже. Він скасовує перше, щоб установити друге.</p>
<p>10 За цією-то волею ми освячені принесенням тіла Ісуса Христа один раз.</p>
<p>11 І кожен священник щодня стоїть, служачи й багато разів приносячи одні й ті самі жертви, які ніколи не можуть усунути гріхів.</p>
<p>12 А Він, принісши одну жертву за гріхи назавжди, сів праворуч Бога,</p>
<p>13 далі чекаючи, поки Його вороги не будуть покладені підніжком для Його ніг.</p>
<p>14 Бо Він одним приношенням назавжди зробив досконалими тих, кого освячує.</p>
<p>15 Про це свідчить нам і Святий Дух, бо після того, як сказав:</p>
<p>16 Ось завіт, який Я укладу з ними після тих днів, — каже Господь: вкладу Мої закони в їхні серця і напишу їх на їхніх розумах, —</p>
<p>17 потім додав: І їхніх гріхів та їхніх беззаконь більше не згадаю.</p>
<p>18 А де прощення їх, там вже не потрібне приношення за гріх.</p>
<p>19 Тому, брати, маючи сміливість входити у святе святих завдяки крові Ісуса,</p>
<p>20 шляхом новим і живим, який Він відкрив нам через завісу, тобто Свою плоть,</p>
<p>21 і маючи великого Священника над домом Божим,</p>
<p>22 приходьмо зі щирим серцем, з повнотою віри, кропленням очистивши серця від злої совісті і обмивши тіло чистою водою.</p>
<p>23 Тримаймось визнання надії непохитно, бо вірний Той, що обіцяв.</p>
<p>24 І думаймо один про одного, щоб спонукати до любові й добрих діл,</p>
<p>25 і не залишаймо свого зібрання, як є в деяких звичай, а вмовляймо один одного, і тим більше, чим більше бачите наближення того дня.</p>
<p>26 Бо якщо ми свавільно грішимо після отримання пізнання істини, то вже не залишається жертви за гріхи,</p>
<p>27 а якесь страшне очікування суду й люті вогню, що ось-ось пожере противників.</p>
<p>28 Той, хто відкинув Закон Мойсея, без милосердя помирає за свідченням двох чи трьох свідків.</p>
<p>29 Наскільки тяжчої кари, думаєте, заслужить той, хто потопче Сина Божого, і визнає за несвяту кров завіту, якою був освячений, і образить Духа благодаті?</p>
<p>30 Бо ми знаємо Того, Хто сказав: У Мене помста, Я відплачу, — каже Господь. І ще: Господь буде судити Свій народ.</p>
<p>31 Страшно впасти в руки Бога живого!</p>
<p>32 Згадайте попередні дні, в які ви, бувши просвічені, витерпіли велику боротьбу страждань,</p>
<p>33 то самі серед ганьби і скорбот будучи видовищем, то ставши співучасниками тих, з якими так поводилися.</p>
<p>34 Бо ви й моїм кайданам співчували, і пограбування свого майна прийняли з радістю, знаючи, що у вас самих є на небесах майно краще і неминуще.</p>
<p>35 Тож не відкидайте своєї сміливості, яку чекає велика нагорода.</p>
<p>36 Бо вам потрібне терпіння, щоб, виконавши волю Божу, отримати обітницю.</p>
<p>37 Бо ще зовсім-зовсім трохи, і Той, Хто йде, прийде і не забариться.</p>
<p>38 А праведний житиме вірою, а якщо відступить, то не благоволить до нього Моя душа.</p>
<p>39 Ми ж не з тих, що відступають на загибель, а з тих, що вірують на спасіння душі.</p>


<h4>ЄВРЕЇВ 11</h4>
<p>1 Віра ж є впевненістю у сподіваному, переконаністю в небаченому.</p>
<p>2 Бо за неї отримали добре свідчення предки.</p>
<p>3 Вірою ми розуміємо, що світ був утворений словом Божим, так що з невидимого виникло видиме.</p>
<p>4 Вірою Авель приніс Богу кращу жертву, ніж Каїн; нею він отримав свідчення, що він праведний, як Бог засвідчив про його дари, і нею, померши, він все ще говорить.</p>
<p>5 Вірою Енох був перенесений, так що не побачив смерті, і не стало його, тому що Бог переніс його; бо до свого перенесення він отримав свідчення, що догодив Богу.</p>
<p>6 А без віри догодити Богу неможливо, бо треба, щоб той, хто приходить до Бога, повірив, що Він є і що тих, хто шукає Його, Він нагороджує.</p>
<p>7 Вірою Ной, отримавши застереження від Бога про ще небачене, з благоговінням збудував ковчег для спасіння свого дому; нею він засудив світ і став спадкоємцем праведності по вірі.</p>
<p>8 Вірою Авраам, коли був покликаний, послухався піти в місце, яке мав отримати в спадщину, і пішов, не знаючи, куди йде.</p>
<p>9 Вірою він поселився в обітованій землі, як у чужій, живучи в наметах з Ісааком і Яковом, співспадкоємцями цієї ж обітниці;</p>
<p>10 бо він чекав міста з підвалинами, творцем і будівничим якого є Бог.</p>
<p>11 Вірою й сама Сарра отримала силу для зачаття і після часу дітородного віку народила, оскільки вважала вірним Того, Хто обіцяв.</p>
<p>12 Тому й від одного, і притому омертвілого, народилося так багато, як багато зірок на небі і як незліченний пісок на березі моря.</p>
<p>13 Усі ці померли у вірі, не отримавши обітниць; вони тільки здаля побачили їх, і повірили в них, і привітали їх, і визнали, що вони чужинці й приходьки на землі.</p>
<p>14 Бо ті, що так кажуть, показують, що шукають батьківщину.</p>
<p>15 І якби вони мали на увазі ту, з якої вийшли, то мали б час повернутись.</p>
<p>16 Та вони прагнули кращої, тобто небесної, тому Бог не соромиться їх, щоб називатись їхнім Богом, бо Він приготував їм місто.</p>
<p>17 Вірою Авраам, коли був випробовуваний, приніс у жертву Ісаака, і той, що отримав обітниці, хотів принести єдинородного</p>
<p>18 (про якого було сказано: По Ісааку будуть названі тобі нащадки),</p>
<p>19 вважаючи, що Бог і з мертвих може воскрешати; тому й отримав його в прообразі.</p>
<p>20 Вірою Ісаак благословив Якова й Ісава на майбутнє.</p>
<p>21 Вірою Яків, помираючи, благословив кожного сина Йосипа і поклонився, спираючись на кінець своєї палиці.</p>
<p>22 Вірою Йосип, помираючи, згадав про вихід синів Ізраїля і заповів про свої кістки.</p>
<p>23 Вірою Мойсей після народження переховувався своїми батьками три місяці, бо вони бачили, що дитя гарне, і не побоялись царського указу.</p>
<p>24 Вірою Мойсей, ставши дорослим, відмовився називатися сином дочки фараона</p>
<p>25 і вибрав краще страждати з народом Божим, ніж мати тимчасову насолоду гріхом,</p>
<p>26 визнавши ганьбу Христову більшим багатством, ніж скарби в Єгипті, бо він дивився на нагороду.</p>
<p>27 Вірою він залишив Єгипет, не побоявшись люті царя, бо він, ніби бачачи Невидимого, виявив твердість.</p>
<p>28 Вірою він здійснив Пасху і кроплення кров’ю, щоб губитель первістків не торкнувся їх.</p>
<p>29 Вірою вони перейшли Червоне море, як по суші, що спробувавши зробити, єгиптяни потонули.</p>
<p>30 Вірою впали стіни Єрихона після семиденного обходу.</p>
<p>31 Вірою блудниця Раав не загинула з тими, що не повірили, прийнявши розвідників з миром.</p>
<p>32 І що мені ще сказати? Не вистачить мені часу розповідати про Гедеона, Варака і Самсона та Єффая, Давида і Самуїла та пророків,</p>
<p>33 які вірою перемагали царства, чинили праведність, отримували обітниці, закривали пащі левам,</p>
<p>34 гасили силу вогню, уникали вістря меча, зміцнялись від немочі, ставали сильними в бою, змушували тікати війська чужинців;</p>
<p>35 жінки отримували своїх померлих воскреслими; а інші були замучувані, не приймаючи визволення, щоб отримати краще воскресіння;</p>
<p>36 а ще інші зазнавали насмішок і бичувань, та ще кайданів і ув’язнення,</p>
<p>37 були побивані камінням, перепилювані, спокушувані, помирали від меча, тинялись в овечих і козячих шкурах, нужденні, стражденні, скривджені</p>
<p>38 (ті, кого світ був не гідний), блукаючи по пустелях, горах, печерах і ущелинах землі.</p>
<p>39 І всі ці, отримавши добре свідчення за віру, не отримали обітниці,</p>
<p>40 оскільки Бог передбачив для нас щось краще, щоб вони не без нас стали досконалими.</p>


<h4>ЄВРЕЇВ 12</h4>
<p>1 Тому й ми, маючи навколо себе таку велику хмару свідків, скиньмо з себе всякий тягар та гріх, що легко обплутує нас, і з терпінням біжíмо забіг, який перед нами,</p>
<p>2 дивлячись на зачинателя й завершителя віри Ісуса, Який замість належної Йому радості витерпів хрест, знехтувавши ганьбою, і сів праворуч престолу Божого.</p>
<p>3 Тож подумайте про Того, Хто витерпів такий проти Себе спротив грішників, щоб вам не знемогти й не ослабнути своїми душами.</p>
<p>4 Ви ще не до крові протистояли, борючись з гріхом,</p>
<p>5 і забули повчання, яке звертається до вас, як до синів: Сину мій, не нехтуй покаранням Господнім і не знемагай, коли Він докоряє тобі;</p>
<p>6 бо Господь, кого любить, того карає, і б’є кожного сина, якого приймає.</p>
<p>7 Якщо ви терпите покарання, то Бог поводиться з вами, як із синами. Бо чи є такий син, якого батько не карає?</p>
<p>8 Якщо ж ви залишаєтесь без покарання, яке спільне для всіх, то, значить, ви незаконнонароджені, а не сини.</p>
<p>9 Далі, ми мали своїх плотських батьків, які карали нас, і поважали їх. То чи не тим більше повинні коритись Отцю духів і жити?</p>
<p>10 Бо ті карали нас на декілька днів на власний розсуд, а Цей — нам на користь, щоб нам мати участь у Його святості.</p>
<p>11 Усяке покарання здається в теперішній час не радістю, а смутком, а потім навченим через нього воно приносить мирний плід праведності.</p>
<p>12 Тому зміцніть опущені руки й ослаблені коліна</p>
<p>13 і прокладіть прямі стежки своїми ногами, щоб кульгаве не збочило, а натомість зцілилося.</p>
<p>14 Прагніть миру з усіма і святості, без якої ніхто не побачить Господа,</p>
<p>15 і дивіться, щоб не позбувся хтось благодаті Божої, щоб якийсь гіркий корінь, прорісши, не наробив біди і ним не осквернився багато хто;</p>
<p>16 щоб не був хтось блудником чи нечестивцем, як Ісав, який за одну страву продав своє первородство.</p>
<p>17 Бо ви знаєте, що й після того, бажаючи успадкувати благословіння, він був відкинутий; бо не знайшов місця покаянню, хоч і шукав його зі слізьми.</p>
<p>18 Бо ви підійшли не до відчутної на дотик гори, яка палала вогнем, не до мороку, й темряви, й бурі,</p>
<p>19 не до трубного звуку й голосу слів, про який ті, що чули, просили, щоб більше не говорилося до них слово.</p>
<p>20 Бо вони не могли витримати того, що наказувалось: Якщо й звір доторкнеться до гори, то нехай буде побитий камінням чи застрілений стрілою.</p>
<p>21 І таке страшне було те видовище, що Мойсей сказав: Я в страху і тремтінні.</p>
<p>22 А ви підійшли до гори Сіон, і до міста Бога живого, до небесного Єрусалима, і до безлічі ангелів,</p>
<p>23 до загального зібрання і Церкви первістків, записаних на небесах, і до Бога, судді всіх, і до духів праведників, які стали досконалими,</p>
<p>24 і до посередника Нового Завіту Ісуса, і до крові кроплення, яка говорить краще, ніж Авелева.</p>
<p>25 Дивіться, не відцурайтесь від Того, Хто говорить; бо якщо ті не уникли кари, відцуравшись від того, хто промовляв на землі, то тим більше ми не уникнемо, якщо відвернемось від Того, Хто промовляє з небес.</p>
<p>26 Тоді Його голос захитав землю, а тепер Він пообіцяв, кажучи: Ще раз Я затрясу не тільки землю, а й небо.</p>
<p>27 А «ще раз» указує на усунення хиткого, як створеного, щоб залишилося непохитне.</p>
<p>28 Тому, приймаючи непохитне царство, тримаймося благодаті, якою служíмо Богу угодно з благоговінням і страхом.</p>
<p>29 Бо наш Бог — нищівний вогонь.</p>


<h4>ЄВРЕЇВ 13</h4>
<p>1 Братолюбство серед вас хай пробуває.</p>
<p>2 Гостинності не забувайте, бо завдяки їй деякі, не знаючи, гостинно прийняли ангелів.</p>
<p>3 Пам’ятайте про в’язнів, ніби з ними ув’язнені, і про скривджених, оскільки й самі знаходитесь у тілі.</p>
<p>4 Шлюб в усіх хай буде чесним і ложе непорочним, а блудників і перелюбників судитиме Бог.</p>
<p>5 Майте вдачу негрошолюбну, задовольняючись тим, що маєте, бо Він Сам сказав: Не залишу тебе й не покину тебе.</p>
<p>6 Так що ми сміливо говоримо: Господь — мій помічник, і я не буду боятись. Що зробить мені людина?</p>
<p>7 Пам’ятайте своїх керівників, які говорили вам слово Боже, і, дивлячись на кінець їхнього життя, наслідуйте їхню віру.</p>
<p>8 Ісус Христос учора, сьогодні і навіки Той Самий.</p>
<p>9 Різними й чужими вченнями не будьте зведені, бо добре утверджувати серце благодаттю, а не стравами, від яких не отримали користі ті, що їх дотримуються.</p>
<p>10 Ми маємо жертовник, від якого не мають права їсти ті, що служать скинії.</p>
<p>11 Бо тіла тварин, кров яких первосвященник вносить у святе святих як жертву за гріх, спалюються за табором.</p>
<p>12 Тому й Ісус, щоб освятити народ Своєю кров’ю, постраждав за воротами.</p>
<p>13 Тож вийдемо до Нього за табір, несучи Його ганьбу;</p>
<p>14 бо ми не маємо тут постійного міста, а шукаємо майбутнього.</p>
<p>15 Тож завжди приносьмо через Нього Богу жертву хвали, тобто плід уст, що прославляють Його ім’я.</p>
<p>16 Не забувайте також про благодійність і взаємодопомогу, бо такі жертви угодні Богу.</p>
<p>17 Слухайтеся своїх керівників і коріться їм, бо вони пильнують ваші душі, як зобов’язані дати звіт, щоб вони робили це з радістю, а не зітхаючи, бо це не корисно для вас.</p>
<p>18 Моліться за нас, бо ми впевнені, що маємо добру совість, бажаючи в усьому поводитись чесно.</p>
<p>19 Особливо ж благаю робити це для того, щоб я скоріше був повернений вам.</p>
<p>20 А Бог миру, Який підняв з мертвих великого Пастиря овець завдяки крові вічного завіту, нашого Господа Ісуса,</p>
<p>21 нехай удосконалить вас у всякому доброму ділі для виконання Його волі, чинячи у вас угодне перед Ним через Ісуса Христа. Йому слава на віки вічні! Амінь.</p>
<p>22 Благаю вас, брати, прийміть це слово повчання, бо я коротко написав вам.</p>
<p>23 Знайте, що брат Тимофій звільнений, і з ним я побачу вас, якщо він скоро прийде.</p>
<p>24 Привітайте всіх своїх керівників і всіх святих. Вітають вас брати з Італії.</p>
<p>25 Благодать з усіма вами! Амінь.</p>

<h1><h2>Послання апостола Якова</h2>
<h4>ЯКОВА 1</h4>
<p>1 Яків, РАБ Бога і Господа Ісуса Христа, — дванадцятьом племенам у розсіянні: вітаю!</p>
<p>2 Великою радістю вважайте, брати мої, коли зазнаєте різних спокус,</p>
<p>3 знаючи, що випробування вашої віри виробляє терпіння;</p>
<p>4 а терпіння хай має досконалу дію, щоб ви були досконалі й довершені і вам нічого не бракувало.</p>
<p>5 Якщо ж комусь із вас бракує мудрості, то хай просить у Бога, Який дає всім щедро і без докорів, і вона буде дана йому.</p>
<p>6 Але хай просить із вірою, нітрохи не сумніваючись, бо хто сумнівається, той подібний до морської хвилі, яку піднімає й жене вітер.</p>
<p>7 Хай не думає така людина, що отримає щось від Господа.</p>
<p>8 Роздвоєна людина непостійна в усіх своїх шляхах.</p>
<p>9 Нехай брат низького стану хвалиться своїм високим положенням,</p>
<p>10 а багатий — своїм низьким положенням, бо він мине, як цвіт на траві.</p>
<p>11 Бо сходить сонце зі спекою і висушує траву — і її цвіт опадає, і краса її вигляду зникає; отак і багатий засохне у своїх шляхах.</p>
<p>12 Блаженна людина, яка переносить спокусу, тому що, бувши випробуваною, вона отримає вінець життя, який обіцяв Господь тим, хто любить Його.</p>
<p>13 У спокусі ніхто хай не каже: Бог мене спокушає, — бо Бог не спокушається злом і Сам нікого не спокушає.</p>
<p>14 А кожен спокушається, знаджуючись і зваблюючись власною похіттю.</p>
<p>15 Тоді похіть, зачавши, народжує гріх, а вчинений гріх народжує смерть.</p>
<p>16 Не обманюйтесь, брати мої улюблені!</p>
<p>17 Усякий добрий дар і всякий досконалий дар сходить згори, від Отця світил, у Якого немає зміни чи тіні переміни.</p>
<p>18 Захотівши, Він народив нас словом істини, щоб нам бути якимось первоплодом Його створінь.</p>
<p>19 Тому, брати мої улюблені, кожна людина хай буде швидкою на слухання, повільною на слова, повільною на гнів;</p>
<p>20 бо гнів людський не породжує праведності Божої.</p>
<p>21 Тому, відкинувши всяку нечистоту і залишок злоби, з лагідністю прийміть посаджене слово, яке може спасти ваші душі.</p>
<p>22 Будьте ж виконавцями слова, а не тільки слухачами, які обманюють самих себе.</p>
<p>23 Бо хто є слухачем слова, а не виконавцем, той подібний до людини, яка дивиться на своє власне обличчя в дзеркалі:</p>
<p>24 вона подивилась на себе, відійшла й відразу забула, яка вона є.</p>
<p>25 А хто заглядає в досконалий Закон свободи і пробуває в ньому, той, будучи не забудькуватим слухачем, а виконавцем діла, буде блаженним у своєму виконанні.</p>
<p>26 Хто серед вас думає, що він побожний, і не загнуздує свого язика, а обманює своє серце, у того марна побожність.</p>
<p>27 Чиста й непорочна побожність перед Богом і Отцем полягає в тому, щоб відвідувати сиріт і вдів у їхній скорботі і берегти себе від осквернення світом.</p>


<h4>ЯКОВА 2</h4>
<p>1 Брати мої, майте віру в нашого Господа Ісуса Христа, Господа слави, не зважаючи на особу.</p>
<p>2 Бо якщо у ваше зібрання ввійде чоловік із золотим перснем, у розкішному одязі і ввійде також бідний у брудному одязі,</p>
<p>3 і ви глянете на одягненого в розкішний одяг і скажете йому: Ти сідай зручно отут, — а бідному скажете: Ти стань отам або сідай отут біля мого підніжка, —</p>
<p>4 то чи не зробили ви між собою різницю і чи не стали суддями із злими думками?</p>
<p>5 Послухайте, брати мої улюблені: чи не бідних цього світу вибрав Бог бути багатими вірою і спадкоємцями Царства, яке Він обіцяв тим, хто любить Його?</p>
<p>6 А ви зневажили бідного. Чи не багаті пригноблюють вас, і чи не вони тягнуть вас у суди?</p>
<p>7 Чи не вони лихословлять добре ім’я, яким ви називаєтесь?</p>
<p>8 Звичайно, якщо ви виконуєте царський Закон за Писанням: Люби свого ближнього, як самого себе, — то добре робите.</p>
<p>9 А якщо зважаєте на особу, то чините гріх і викриваєтесь Законом як порушники.</p>
<p>10 Бо хто дотримається всього Закону, але спіткнеться в чомусь одному, той став винним в усьому.</p>
<p>11 Бо Той, Хто сказав: Не перелюбствуй, — сказав і: Не вбивай. Тож якщо ти не будеш перелюбствувати, але вб’єш, то станеш порушником Закону.</p>
<p>12 Так говоріть і так робіть, як ті, що будуть судитися за Законом свободи.</p>
<p>13 Бо суд без милості буде тому, хто не виявив милість, а милість торжествує над судом.</p>
<p>14 Яка користь, мої брати, якщо хтось каже, що має віру, а діл не має? Хіба може ця віра спасти його?</p>
<p>15 Якщо брат чи сестра нагі і не мають щоденної їжі,</p>
<p>16 а хтось із вас скаже їм: Ідіть з миром, грійтесь і наїдайтесь, — але не дасте їм потрібного для тіла, яка від того користь?</p>
<p>17 Так і віра, якщо не має діл, мéртва сама по собі.</p>
<p>18 Але хтось скаже: Ти маєш віру, а я маю діла; покажи мені свою віру без своїх діл, а я покажу тобі свою віру зі своїх діл.</p>
<p>19 Ти віриш, що Бог один? Добре робиш. І біси вірять і тремтять.</p>
<p>20 Та чи хочеш ти знати, пуста людино, що віра без діл мéртва?</p>
<p>21 Чи не ділами виправдався наш отець Авраам, коли поклав на жертовник свого сина Ісаака?</p>
<p>22 Чи бачиш, що віра сприяла його ділам і ділами віра досягла досконалості?</p>
<p>23 І збулося Писання, яке каже: Повірив Авраам Богу, і це зарахувалося йому за праведність, — і він був названий другом Божим.</p>
<p>24 Тож ви бачите, що людина виправдовується ділами, а не тільки вірою.</p>
<p>25 Так само й блудниця Раав чи не ділами виправдалась, коли прийняла посланців і відіслала їх іншим шляхом?</p>
<p>26 Бо як тіло без духа мéртве, так і віра без діл мéртва.</p>


<h4>ЯКОВА 3</h4>
<p>1 Брати мої, не багато хто ставайте учителями, знаючи, що ми отримаємо більше засудження.</p>
<p>2 Бо всі ми багато спотикаємось. Хто не спотикається в слові, той досконала людина, яка може загнуздати й усе тіло.</p>
<p>3 Ось ми вкладаємо вудила в рот коням, щоб вони слухались нас, і керуємо всім їхнім тілом.</p>
<p>4 Ось і кораблі, хоч які вони великі і якими сильними гоняться вітрами, керуються дуже маленьким стерном, куди тільки хоче стерновий.</p>
<p>5 Так і язик: маленький член, а багато хвалиться. Он маленький вогонь скільки лісу підпалює!</p>
<p>6 І язик — це вогонь, світ неправедності. Язик так розташований між нашими членами, що оскверняє все тіло, і запалює коло буття, і сам запалюється від геєни.</p>
<p>7 Бо всяке єство звірів і птахів, плазунів і морських істот приборкується і приборкане людським єством.</p>
<p>8 А язик ніхто з людей приборкати не може; він — нестримне зло, повний смертоносної отрути.</p>
<p>9 Ним ми благословляємо Бога й Отця і ним проклинаємо людей, створених за подобою Божою.</p>
<p>10 З тих самих уст виходить благословіння і прокляття. Так не повинно, брати мої, бути.</p>
<p>11 Хіба тече з того ж самого отвору джерела солодка й гірка вода?</p>
<p>12 Хіба може, брати мої, смоковниця родити маслини чи виноградна лоза — смокви? Так і ніяке джерело не може давати солону й солодку воду.</p>
<p>13 Хто серед вас мудрий і розумний? Нехай покаже свої діла доброю поведінкою з лагідністю мудрості.</p>
<p>14 Якщо ж ви маєте в своєму серці гірку заздрість і сварливість, то не хваліться і не кажіть неправди на істину.</p>
<p>15 Це не та мудрість, що сходить згори, а земна, душевна, бісівська.</p>
<p>16 Бо де заздрість і сварливість, там безладдя і всяка погана справа.</p>
<p>17 А мудрість згори, по-перше, чиста, потім мирна, лагідна, покірлива, повна милості й добрих плодів, неупереджена й нелицемірна.</p>
<p>18 Плід же праведності сіється в мирі тими, хто творить мир.</p>


<h4>ЯКОВА 4</h4>
<p>1 Звідки у вас війни і сварки? Чи не звідси, від ваших бажань насолод, що воюють у ваших членах?</p>
<p>2 Ви бажаєте — і не маєте, вбиваєте й заздрите — і не отримуєте, б’єтесь і воюєте — і не маєте, тому що не просите;</p>
<p>3 просите — і не отримуєте, тому що просите на зло, щоб витратити на свої насолоди.</p>
<p>4 Перелюбники й перелюбниці! Хіба ви не знаєте, що дружба зі світом є ворожнечею проти Бога? Тож хто хоче бути другом світу, той стає ворогом Богу.</p>
<p>5 Чи ви думаєте, що Писання даремно каже: До ревнощів любить Дух, що поселився в нас?</p>
<p>6 Але більшу дає благодать. Тому й сказано: Бог гордим противиться, а смиренним дає благодать.</p>
<p>7 Тож підкоріться Богу, протистаньте дияволу, і він утече від вас.</p>
<p>8 Наблизьтесь до Бога, і Він наблизиться до вас. Очистьте руки, грішники, і очистьте серця, роздвоєні!</p>
<p>9 Мучтесь, плачте і ридайте; ваш сміх хай обернеться на плач, і радість — на журбу.</p>
<p>10 Смиріться перед Господом, і Він піднесе вас.</p>
<p>11 Не обмовляйте, брати, один одного. Хто обмовляє брата й судить свого брата, той обмовляє Закон і судить Закон; а якщо ти судиш Закон, то ти не виконавець Закону, а суддя.</p>
<p>12 Один є Законодавець, Який може спасти й погубити. Хто ти такий, що судиш іншого?</p>
<p>13 Тепер послухайте ви, що кажете: Сьогодні чи завтра ми підемо в таке-то місто, і проведемо там один рік, і будемо торгувати та заробляти.</p>
<p>14 Ви, що не знаєте, що буде завтра. Бо що таке ваше життя? Воно пара, що на короткий час з’являється, а потім зникає.</p>
<p>15 Замість цього вам слід казати: Якщо буде угодно Господу, то будемо живі й зробимо те чи інше.</p>
<p>16 А ви хвалитесь у своїх гордощах. Усяка така похвальба є злом.</p>
<p>17 Тож хто вміє робити добро і не робить, тому гріх.</p>


<h4>ЯКОВА 5</h4>
<p>1 Тепер послухайте ви, багаті: плачте й ридайте від ваших бід, що насуваються на вас.</p>
<p>2 Ваше багатство згнило, і ваш одяг з’їдений міллю.</p>
<p>3 Ваше золото й срібло поіржавіло, і їхня іржа буде свідченням проти вас і з’їсть вашу плоть, як вогонь. Ви збирали скарби на останні дні.</p>
<p>4 Ось плата, утримана вами в працівників, що пожали ваші поля, кричить, і волання женців дійшли до вух Господа Саваофа.</p>
<p>5 Ви розкошували й насолоджувались на землі, годували свої серця, як на день заколення.</p>
<p>6 Ви засуджували і вбивали праведника; він не противився вам.</p>
<p>7 Тож довготерпіть, брати, до приходу Господа. Ось землероб чекає дорогоцінного плоду землі і довготерпить ради нього, поки не отримає ранній і пізній дощ.</p>
<p>8 Довготерпіть і ви, утверджуйте свої серця, тому що прихід Господа наблизився.</p>
<p>9 Не нарікайте, брати, один на одного, щоб не бути засудженими. Ось Суддя стоїть перед дверима.</p>
<p>10 Візьміть, брати мої, за приклад страждання й довготерпіння пророків, які говорили іменем Господа.</p>
<p>11 Ось ми називаємо блаженними тих, які терплять. Ви чули про терпіння Іова і бачили його кінець від Господа, бо Господь дуже жалісливий і милосердний.</p>
<p>12 Більше за все, брати мої, не кляніться ні небом, ні землею, ні якоюсь іншою клятвою, а хай ваше «так» буде «так» і «ні» — «ні», щоб не підпасти під засудження.</p>
<p>13 Страждає хтось серед вас? Нехай молиться. Веселий хтось? Нехай співає псалми.</p>
<p>14 Хворіє хтось серед вас? Нехай покличе пресвітерів церкви, і хай вони помоляться над ним, помазавши його оливою в ім’я Господнє;</p>
<p>15 і молитва віри уздоровить хворого, і Господь підніме його, і якщо він вчинив гріхи, то вони простяться йому.</p>
<p>16 Зізнавайтесь один одному в провинах і моліться один за одного, щоб зцілитися. Багато може ревна молитва праведного.</p>
<p>17 Ілля був подібною до нас людиною, а помолився молитвою, щоб не було дощу, — і не було дощу на землі три роки й шість місяців.</p>
<p>18 І знову помолився — і небо дало дощ, і земля зростила свій плід.</p>
<p>19 Брати, якщо відхилиться хтось серед вас від істини і хтось наверне його,</p>
<p>20 то нехай знає, що той, хто наверне грішника з його хибного шляху, спасе душу від смерті і покриє багато гріхів.</p>

<h1><h2>Перше послання апостола Петра</h2>
<h4>1 ПЕТРА 1</h4>
<p>1 Петро, апостол Ісуса Христа, — приходькам, розсіяним у Понті, Галатії, Каппадокії, Асії і Віфінії, вибраним</p>
<p>2 за передзнанням Бога Отця через освячення Духом на послух і окроплення кров’ю Ісуса Христа: благодать вам і мир хай примножаться!</p>
<p>3 Благословенний Бог і Отець нашого Господа Ісуса Христа, Який по Своїй великій милості відродив нас до живої надії через воскресіння Ісуса Христа з мертвих,</p>
<p>4 до спадщини нетлінної, непорочної і нев’янучої, збереженої на небесах для вас,</p>
<p>5 які силою Божою зберігаються через віру для спасіння, готового відкритися в останній час.</p>
<p>6 Цьому радійте, навіть якщо тепер треба трохи посумувати від різних випробувань,</p>
<p>7 щоб ваша випробувана віра, значно коштовніша за золото, яке гине, хоч і випробовується вогнем, виявилась на похвалу, честь і славу при відкритті Ісуса Христа,</p>
<p>8 Якого, не бачивши, любите, і в Якого, зараз не бачачи, віруєте, і радієте радістю невимовною й славною,</p>
<p>9 отримуючи результат своєї віри — спасіння душ.</p>
<p>10 Про це спасіння робили пошуки й дослідження пророки, які передрекли призначену нам благодать,</p>
<p>11 досліджуючи, на що чи на який час вказував присутній у них Дух Христа, коли провіщав Христові страждання і наступну за ними славу.</p>
<p>12 Їм було відкрито, що не їм самим, а нам вони служили тим, що тепер звіщено вам тими, хто проповідував вам Євангеліє Святим Духом, посланим з неба, у що бажають заглянути ангели.</p>
<p>13 Тому, підперезавши стегна свого розуму, будьте тверезі і цілковито надійтесь на благодать, що подається вам при відкритті Ісуса Христа.</p>
<p>14 Як слухняні діти, не пристосовуйтесь до попередніх похотей, що були у вашому невіданні,</p>
<p>15 але за прикладом Святого, що покликав вас, і самі будьте святі в усьому житті.</p>
<p>16 Бо написано: Будьте святі, бо Я святий.</p>
<p>17 І якщо ви називаєте Отцем Того, Хто безсторонньо судить кожного за ділами, то зі страхом проводьте час свого перебування на землі,</p>
<p>18 знаючи, що не тлінним сріблом чи золотом ви були викуплені від свого марного життя, переданого вам від батьків,</p>
<p>19 а дорогоцінною кров’ю Христа, як непорочного й чистого Агнця,</p>
<p>20 призначеного ще до заснування світу, але з’явленого в останні часи для вас,</p>
<p>21 що віруєте через Нього в Бога, Який воскресив Його з мертвих і дав Йому славу, щоб ваша віра й надія були на Бога.</p>
<p>22 Послухом істині через Духа очистивши свої душі для нелицемірного братолюбства, палко любіть один одного від чистого серця,</p>
<p>23 як відроджені не від тлінного насіння, а від нетлінного, через слово Боже, яке живе й пробуває вічно.</p>
<p>24 Бо вся плоть — як трава, і вся слава людська — як цвіт на траві: трава засихає, і її цвіт опадає.</p>
<p>25 А слово Господнє пробуває вічно; а це те слово, яке було проповідане вам.</p>


<h4>1 ПЕТРА 2</h4>
<p>1 Тому, відкинувши всю злобу,  весь обман, лицемірство, заздрощі і всі обмови,</p>
<p>2 як новонароджені немовлята, прагніть чистого словесного молока, щоб від нього вам вирости,</p>
<p>3 якщо тільки ви скуштували, що Господь добрий.</p>
<p>4 Приходячи до Нього, каменя живого, людьми відкинутого, а Богом вибраного, коштовного,</p>
<p>5 і самі, мов живе каміння, будуйте з себе дім духовний, священство святе, щоб приносити духовні жертви, приємні Богу через Ісуса Христа.</p>
<p>6 Тому й міститься в Писанні: Ось Я кладу на Сіоні наріжний камінь, вибраний, коштовний,</p>
<p>7 Тож для вас, хто вірує, Він коштовність, а для тих, хто не вірує, — «камінь, який відкинули будівничі, став наріжним каменем»,</p>
<p>8 і «камінь спотикання, і скеля спокуси»; вони спотикаються, не вірячи слову, на що вони й призначені.</p>
<p>9 Ви ж — вибраний рід, царствене священство, народ святий, народ, взятий у власність, щоб звіщати чесноти Того, Хто покликав вас із темряви у Своє дивне світло.</p>
<p>10 Колись не народ, а тепер народ Божий, колись непомилувані, а тепер помилувані.</p>
<p>11 Улюблені, благаю вас, як приходьків і мандрівників, утримуватися від плотських похотей, які воюють проти душі,</p>
<p>12 і проводити добре життя серед язичників, щоб вони за те, за що обмовляють вас, як злочинців, побачивши ваші добрі діла, прославили Бога в день відвідання.</p>
<p>13 Тож коріться всякій людській владі ради Господа: чи то цареві, як верховному володарю,</p>
<p>14 чи правителям, як від нього посланим для покарання злочинців і похвали доброчинців.</p>
<p>15 Бо така воля Божа, щоб ви, роблячи добро, змушували мовчати невігластво нерозумних людей,</p>
<p>16 як вільні, але не як ті, що використовують свободу для прикриття зла, а як раби Божі.</p>
<p>17 Всіх шануйте, братство любіть, Бога бійтесь, царя шануйте.</p>
<p>18 Слуги, коріться своїм господарям з усім страхом, не тільки добрим і лагідним, а й суворим.</p>
<p>19 Бо це угодно Богу, якщо хтось через усвідомлення Бога переносить смуток, страждаючи несправедливо.</p>
<p>20 Бо яка похвала, якщо ви терпите, коли вас б’ють за проступки? Але якщо терпите, коли страждаєте за добрі діла, то це угодно Богу.</p>
<p>21 Бо до цього ви й покликані; тому що й Христос постраждав за нас, залишивши нам приклад, щоб ви йшли по Його слідах.</p>
<p>22 Він не вчинив гріха, і не було обману в Його вустах.</p>
<p>23 Коли Його лихословили, Він не лихословив у відповідь, коли страждав, не погрожував, а передавав це Тому, Хто праведно судить.</p>
<p>24 Він Сам возніс наші гріхи Своїм тілом на дерево, щоб ми, померши для гріхів, жили для праведності; Його ранами ви були зцілені.</p>
<p>25 Бо ви були як заблукалі вівці, а тепер повернулися до Пастиря й Наглядача ваших душ.</p>


<h4>1 ПЕТРА 3</h4>
<p>1 Так само дружини, коріться своїм чоловікам, щоб, якщо якісь із них і не вірять слову, то життям дружин без слова були придбані,</p>
<p>2 коли побачать ваше чисте життя зі страхом.</p>
<p>3 Хай вашою прикрасою буде не зовнішнє: заплітання волосся, носіння золота чи одягання одягу, —</p>
<p>4 а потаємна людина серця, у нетлінній красі лагідного й мовчазного духа, що є дорогоцінним перед Богом.</p>
<p>5 Бо так колись і святі жінки, які надіялися на Бога, прикрашали себе, корячись своїм чоловікам.</p>
<p>6 Так, Сарра слухалась Авраама, називаючи його паном; ви її діти, якщо робите добро і не боїтесь ніяким страхом.</p>
<p>7 Так само чоловіки, живіть із своєю дружиною розумно, як із слабкішою посудиною, виявляючи до неї пошану, як співспадкоємці благодатного дару життя, щоб не було перешкод вашим молитвам.</p>
<p>8 Нарешті, будьте всі однодумними, співчутливими, братолюбними, добросердими, дружелюбними;</p>
<p>9 не віддавайте злом за зло чи лихослів’ям за лихослів’я, а навпаки благословляйте, знаючи, що до цього ви й покликані, щоб вам успадкувати благословіння.</p>
<p>10 Бо хто хоче любити життя і бачити добрі дні, нехай стримує свій язик від зла і свої вуста — від говоріння обману,</p>
<p>11 хай ухиляється від зла і робить добро, хай шукає миру і прагне його.</p>
<p>12 Бо очі Господа звернені до праведних і Його вуха — до їхньої молитви, але лице Господа — проти тих, хто робить зло.</p>
<p>13 І хто заподіє вам зло, якщо ви будете наслідувачами добра?</p>
<p>14 Але якщо й страждаєте за праведність, то ви блаженні; а страхом перед ними не бійтесь і не тривожтесь.</p>
<p>15 Господа Бога святіть у своїх серцях; будьте завжди готові дати відповідь кожному, хто вимагає від вас звіт про надію, яка у вас є, з лагідністю і страхом,</p>
<p>16 маючи добру совість, щоб тим, за що обмовляють вас, як злочинців, були посоромлені ті, що ганять ваше добре життя у Христі.</p>
<p>17 Бо краще страждати за добрі діла, якщо на те воля Божа, ніж за злі.</p>
<p>18 Тому що й Христос один раз постраждав за гріхи, праведний за неправедних, щоб привести нас до Бога, бувши умертвлений плоттю, а оживлений Духом,</p>
<p>19 Яким Він і духам у в’язниці, пішовши, проповідував,</p>
<p>20 які колись не вірили, коли один раз довготерпіння Боже чекало їх у дні Ноя під час будівництва ковчега, в якому небагато, тобто вісім душ, спаслося від води.</p>
<p>21 Прообраз цього, хрещення, — не змивання плотської нечистоти, а обіцянка Богу доброї совісті — і нас тепер спасає через воскресіння Ісуса Христа,</p>
<p>22 Який зійшов на небо і знаходиться праворуч Бога, і Йому підкорились ангели, влади і сили.</p>


<h4>1 ПЕТРА 4</h4>
<p>1 Тож оскільки Христос постраждав за нас плоттю, то й ви озбройтесь тією ж думкою, бо хто страждає плоттю, той перестає грішити,</p>
<p>2 щоб решту часу в плоті жити вже не для людських похотей, а для волі Божої.</p>
<p>3 Бо досить, що ми в минулому часі життя чинили волю язичників, живучи в розпусті, похотях, пияцтві, гулянках, п’янках і огидних ідолослужіннях.</p>
<p>4 Тому вони й дивуються, що ви не кидаєтесь з ними у той самий потік безпутства, і лихословлять вас.</p>
<p>5 Вони дадуть звіт Готовому судити живих і мертвих.</p>
<p>6 Бо для цього й мертвим було проповідане Євангеліє, щоб вони зазнали суду, як люди, плоттю, а жили, як Бог, духом.</p>
<p>7 Утім, усьому наблизився кінець; тож будьте розсудливими й тверезими для молитов.</p>
<p>8 Більше за все майте палку любов один до одного, тому що любов покриє багато гріхів.</p>
<p>9 Будьте гостинні один до одного без рéмствувань.</p>
<p>10 Служіть один одному кожен тим даром, який отримав, як добрі управителі різноманітної благодаті Божої.</p>
<p>11 Хто говорить, хай говорить, як слова Божі, хто служить, хай служить у міру сили, яку дає Бог, щоб у всьому прославлявся Бог через Ісуса Христа. Йому слава і влада на віки вічні! Амінь.</p>
<p>12 Улюблені, не дивуйтесь вогняній спокусі у вас, що трапляється з вами для випробування, ніби з вами відбувається щось дивне,</p>
<p>13 але наскільки ви берете участь у Христових стражданнях, настільки радійте, щоб і при відкритті Його слави ви зраділи і звеселилися.</p>
<p>14 Якщо ганьблять вас за ім’я Христове, то ви блаженні, бо Дух слави й Бога пробуває на вас; ними Він хулиться, а вами прославляється.</p>
<p>15 Тільки ніхто з вас нехай не страждає як убивця, чи злодій, чи злочинець, чи як той, хто втручається у чужі справи;</p>
<p>16 а якщо як християнин, то нехай не соромиться, а хай прославляє Бога в такому випадку.</p>
<p>17 Бо час початися суду з дому Божого. Якщо ж почнеться спочатку з нас, то який буде кінець тих, що не вірять Євангелію Божому?</p>
<p>18 І якщо праведник ледве спасається, то нечестивець і грішник де опиниться?</p>
<p>19 Тому й ті, що страждають за волею Божою, нехай віддають Йому, як вірному Творцю, свої душі, роблячи добро.</p>


<h4>1 ПЕТРА 5</h4>
<p>1 Пресвітерів серед вас благаю я, співпресвітер, і свідок Христових страждань, і учасник слави, що має відкритися:</p>
<p>2 пасіть отару Божу, яка у вас, наглядаючи за нею не примусово, а добровільно, і не ради ганебної наживи, а охоче,</p>
<p>3 і не пануючи над спадщиною Божою, а подаючи приклад отарі.</p>
<p>4 А коли з’явиться Пастиреначальник, ви отримаєте нев’янучий вінець слави.</p>
<p>5 Так само молодші, коріться пресвітерам; усі ж, корячись один одному, одягніться в смирення, тому що Бог гордим противиться, а смиренним дає благодать.</p>
<p>6 Тож смиріться під сильну руку Божу, щоб Він підніс вас у свій час,</p>
<p>7 усі свої турботи поклавши на Нього, бо Він дбає про вас.</p>
<p>8 Будьте тверезі, пильнуйте, бо ваш противник диявол ходить, як рикаючий лев, шукаючи, кого б пожерти.</p>
<p>9 Протистаньте йому твердою вірою, знаючи, що такі самі страждання трапляються і з вашими братами у світі.</p>
<p>10 А Бог усієї благодаті, Який покликав нас у Свою вічну славу у Христі Ісусі, після вашого короткочасного страждання нехай Сам удосконалить вас, утвердить, зміцнить і укріпить.</p>
<p>11 Йому слава і влада на віки вічні! Амінь.</p>
<p>12 Через Силуана, вірного, як вважаю, брата, я коротко написав вам, вмовляючи й засвідчуючи, що це істинна благодать Божа, в якій ви стоїте.</p>
<p>13 Вітає вас вибрана разом з вами церква у Вавілоні і мій син Марк.</p>
<p>14 Привітайте один одного поцілунком любові. Мир вам усім, хто у Христі Ісусі! Амінь.</p>

<h1><h2>Друге послання апостола Петра</h2>
<h4>2 ПЕТРА 1</h4>
<p>1 Симон Петро, раб і апостол Ісуса Христа, — тим, що отримали рівноцінну нашій віру через праведність нашого Бога і нашого Спасителя Ісуса Христа:</p>
<p>2 благодать вам і мир хай примножаться через пізнання Бога й Ісуса, нашого Господа!</p>
<p>3 Оскільки Його божественна сила дарувала нам все необхідне для життя й благочестя через пізнання Того, Хто покликав нас славою і чеснотою,</p>
<p>4 через які даровані нам величезні й дорогоцінні обітниці, щоб ви через них стали учасниками божественної природи, утікши від розтління похіттю в світі,</p>
<p>5 то саме тому, доклавши все старання, проявіть у своїй вірі чесноту, у чесноті — знання,</p>
<p>6 у знанні — стриманість, у стриманості — терпіння, у терпінні — благочестя,</p>
<p>7 у благочесті — братолюбство, у братолюбстві — любов.</p>
<p>8 Бо якщо це у вас є і примножується, то воно не залишить вас бездіяльними й безплідними в пізнанні нашого Господа Ісуса Христа.</p>
<p>9 А в кого немає цього, той сліпий, короткозорий, забув про очищення своїх попередніх гріхів.</p>
<p>10 Тому, брати, ще більше постарайтесь зробити твердим свій поклик і вибрання, бо, роблячи це, ви ніколи не спіткнетесь;</p>
<p>11 бо так щедро дасться вам вхід у вічне Царство нашого Господа і Спасителя Ісуса Христа.</p>
<p>12 Тому я не занедбаю завжди нагадувати вам про це, хоч ви й знаєте це й утверджені в наявній у вас істині.</p>
<p>13 Вважаю ж за справедливе, поки знаходжусь у цій оселі, пробуджувати вас нагадуванням,</p>
<p>14 знаючи, що скоро залишу свою оселю, як і наш Господь Ісус Христос відкрив мені.</p>
<p>15 Буду ж старатися, щоб ви й після мого відходу завжди могли згадувати про це.</p>
<p>16 Бо ми звістили вам силу й прихід нашого Господа Ісуса Христа, не за хитро вигаданими байками пішовши, а бувши очевидцями Його величі.</p>
<p>17 Бо Він прийняв від Бога Отця честь і славу, коли до Нього донісся від величної слави такий голос: Це Син Мій улюблений, до Якого Моє благовоління!</p>
<p>18 І цей голос, що донісся з неба, ми чули, коли були з Ним на святій горі.</p>
<p>19 І ми маємо, як більш надійне, пророче слово, і ви добре робите, що звертаєтесь до нього, як до світильника, що світить у темному місці, доки не почне розвиднятися день і не зійде ранкова зоря у ваших серцях,</p>
<p>20 знаючи насамперед те, що жодне пророцтво в Писанні не походить від власного тлумачення.</p>
<p>21 Бо ніколи пророцтво не промовлялося з волі людини, а говорили його святі Божі люди, спонукувані Святим Духом.</p>


<h4>2 ПЕТРА 2</h4>
<p>1 Були і лжепророки в народі, як і у вас будуть лжевчителі, які введуть згубні єресі і, зрікаючись Владики, що викупив їх, накличуть на себе скору загибель.</p>
<p>2 І багато хто піде їхніми згубними шляхами, і через них шлях істини буде хулитися.</p>
<p>3 І з користолюбства будуть наживатися на вас за допомогою вигаданих слів. Їхнє засудження здавна не бариться і їхня загибель не дрімає.</p>
<p>4 Бо якщо Бог ангелів, що згрішили, не пощадив, а, вкинувши в пекло в путах мороку, віддав зберігати на суд;</p>
<p>5 і якщо давнього світу не пощадив, а вісім душ і серед них Ноя, проповідника праведності, зберіг, навівши потоп на світ нечестивих;</p>
<p>6 і якщо міста Содом і Гоморру, спопеливши, засудив на знищення, поставивши в приклад майбутнім нечестивцям,</p>
<p>7 а праведного Лота, втомленого від розпусного життя беззаконників, врятував</p>
<p>8 (бо цей праведник, живучи серед них, день за днем мучився у своїй праведній душі, бачачи й чуючи беззаконні діла),</p>
<p>9 то знає Господь, як рятувати благочестивих від спокус, а неправедних зберігати на день суду для покарання,</p>
<p>10 а особливо тих, які йдуть у скверній похоті за плоттю і зневажають панування; вони зухвалі, свавільні, не бояться лихословити славетних,</p>
<p>11 тоді як ангели, які перевищують їх міццю і силою, не виносять проти них перед Господом лихослівного суду.</p>
<p>12 Ці ж, як нерозумні тварини, керовані своєю природою, народжені для вилову й знищення, лихословлячи те, чого не знають, у своєму розтлінні будуть знищені.</p>
<p>13 Вони отримають відплату за неправедність, бо вважають сьогоденне задоволення насолодою; це плями і вади, які насолоджуються своїми обманами, бенкетуючи з вами.</p>
<p>14 Очі в них повні перелюбу і безперервного гріха, вони зваблюють неутверджені душі, серце в них привчене до користолюбства, вони діти прокляття.</p>
<p>15 Залишивши прямий шлях, вони збочили, пішовши шляхом Валаама, сина Восора, який полюбив неправедну плату.</p>
<p>16 Та він отримав докір за своє беззаконня: безсловесна ослиця, заговоривши людським голосом, зупинила безумство пророка.</p>
<p>17 Це безводні джерела, хмари, гнані бурею, яким навіки збережений морок темряви.</p>
<p>18 Бо, говорячи надуті пусті слова, вони зваблюють плотськими похотями й розпустою людей, які дійсно втекли від тих, що живуть у заблудженні.</p>
<p>19 Обіцяють їм свободу, а самі є рабами тління, бо хто чим переможений, той того й раб.</p>
<p>20 Бо якщо, втікши від скверн світу через пізнання Господа і Спасителя Ісуса Христа, вони знову заплутуються в них і перемагаються ними, то останнє для них є гіршим за перше.</p>
<p>21 Бо краще було б їм не пізнавати шляху праведності, ніж, пізнавши, вернутися від переданої їм святої заповіді.</p>
<p>22 Та з ними сталося за правдивим прислів’ям: Собака повертається до своєї блювотини, і помита свиня — до валяння в багні.</p>


<h4>2 ПЕТРА 3</h4>
<p>1 Це вже друге послання пишу вам, улюблені. В них нагадуванням пробуджую у вас чистий розум,</p>
<p>2 щоб ви згадали слова, раніше сказані святими пророками, і заповідь Господа і Спасителя, передану нами, апостолами,</p>
<p>3 знаючи насамперед те, що в останні дні прийдуть насмішники, які житимуть за своїми власними похотями</p>
<p>4 і казатимуть: Де виконання обітниці Його приходу? Бо відколи спочили отці, все залишається таким самим від початку творіння.</p>
<p>5 Та вони свідомо випускають з уваги те, що небеса були здавна і земля з води й за допомогою води була утворена словом Божим,</p>
<p>6 через що й тодішній світ, потоплений водою, загинув.</p>
<p>7 А теперішні небеса і земля, прибережені тим самим словом для вогню, зберігаються на день суду й загибелі нечестивих людей.</p>
<p>8 Одне те не випускайте з уваги, улюблені, що в Господа один день — як тисяча років, і тисяча років — як один день.</p>
<p>9 Не бариться Господь з виконанням обітниці, як деякі вважають це барінням, а довготерпить нас, не бажаючи, щоб хтось загинув, але щоб усі прийшли до покаяння.</p>
<p>10 А прийде день Господній, як злодій вночі, у який небеса із шумом минуть, а розжарені стихії зруйнуються і земля та діла на ній згорять.</p>
<p>11 Якщо ж усе це зруйнується, то якими слід бути у святому житті й благочесті вам,</p>
<p>12 що чекають і кваплять прихід дня Божого, від якого розпалені небеса зруйнуються і розжарені стихії розплавляться?</p>
<p>13 Утім, ми за Його обітницею чекаємо нових небес і нової землі, на яких живе праведність.</p>
<p>14 Тому, улюблені, чекаючи цього, постарайтесь знайтися неоскверненими й непорочними перед Ним у мирі,</p>
<p>15 і довготерпіння нашого Господа вважайте за спасіння, як і наш улюблений брат Павло за даною йому мудрістю написав вам,</p>
<p>16 як і в усіх своїх посланнях він говорить про це, у чому є дещо малозрозуміле, що неуки й неутверджені перекручують, як і решту Писання, на свою власну загибель.</p>
<p>17 Ви ж, улюблені, знаючи про це наперед, стережіться, щоб не бути зведеними заблудженням беззаконників і не відпасти від своєї утвердженості,</p>
<p>18 а зростайте в благодаті й пізнанні нашого Господа і Спасителя Ісуса Христа. Йому слава і нині, і в день вічний! Амінь.</p>

<h1><h2>Перше послання апостола Іоана</h2>
<h4>1 ІОАНА 1</h4>
<p>1 Що було від початку, що ми чули, що бачили своїми очима, що розглядали і до чого торкалися наші руки, про Слово життя</p>
<p>2 (бо життя з’явилось, і ми бачили, й свідчимо, й звіщаємо вам вічне життя, яке було з Отцем і з’явилося нам),</p>
<p>3 що ми бачили й чули, звіщаємо вам, щоб і ви мали спільність із нами, а наша спільність — з Отцем і з Його Сином Ісусом Христом.</p>
<p>4 А це пишемо вам, щоб ваша радість була повна.</p>
<p>5 І ось звістка, яку ми чули від Нього й звіщаємо вам: Бог є світлом, і немає в Ньому ніякої темряви.</p>
<p>6 Якщо ми скажемо, що маємо спільність із Ним, а ходимо в темряві, то кажемо неправду і не чинимо істини.</p>
<p>7 А якщо ходимо в світлі, як Він є в світлі, то маємо спільність один з одним і кров Ісуса Христа, Його Сина, очищає нас від усякого гріха.</p>
<p>8 Якщо ми скажемо, що не маємо гріха, то обманюємо самих себе і немає в нас істини.</p>
<p>9 Якщо визнає́мо свої гріхи, то Він вірний і праведний, щоб простити нам гріхи і очистити нас від усякої неправедності.</p>
<p>10 Якщо ми скажемо, що не згрішили, то робимо Його неправдомовцем і Його слова немає в нас.</p>


<h4>1 ІОАНА 2</h4>
<p>1 Дітоньки мої, пишу вам це, щоб ви не грішили; а якщо хтось згрішить, то ми маємо заступника перед Отцем, Ісуса Христа, праведника.</p>
<p>2 Він є умилостивленням за наші гріхи, і не тільки за наші, а й за гріхи всього світу.</p>
<p>3 І з того ми дізнаємося, що пізнали Його, якщо дотримуємося Його заповідей.</p>
<p>4 Хто каже: Я пізнав Його, — а Його заповідей не дотримується, той неправдомовець, і немає в ньому істини;</p>
<p>5 а хто дотримується Його слова, в тому справді любов Божа досягла досконалості. З цього ми дізнаємося, що ми в Ньому.</p>
<p>6 Хто каже, що пробуває в Ньому, той і сам повинен жити так, як Він жив.</p>
<p>7 Брати, пишу вам не нову заповідь, а стару заповідь, яку ви маєте від початку; стара заповідь — це слово, яке ви чули від початку.</p>
<p>8 З іншого боку, пишу вам нову заповідь — те, що істинне в Ньому і в вас, тому що темрява минає і істинне світло вже світить.</p>
<p>9 Хто каже, що він у світлі, а свого брата ненавидить, той досі в темряві.</p>
<p>10 Хто любить свого брата, той пробуває в світлі, і немає в ньому спокуси.</p>
<p>11 А хто ненавидить свого брата, той знаходиться в темряві, і ходить у темряві, і не знає, куди йде, тому що темрява засліпила йому очі.</p>
<p>12 Пишу вам, дітоньки, тому що вам прощені гріхи ради Його імені.</p>
<p>13 Пишу вам, батьки, тому що ви пізнали Того, Хто від початку. Пишу вам, юнаки, тому що ви перемогли лукавого. Пишу вам, діти, тому що ви пізнали Отця.</p>
<p>14 Я написав вам, батьки, тому що ви пізнали Того, Хто від початку. Я написав вам, юнаки, тому що ви сильні, і слово Боже пробуває у вас, і ви перемогли лукавого.</p>
<p>15 Не любіть світу, ні того, що в світі: хто любить світ, у тому немає любові Отця.</p>
<p>16 Бо все, що в світі: похіть плоті, похіть очей і гордість життя, — не від Отця, а від світу.</p>
<p>17 І світ минає, і похіть його, а хто виконує волю Божу, той пробуває вічно.</p>
<p>18 Діти, це останній час; і як ви чули, що прийде антихрист, так і тепер з’явилось багато антихристів. Звідси ми дізнаємося, що це останній час.</p>
<p>19 Вони вийшли від нас, але не були наші, бо якби були наші, то залишилися б з нами; але вони вийшли, щоб виявилося, що не всі наші.</p>
<p>20 А ви маєте помазання від Святого і знаєте все.</p>
<p>21 Я написав вам не тому, що ви не знаєте істини, а тому, що ви знаєте її, як і те, що всяка неправда не від істини.</p>
<p>22 Хто неправдомовець, як не той, хто заперечує, що Ісус є Христос? Це антихрист, який зрікається Отця і Сина.</p>
<p>23 Кожен, хто зрікається Сина, не має і Отця; хто визнає Сина, той має і Отця.</p>
<p>24 Тому, щó ви чули від початку, те хай і пробуває у вас; якщо у вас пробуватиме те, що ви чули від початку, то і ви пробуватимете в Сині і в Отці.</p>
<p>25 І ось обітниця, яку Він дав нам, — вічне життя.</p>
<p>26 Це я написав вам про тих, хто вводить вас в оману.</p>
<p>27 А ви отримали від Нього помазання, яке пробуває у вас, і не маєте потреби, щоб хтось навчав вас, а як це саме помазання навчає вас усьому, і воно істинне і не обманне, то як воно навчило вас, так ви й пробуватимете в Ньому.</p>
<p>28 А тепер, дітоньки, пробувайте в Ньому, щоб, коли Він з’явиться, нам мати сміливість і не осоромитись перед Ним при Його приході.</p>
<p>29 Якщо ви знаєте, що Він праведник, то знайте, що кожен, хто чинить праведність, народився від Нього.</p>


<h4>1 ІОАНА 3</h4>
<p>1 Дивіться, яку любов дав нам Отець, щоб нам називатися дітьми Божими. Світ тому не знає нас, що не пізнав Його.</p>
<p>2 Улюблені, ми тепер діти Божі, та ще не відкрилось, якими ми будемо; проте знаємо, що, коли Він з’явиться, ми будемо подібні до Нього, тому що побачимо Його таким, яким Він є.</p>
<p>3 І кожен, хто має цю надію на Нього, очищає себе так, як Він чистий.</p>
<p>4 Кожен, хто чинить гріх, чинить і беззаконня, а гріх є беззаконням.</p>
<p>5 І ви знаєте, що Він з’явився для того, щоб узяти наші гріхи, і що в Ньому немає гріха.</p>
<p>6 Кожен, хто пробуває в Ньому, не грішить; кожен, хто грішить, не бачив Його і не пізнав Його.</p>
<p>7 Дітоньки, хай ніхто не вводить вас в оману: хто чинить праведність, той праведний так, як Він праведний.</p>
<p>8 Хто чинить гріх, той від диявола, тому що диявол грішить від початку. Для того й з’явився Син Божий, щоб зруйнувати діла диявола.</p>
<p>9 Кожен, народжений від Бога, не чинить гріха, тому що Його насіння пробуває в ньому, і він не може грішити, тому що народжений від Бога.</p>
<p>10 Так виявляються діти Божі й діти диявола. Кожен, хто не чинить праведності, не є від Бога, як і той, хто не любить свого брата.</p>
<p>11 Бо звістка, яку ви чули від початку, полягає в тому, щоб ми любили один одного.</p>
<p>12 Не так, як Каїн, який був від лукавого і вбив свого брата. А чому вбив його? Тому що його діла були злі, а діла його брата — праведні.</p>
<p>13 Не дивуйтесь, брати мої, якщо світ ненавидить вас.</p>
<p>14 Ми знаємо, що перейшли із смерті в життя, бо любимо братів; хто не любить брата, той пробуває в смерті.</p>
<p>15 Кожен, хто ненáвидить свого брата, є людиновбивця; а ви знаєте, що жоден людиновбивця не має вічного життя, що пробуває в ньому.</p>
<p>16 З того ми пізнали любов Божу, що Він поклав за нас Своє життя. І ми повинні класти життя за братів.</p>
<p>17 А хто має земне добро, і бачить свого брата в нужді, і замикає від нього своє серце, — як може пробувати в ньому любов Божа?</p>
<p>18 Дітоньки мої, любімо не словом і язиком, а ділом та істиною.</p>
<p>19 І з цього ми дізнаємося, що ми від істини, і заспокоюємо перед Ним свої серця.</p>
<p>20 Бо якщо наше серце засуджує нас, Бог більший за наше серце і знає все.</p>
<p>21 Улюблені, якщо наше серце не засуджує нас, то ми маємо сміливість перед Богом</p>
<p>22 і, що тільки просимо, отримуємо від Нього, бо дотримуємось Його заповідей і робимо угодне перед Ним.</p>
<p>23 А Його заповідь полягає в тому, щоб ми увірували в ім’я Його Сина Ісуса Христа і любили один одного, як Він дав нам заповідь.</p>
<p>24 І хто дотримується Його заповідей, той пробуває в Ньому і Він у тому. І з того ми дізнаємося, що Він пробуває в нас, — по Духу, Якого Він дав нам.</p>


<h4>1 ІОАНА 4</h4>
<p>1 Улюблені, не кожному духу вірте, а випробовуйте духів, чи від Бога вони, тому що багато лжепророків вийшло у світ.</p>
<p>2 З цього впізнавайте Духа Божого: кожен дух, який визнає Ісуса Христа, що прийшов у плоті, є від Бога;</p>
<p>3 а кожен дух, який не визнає Ісуса Христа, що прийшов у плоті, не є від Бога, а це дух антихриста, про якого ви чули, що має прийти, і він зараз вже є у світі.</p>
<p>4 Ви від Бога, дітоньки, і ви перемогли їх, бо Той, Хто у вас, більший, ніж той, хто у світі.</p>
<p>5 Вони від світу, тому по-мирськи говорять і світ слухає їх.</p>
<p>6 Ми від Бога; хто знає Бога, той слухає нас; хто не від Бога, той не слухає нас. З цього ми впізнаємо духа істини і духа заблудження.</p>
<p>7 Улюблені, любімо один одного, бо любов від Бога, і кожен, хто любить, народився від Бога і знає Бога.</p>
<p>8 Хто не любить, той не пізнав Бога, тому що Бог є любов.</p>
<p>9 В тому виявилась до нас любов Божа, що Бог послав у світ Свого Єдинородного Сина, щоб ми жили через Нього.</p>
<p>10 В тому любов, що не ми полюбили Бога, а що Він полюбив нас і послав Свого Сина в умилостивлення за наші гріхи.</p>
<p>11 Улюблені, якщо так полюбив нас Бог, то й ми повинні любити один одного.</p>
<p>12 Бога ніхто ніколи не бачив; якщо ми любимо один одного, то Бог пробуває в нас і Його любов досягла в нас досконалості.</p>
<p>13 З того ми дізнаємося, що пробуваємо в Ньому і Він у нас, що Він дав нам від Свого Духа.</p>
<p>14 І ми бачили й свідчимо, що Отець послав Сина Спасителем світу.</p>
<p>15 Хто визнає, що Ісус є Син Божий, в тому пробуває Бог і він у Бозі.</p>
<p>16 І ми пізнали й увірували в любов, яку має до нас Бог. Бог є любов, і хто пробуває в любові, той пробуває в Бозі і Бог у ньому.</p>
<p>17 В тому любов досягла серед нас досконалості, що ми матимемо сміливість у день суду, тому що ми в цьому світі, як Він.</p>
<p>18 В любові немає страху, але досконала любов виганяє страх, тому що страх пов’язаний з покаранням; хто боїться, той не досягнув досконалості в любові.</p>
<p>19 Ми любимо Його, тому що Він перший полюбив нас.</p>
<p>20 Хто каже: Я люблю Бога, — а свого брата ненáвидить, той неправдомовець; бо хто не любить свого брата, якого бачить, як може любити Бога, Якого не бачить?</p>
<p>21 І ми маємо від Нього таку заповідь, щоб той, хто любить Бога, любив і свого брата.</p>


<h4>1 ІОАНА 5</h4>
<p>1 Кожен, хто вірує, що Ісус є Христос, народився від Бога, і кожен, хто любить Того, Хто народив, любить і того, хто народився від Нього.</p>
<p>2 З того ми дізнаємося, що любимо дітей Божих, коли любимо Бога й дотримуємось Його заповідей.</p>
<p>3 Бо любов до Бога полягає в тому, щоб ми дотримувались Його заповідей, а Його заповіді не важкі.</p>
<p>4 Бо кожен, народжений від Бога, перемагає світ, і ця перемога, що перемогла світ, — наша віра.</p>
<p>5 Хто перемагає світ, як не той, хто вірує, що Ісус є Син Божий?</p>
<p>6 Він — Ісус Христос, Який прийшов з водою і кров’ю; не тільки з водою, а з водою і кров’ю. І Дух свідчить про це, бо Дух є істиною.</p>
<p>7 Бо троє свідчать на небі: Отець, Слово і Святий Дух, — і ці троє — одне.</p>
<p>8 І троє свідчать на землі: Дух, вода і кров, — і ці троє — про одне.</p>
<p>9 Якщо ми приймаємо свідчення людське, то свідчення Боже більше, бо це те свідчення Боже, яким Він засвідчив про Свого Сина.</p>
<p>10 Хто вірує в Сина Божого, той має свідчення в самому собі; хто не вірить Богу, той зробив Його неправдомовцем, бо не повірив у свідчення, яким Бог засвідчив про Свого Сина.</p>
<p>11 Це свідчення полягає в тому, що Бог дав нам вічне життя, і це життя — в Його Сині.</p>
<p>12 Хто має Сина, той має життя; хто не має Сина Божого, той не має життя.</p>
<p>13 Це написав я вам, що вірують в ім’я Сина Божого, щоб ви знали, що маєте вічне життя, і щоб вірували в ім’я Сина Божого.</p>
<p>14 І ось яку сміливість ми маємо перед Ним, що, якщо ми щось просимо за Його волею, Він чує нас;</p>
<p>15 а якщо знаємо, що Він чує нас в усьому, що тільки просимо, то знаємо, що отримуємо те, що просили в Нього.</p>
<p>16 Якщо хтось побачить, що його брат грішить гріхом не до смерті, то попросить, і Бог дасть йому життя — тим, що грішать не до смерті. Є гріх до смерті; не про цей гріх кажу, щоб він просив.</p>
<p>17 Усяка неправедність є гріхом; а є гріх не до смерті.</p>
<p>18 Ми знаємо, що кожен, народжений від Бога, не грішить, а народжений від Бога береже себе, і лукавий не торкається його.</p>
<p>19 Ми знаємо, що ми від Бога і що весь світ лежить у злі.</p>
<p>20 Ми також знаємо, що Син Божий прийшов і дав нам розум, щоб ми знали Істинного; і ми є в Істинному — в Його Сині Ісусі Христі. Він істинний Бог і вічне життя.</p>
<p>21 Дітоньки, бережіть себе від ідолів! Амінь.</p>

<h1><h2>Друге послання апостола Іоана</h2>
<h4>2 ІОАНА 1</h4>
<p>1 Старець — вибраній пані та її дітям, яких я люблю в істині, і не тільки я, а й усі, хто пізнав істину,</p>
<p>2 ради істини, що пробуває в нас і буде з нами вічно:</p>
<p>3 хай буде з вами благодать, милість і мир від Бога Отця і від Господа Ісуса Христа, Сина Отчого, в істині й любові!</p>
<p>4 Я дуже зрадів, що знайшов серед твоїх дітей тих, що живуть в істині, як ми й отримали заповідь від Отця.</p>
<p>5 А тепер прошу тебе, пані, — не як нову заповідь пишу тобі, а як ту, яку ми маємо від початку, — щоб ми любили один одного.</p>
<p>6 А ця любов полягає в тому, щоб ми жили за Його заповідями. Ця заповідь полягає в тому, щоб ви жили в любові, як ви чули від початку.</p>
<p>7 Бо багато обманщиків увійшло в світ, які не визнають Ісуса Христа, що прийшов у плоті. Така людина — обманщик і антихрист.</p>
<p>8 Стережіться, щоб ми не втра- тили те, над чим працювали, а щоб отримали повну нагороду.</p>
<p>9 Кожен, хто порушує вчення Христове і не пробуває в ньому, не має Бога; хто пробуває у вченні Христовому, має і Отця, і Сина.</p>
<p>10 Якщо хтось приходить до вас і не приносить цього вчення, не приймайте його в дім і не вітайте його.</p>
<p>11 Бо хто вітає його, той бере участь у його злих ділах.</p>
<p>12 Багато чого я мав написати вам, та не хотів писати на папірусі чорнилом, а сподіваюсь прийти до вас і поговорити вустами до вуст, щоб наша радість була повна.</p>
<p>13 Вітають тебе діти твоєї вибраної сестри. Амінь.</p>

<h1><h2>Третє послання апостола Іоана</h2>
<h4>3 ІОАНА 1</h4>
<p>1 Старець — улюбленому Гаю, якого я люблю в істині.</p>
<p>2 Улюблений, молюся, щоб ти був здоровий і в усьому мав успіх, як має успіх твоя душа.</p>
<p>3 Бо я дуже зрадів, коли прийшли брати й засвідчили про твою істину, як ти живеш в істині.</p>
<p>4 Для мене немає більшої радості, як чути, що мої діти живуть в істині.</p>
<p>5 Улюблений, ти вірно чиниш в усьому, що робиш для братів і для подорожніх.</p>
<p>6 Вони засвідчили перед церквою про твою любов. Ти добре зробиш, коли вирядиш їх гідно Бога.</p>
<p>7 Бо вони пішли ради Його імені, нічого не взявши від язичників.</p>
<p>8 Тож ми повинні приймати таких, щоб бути співпрацівниками істини.</p>
<p>9 Я писав церкві, але Діотреф, який любить бути першим серед них, не приймає нас.</p>
<p>10 Тому, коли прийду, нагадаю про його діла, які він робить, обмовляючи нас лихими словами; і, не задовольняючись цим, він і сам не приймає братів, і бажаючим забороняє, і виганяє з церкви.</p>
<p>11 Улюблений, не наслідуй зло, а добро. Хто робить добро, той від Бога, а хто робить зло, той не бачив Бога.</p>
<p>12 Димитрій має добре свідчення від усіх і від самої істини. Свідчимо також і ми, і ви знаєте, що наше свідчення істинне.</p>
<p>13 Багато чого я мав написати, та не хочу писати тобі чорнилом і тростиною,</p>
<p>14 а сподіваюсь скоро побачити тебе і тоді поговоримо вустами до вуст.</p>
<p>15 Мир тобі! Вітають тебе друзі. Вітай друзів поіменно.</p>

<h1><h2>Послання апостола Іуди</h2>
<h4>ІУДИ 1</h4>
<p>1 Іуда, раб Ісуса Христа і брат Якова, — покликаним, які освячені Богом Отцем і збережені Ісусом Христом:</p>
<p>2 милість вам, і мир, і любов хай примножаться!</p>
<p>3 Улюблені, докладаючи все старання, щоб писати вам про спільне спасіння, я визнав за необхідне написати вам благання — боротися за віру, один раз передану святим.</p>
<p>4 Бо вкралися деякі люди, здавна призначені на це засудження, нечестиві, які благодать нашого Бога обертають на розпусту і зрікаються єдиного Владики Бога і нашого Господа Ісуса Христа.</p>
<p>5 Хочу нагадати вам, хоч ви вже це знаєте, що Господь, врятувавши народ із землі Єгипетської, потім вигубив тих, що не повірили;</p>
<p>6 і ангелів, що не зберегли свого первісного положення, а залишили власну оселю, зберігає у вічних кайданах під мороком на суд великого дня;</p>
<p>7 так Содом і Гоморра та навколишні міста, які подібним до них чином віддалися блуду й пішли за іншою плоттю, поставлені у приклад, зазнавши кари вічним вогнем.</p>
<p>8 Проте так само й ці сновидці оскверняють плоть, відкидають панування і лихословлять славетних.</p>
<p>9 Архангел Михаїл, коли говорив з дияволом, сперечаючись про Мойсеєве тіло, не наважився винести лихослівного суду, а сказав: Хай заборонить тобі Господь!</p>
<p>10 А ці лихословлять те, чого не знають, а що по своїй природі, як нерозумні тварини, знають, тим розтлівають себе.</p>
<p>11 Горе їм, бо вони пішли шляхом Каїна, віддались обману плати Валаама і загинули в бунті Корея.</p>
<p>12 Це плями на ваших вечерях любові, які, бенкетуючи з вами, без страху пасуть самих себе; це безводні хмари, гнані вітрами, безплідні осінні дерева, двічі померлі, вирвані з коренем;</p>
<p>13 це люті морські хвилі, які піняться своїми срамотами, блукаючі зірки, яким навіки зберігається морок темряви.</p>
<p>14 Про них пророкував і Енох, сьомий від Адама, кажучи: Ось іде Господь із безліччю Своїх святих,</p>
<p>15 щоб учинити суд над усіма і викрити серед них усіх нечестивців в усіх їхніх нечестивих ділах, які вони нечестиво вчинили, і в усіх жорстоких словах, які сказали проти Нього нечестиві грішники.</p>
<p>16 Це рéмствувачі, нічим не задоволені, які живуть за своїми похотями; їхні вуста говорять надуті слова, вони зважають на особу ради користі.</p>
<p>17 Ви ж, улюблені, згадайте слова, раніше сказані апостолами нашого Господа Ісуса Христа,</p>
<p>18 які казали вам, що в останній час будуть насмішники, які житимуть за своїми нечестивими похотями.</p>
<p>19 Це ті, що відділяють себе від інших, душевні, які не мають Духа.</p>
<p>20 Ви ж, улюблені, збудовуючи себе на своїй найсвятішій вірі, молячись Святим Духом,</p>
<p>21 зберігайте себе в любові Божій, чекаючи милості нашого Господа Ісуса Христа для вічного життя.</p>
<p>22 І до одних будьте милостиві з розрізненням,</p>
<p>23 а інших страхом спасайте, вихоплюючи з вогню, гидуючи навіть одягом, оскверненим плоттю.</p>
<p>24 А Тому, Хто може зберегти вас від падіння і поставити непорочними перед Своєю славою в радості,</p>
<p>25 єдиному премудрому Богу, нашому Спасителю, слава і велич, сила і влада і нині, і на всі віки! Амінь.</p>

<h1><h2>Одкровення Іоана Богослова</h2>
<h4>ОДКРОВЕННЯ 1</h4>
<p>1 Одкровення Ісуса Христа, яке дав Йому Бог, щоб показати Своїм рабам те, що має статися скоро; і Він показав це, пославши через Свого ангела Своєму рабу Іоану,</p>
<p>2 який засвідчив про слово Боже, і про свідчення Ісуса Христа, і про все, що бачив.</p>
<p>3 Блаженний той, хто читає, і ті, що слухають слова цього пророцтва і дотримуються написаного в ньому, бо час близький.</p>
<p>4 Іоан — семи церквам в Асії: благодать вам і мир від Того, Хто є, Хто був і Хто має прийти, і від семи Духів, які перед Його престолом,</p>
<p>5 і від Ісуса Христа, вірного свідка, первістка з мертвих і володаря царів землі. Йому, що полюбив нас, і обмив нас від наших гріхів Своєю кров’ю,</p>
<p>6 і зробив нас царями й священниками Богу й Своєму Отцю, Йому слава і влада на віки вічні! Амінь.</p>
<p>7 Ось Він іде з хмарами, і побачить Його кожне око і ті, що прокололи Його, і заголосять за Ним усі племена землі. Так, амінь.</p>
<p>8 Я альфа і омега, початок і кінець, — каже Господь, — Який є, Який був і Який має прийти, Вседержитель.</p>
<p>9 Я, Іоан, ваш і брат, і співучасник у скорботі, і в царстві, і терпінні Ісуса Христа, був на острові, який називається Патмос, за слово Боже і за свідчення Ісуса Христа.</p>
<p>10 Я був у Дусі в день Господній і почув позаду себе гучний голос, ніби звук труби,</p>
<p>11 який казав: Я альфа і омега, перший і останній, — і: Що бачиш, напиши в книгу і пошли семи церквам в Асії: в Ефес, у Смирну, у Пергам, у Фіатіри, у Сарди, у Філадельфію і в Лаодикію.</p>
<p>12 Я обернувся, щоб побачити голос, який говорив зі мною, і, обернувшись, побачив сім золотих світильників,</p>
<p>13 а посеред семи золотих світильників подібного до Сина Людського, одягненого в довгий по ступні одяг і підперезаного по грудях золотим поясом.</p>
<p>14 Його голова й волосся були білі, як біла вовна, ніби сніг; Його очі — ніби полум’я вогню;</p>
<p>15 Його ноги були подібні до міді, ніби розжарені в печі; Його голос — ніби шум багатьох вод;</p>
<p>16 у Своїй правиці Він мав сім зірок; з Його вуст виходив гострий двосічний меч, а Його обличчя було як сонце, що світить у своїй силі.</p>
<p>17 Коли я побачив Його, то впав до Його ніг, як мертвий. І Він поклав на мене Свою правицю і сказав мені: Не бійся; Я перший і останній,</p>
<p>18 і живий. Був мертвий і ось Я живий на віки вічні, амінь. І маю ключі від пекла і смерті.</p>
<p>19 Напиши те, що ти бачив, що є і що буде після цього.</p>
<p>20 Таємниця семи зірок, які ти бачив у Моїй правиці, і семи золотих світильників пояснюється так: сім зірок — це ангели семи церков, а сім світильників, які ти бачив, — це сім церков.</p>


<h4>ОДКРОВЕННЯ 2</h4>
<p>1 Ангелу Ефеської церкви напиши: Так каже Той, що тримає сім зірок у Своїй правиці, Хто ходить посеред семи золотих світильників:</p>
<p>2 Я знаю твої діла, і твій труд, і твоє терпіння, і те, що ти не можеш зносити злих, і випробував тих, які називають себе апостолами, а вони не такі, і знайшов, що вони неправдомовці,</p>
<p>3 і що ти багато переніс, і маєш терпіння, і ради Мого імені трудився і не знемагав.</p>
<p>4 Але маю проти тебе те, що ти залишив свою першу любов.</p>
<p>5 Тож згадай, звідки ти впав, і покайся, і роби перші діла; а ні, то Я скоро прийду до тебе і зрушу твій світильник з його місця, якщо не покаєшся.</p>
<p>6 Утім, ти маєш те, що ненáвидиш діла миколаїтів, які і Я ненáвиджу.</p>
<p>7 Хто має вухо, хай слухає, що Дух говорить церквам! Хто перемагає, тому дам їсти з дерева життя, яке посеред раю Божого.</p>
<p>8 І ангелу Смирнської церкви напиши: Так каже Перший і Останній, Який був мертвий і ожив:</p>
<p>9 Я знаю твої діла, і скорботу, і бідність (утім, ти багатий), і лихослів’я тих, що називають себе іудеями, а вони не такі, але синагога сатани.</p>
<p>10 Не бійся нічого, що маєш витерпіти. Ось диявол збирається посадити декого з вас у в’язницю, щоб випробувати вас, і ви матимете скорботу десять днів. Будь вірним до смерті, і Я дам тобі вінець життя.</p>
<p>11 Хто має вухо, хай слухає, що Дух говорить церквам! Хто перемагає, той не зазнає шкоди від другої смерті.</p>
<p>12 І ангелу церкви в Пергамі напиши: Так каже Той, що має гострий двосічний меч:</p>
<p>13 Я знаю твої діла, і що ти живеш там, де престол сатани, і тримаєшся Мого імені, і не зрікся віри в Мене навіть у ті дні, в які у вас, де живе сатана, був убитий Мій вірний свідок Антипа.</p>
<p>14 Але маю дещо проти тебе, бо є там у тебе ті, що тримаються вчення Валаама, який навчив Валака покласти спокусу перед синами Ізраїля — їсти ідоложертовне і блудити.</p>
<p>15 Так і в тебе є ті, що тримаються вчення миколаїтів, яке Я ненáвиджу.</p>
<p>16 Покайся, а ні, то Я скоро прийду до тебе і зітнуся з ними мечем Своїх уст.</p>
<p>17 Хто має вухо, хай слухає, що Дух говорить церквам! Хто перемагає, тому дам їсти сховану манну і дам йому білий камінь, а на камені написане нове ім’я, якого ніхто не знає, крім того, хто отримує.</p>
<p>18 І ангелу церкви у Фіатірах напиши: Так каже Син Божий, у Якого очі — ніби полум’я вогню, і ноги подібні до міді:</p>
<p>19 Я знаю твої діла, і любов, і служіння, і віру, і твоє терпіння, і що твоїх останніх діл більше, ніж перших.</p>
<p>20 Але маю дещо проти тебе, бо ти попускаєш жінці Єзавелі, яка називає себе пророчицею, навчати й зваблювати Моїх рабів блудити і їсти ідоложертовне.</p>
<p>21 Я дав їй час покаятись у своєму блуді, та вона не покаялась.</p>
<p>22 Ось Я кину її на ліжко, а тих, що перелюбствують з нею, — у велику скорботу, якщо не покаються у своїх ділах.</p>
<p>23 А її дітей уб’ю на смерть, і дізнаються всі церкви, що Я Той, Хто досліджує нутрощі й серця; і віддам кожному з вас за вашими ділами.</p>
<p>24 А вам та іншим у Фіатірах, які не мають цього вчення і які не пізнали, як ті кажуть, глибин сатанинських, кажу: не накладу на вас іншого тягаря.</p>
<p>25 Тільки тримайтеся того, що маєте, доки Я не прийду.</p>
<p>26 А хто перемагає і дотримується Моїх діл до кінця, тому дам владу над народами,</p>
<p>27 і він буде пасти їх залізним жезлом, і вони будуть розбиті, як глиняний посуд, як і Я отримав владу від Свого Отця;</p>
<p>28 і дам йому ранкову зорю.</p>
<p>29 Хто має вухо, хай слухає, що Дух говорить церквам!</p>


<h4>ОДКРОВЕННЯ 3</h4>
<p>1 І ангелу церкви в Сардах напиши: Так каже Той, що має сім Духів Божих і сім зірок: Я знаю твої діла, що ти маєш ім’я, ніби ти живий, а ти мертвий.</p>
<p>2 Пильнуй і зміцнюй інше, близьке до смерті, бо я не знайшов твоїх діл досконалими перед Богом.</p>
<p>3 Тож згадай, як ти прийняв і почув, і дотримуйся, і покайся. А якщо не будеш пильнувати, то Я прийду на тебе, як злодій, і ти не дізнаєшся, у який час прийду на тебе.</p>
<p>4 Є в тебе і в Сардах декілька імен, які не осквернили свого одягу, і вони будуть ходити зі Мною в білому одязі, бо вони гідні.</p>
<p>5 Хто перемагає, той одягнеться в білий одяг, і Я не витру його імені з книги життя і визнаю його ім’я перед Своїм Отцем і перед Його ангелами.</p>
<p>6 Хто має вухо, хай слухає, що Дух говорить церквам!</p>
<p>7 І ангелу церкви у Філадельфії напиши: Так каже Святий, Істинний, що має ключ Давида, Хто відмикає — і ніхто не замкне, замикає — і ніхто не відімкне:</p>
<p>8 Я знаю твої діла (ось Я відімкнув перед тобою двері, і ніхто не може замкнути їх), що в тебе мало сили і ти дотримався Мого слова і не зрікся Мого імені.</p>
<p>9 Ось Я зроблю так, що з синагоги сатани, з тих, що називають себе іудеями, а вони не такі, але кажуть неправду, ось Я зроблю так, що вони прийдуть і вклоняться перед твоїми ногами, і дізнаються, що Я полюбив тебе.</p>
<p>10 Оскільки ти дотримався слова про Моє терпіння, то і Я збережу тебе від часу випробування, яке має прийти на весь світ, щоб випробувати тих, що живуть на землі.</p>
<p>11 Ось прийду скоро! Тримайся того, що маєш, щоб ніхто не забрав твого вінця.</p>
<p>12 Хто перемагає, того зроблю стовпом у храмі Мого Бога, і він вже не вийде звідти, і напишу на ньому ім’я Мого Бога, і ім’я міста Мого Бога, нового Єрусалима, який сходить з неба від Мого Бога, і Моє нове ім’я.</p>
<p>13 Хто має вухо, хай слухає, що Дух говорить церквам!</p>
<p>14 І ангелу Лаодикійської церкви напиши: Так каже Амінь, свідок вірний і істинний, початок творіння Божого:</p>
<p>15 Я знаю твої діла, що ти ні холодний, ні гарячий. О, якби ти був холодний або гарячий!</p>
<p>16 Тож оскільки ти теплий, а не холодний і не гарячий, Я виблюю тебе зі Своїх вуст.</p>
<p>17 Оскільки ти кажеш: Я багатий, розбагатів і ні в чому не маю потреби, — а не знаєш, що ти нещасний, жалюгідний, бідний, сліпий і нагий,</p>
<p>18 Я раджу тобі купити в Мене золото, очищене вогнем, щоб тобі збагатитися, і білий одяг, щоб одягнутися і щоб не було видно сорому твоєї наготи, і очною маззю помаж свої очі, щоб бачити.</p>
<p>19 Кого Я люблю, тих докоряю і караю. Тож будь ревним і покайся.</p>
<p>20 Ось Я стою біля дверей і стукаю: якщо хтось почує Мій голос і відчинить двері, Я ввійду до нього і буду вечеряти з ним, і він зі Мною.</p>
<p>21 Хто перемагає, тому дам сісти зі Мною на Моєму престолі, як і Я переміг і сів зі Своїм Отцем на Його престолі.</p>
<p>22 Хто має вухо, хай слухає, що Дух говорить церквам!</p>


<h4>ОДКРОВЕННЯ 4</h4>
<p>1 Після цього я глянув — і ось відчинені двері на небі, і перший голос, який я чув, ніби звук труби, що говорив зі мною, сказав: Зійди сюди, і Я покажу тобі, що має статися після цього!</p>
<p>2 І відразу я був у Дусі — і ось престол стояв на небі, і на престолі Хтось сидів.</p>
<p>3 І Той, що сидів, на вигляд був подібний до каменю яшми і сердоліку, і райдуга навколо престолу на вигляд була подібна до смарагду.</p>
<p>4 І навколо престолу було двадцять чотири престоли, і на тих престолах я побачив двадцять чотири старці, що сиділи, які були одягнені в білий одяг і мали на своїх головах золоті вінці.</p>
<p>5 І від престолу виходили блискавки, громи й голоси, і сім вогняних світильників горіли перед престолом, які є сім Духів Божих;</p>
<p>6 і перед престолом — скляне море, подібне до кришталю; і посеред престолу й навколо престолу — чотири істоти, повні очей спереду й ззаду.</p>
<p>7 Перша істота була подібна до лева, друга істота була подібна до теляти, третя істота мала обличчя, як у людини, а четверта істота була подібна до орла, що летить.</p>
<p>8 Чотири істоти — кожна з них — мали по шість крил, навколо і зсередини крил були повні очей і не мали спокою вдень і вночі, кажучи: Свят, свят, свят Господь, Бог Вседержитель, Який є, Який був і Який має прийти!</p>
<p>9 І коли істоти віддають славу, честь і подяку Тому, Хто сидить на престолі, Хто живе на віки вічні,</p>
<p>10 то двадцять чотири старці падають перед Тим, Хто сидить на престолі, і поклоняються Тому, Хто живе на віки вічні, і покладають свої вінці перед престолом, кажучи:</p>
<p>11 Гідний Ти, Господи, прийняти славу, і честь, і силу, бо Ти все створив, і все з Твоєї волі існує і створено!</p>


<h4>ОДКРОВЕННЯ 5</h4>
<p>1 І побачив я в правиці Того, Хто сидів на престолі, книгу, списану зсередини і ззовні, запечатану сімома печатями.</p>
<p>2 І побачив я сильного ангела, що проголошував гучним голосом: Хто гідний розгорнути книгу і зняти її печаті?</p>
<p>3 І ніхто не міг ні на небі, ні на землі, ні під землею розгорнути книгу чи заглянути в неї.</p>
<p>4 І я багато плакав від того, що не знайшлося нікого гідного, щоб розгорнути й прочитати книгу чи заглянути в неї.</p>
<p>5 І один із старців сказав мені: Не плач. Ось Лев із племені Іуди, корінь Давида, переміг і може розгорнути книгу і зняти її сім печатей.</p>
<p>6 Я глянув — і ось посеред престолу й чотирьох істот і посеред старців стояв Агнець, ніби заколений, що мав сім рогів і сім очей, які є сім Духів Божих, посланих на всю землю.</p>
<p>7 Він підійшов і взяв книгу з правиці Того, Хто сидів на престолі.</p>
<p>8 І коли Він узяв книгу, то чотири істоти й двадцять чотири старці впали перед Агнцем, кожен маючи кіфари й золоті чаші, повні фіміаму, який є молитвами святих,</p>
<p>9 і співали нову пісню, кажучи: Гідний Ти взяти книгу і зняти її печаті, бо Ти був заколений, і викупив нас для Бога Своєю кров’ю з кожного племені, мови, народу й народності,</p>
<p>10 і зробив нас царями й священниками для нашого Бога, і ми будемо царювати на землі.</p>
<p>11 І я побачив і почув голос багатьох ангелів навколо престолу, і істот, і старців, і їхнє число було десятки тисяч десятків тисяч і тисячі тисяч,</p>
<p>12 які говорили гучним голосом: Гідний заколений Агнець прийняти силу, і багатство, і премудрість, і могутність, і честь, і славу, і благословіння.</p>
<p>13 І кожне створіння, що на небі, і на землі, і під землею, і те, що на морі, і все, що в них, чув я, як говорило: Тому, Хто сидить на престолі, і Агнцю благословіння, і честь, і слава, і влада на віки вічні!</p>
<p>14 І чотири істоти сказали: Амінь, — і двадцять чотири старці впали і поклонилися Тому, Хто живе на віки вічні.</p>


<h4>ОДКРОВЕННЯ 6</h4>
<p>1 І я побачив, коли Агнець зняв одну з печатей, і почув, як одна з чотирьох істот сказала, ніби громовим голосом: Підійди й подивися!</p>
<p>2 Я глянув — і ось білий кінь і на ньому вершник з луком; і дано було йому вінець, і він вийшов, як переможець, щоб перемогти.</p>
<p>3 І коли Він зняв другу печать, я почув, як друга істота сказала: Підійди й подивися!</p>
<p>4 І вийшов інший кінь, червоний, і вершнику на ньому було дано взяти мир із землі, щоб люди вбивали один одного; і дано було йому великий меч.</p>
<p>5 І коли Він зняв третю печать, я почув, як третя істота сказала: Підійди й подивися! Я глянув — і ось вороний кінь і на ньому вершник з терезами у своїй руці.</p>
<p>6 І я почув, як голос посеред чотирьох істот сказав: Хенік пшениці за динарій і три хеніка ячменю за динарій, а оливи й вина не пошкоджуй.</p>
<p>7 І коли Він зняв четверту печать, я почув, як голос четвертої істоти сказав: Підійди й подивися!</p>
<p>8 Я глянув — і ось блідий кінь і на ньому вершник на ім’я Смерть, і разом з ним ішло пекло; і дано було їм владу вбивати на четвертій частині землі мечем, голодом, мором і звірами земними.</p>
<p>9 І коли Він зняв п’яту печать, я побачив під жертовником душі вбитих за слово Боже і за свідчення, яке вони мали.</p>
<p>10 Вони вигукували гучним голосом, кажучи: Доки Ти, Владико святий і істинний, не будеш судити і мстити за нашу кров тим, що живуть на землі?!</p>
<p>11 І дано було кожному з них білий одяг, і сказано було їм, щоб вони заспокоїлись ще на короткий час, доки і їхні співраби, і їхні брати, які будуть убиті, як і вони, не доповнять числа.</p>
<p>12 Я глянув, коли Він зняв шосту печать, — і ось стався великий землетрус, і сонце стало чорним, як волосяниця, і місяць став як кров,</p>
<p>13 і зірки небесні впали на землю, як смоковниця скидає свої незрілі смокви, коли її трусить сильний вітер,</p>
<p>14 і небо зникло, як згортається сувій, і кожна гора й острів зрушились зі своїх місць,</p>
<p>15 і царі землі, і вельможі, і багаті, і воєначальники, і сильні, і кожен раб, і кожен вільний сховалися в печерах і в скелях гір</p>
<p>16 і казали горам і скелям: Упадіть на нас і сховайте нас від лиця Того, Хто сидить на престолі, і від гніву Агнця,</p>
<p>17 бо прийшов великий день Його гніву, і хто може встояти?</p>


<h4>ОДКРОВЕННЯ 7</h4>
<p>1 Після цього я побачив чотирьох ангелів, які стояли на чотирьох кутах землі, тримаючи чотири вітри землі, щоб не дув вітер ні на землю, ні на море, ні на яке дерево.</p>
<p>2 І побачив я іншого ангела, який піднімався від сходу сонця, маючи печать Бога живого. І вигукнув він гучним голосом до чотирьох ангелів, яким було дано шкодити землі і морю,</p>
<p>3 кажучи: Не шкодьте ні землі, ні морю, ні деревам, доки ми не відзначимо печаттю рабів нашого Бога на їхніх чолах.</p>
<p>4 І почув я число відзначених печаттю: сто сорок чотири тисячі, відзначені печаттю з кожного племені синів Ізраїля.</p>
<p>5 З племені Іуди дванадцять тисяч відзначених печаттю, з племені Рувима дванадцять тисяч відзначених печаттю, з племені Гада дванадцять тисяч відзначених печаттю,</p>
<p>6 з племені Асира дванадцять тисяч відзначених печаттю, з племені Нефталима дванадцять тисяч відзначених печаттю, з племені Манассії дванадцять тисяч відзначених печаттю,</p>
<p>7 з племені Симеона дванадцять тисяч відзначених печаттю, з племені Левія дванадцять тисяч відзначених печаттю, з племені Ісахара дванадцять тисяч відзначених печаттю,</p>
<p>8 з племені Завулона дванадцять тисяч відзначених печаттю, з племені Йосипа дванадцять тисяч відзначених печаттю, з племені Веніаміна дванадцять тисяч відзначених печаттю.</p>
<p>9 Після цього я глянув — і ось багато людей, яких ніхто не міг перелічити, з кожної народності, племені, народу і мови, стояли перед престолом і перед Агнцем, одягнені в білий одяг і з пальмовим віттям у своїх руках,</p>
<p>10 і вигукували гучним голосом, кажучи: Спасіння — в нашого Бога, Який сидить на престолі, і в Агнця!</p>
<p>11 І всі ангели стояли навколо престолу, старців і чотирьох істот, і впали перед престолом ниць, і поклонилися Богу,</p>
<p>12 кажучи: Амінь! Благословіння, і слава, і премудрість, і подяка, і честь, і сила, і могутність — у нашого Бога на віки вічні! Амінь!</p>
<p>13 І один із старців заговорив, сказавши мені: Хто ці одягнені в білий одяг і звідки вони прийшли?</p>
<p>14 Я сказав йому: Пане, ти сам знаєш. Він сказав мені: Це ті, що прийшли з великої скорботи, і обмили свій одяг, і вибілили його кров’ю Агнця.</p>
<p>15 Тому вони знаходяться перед престолом Божим і служать Йому вдень і вночі у Його храмі, і Той, що сидить на престолі, буде жити серед них.</p>
<p>16 Вони вже не матимуть голоду і вже не матимуть спраги, і не палитиме їх сонце і ніяка спека,</p>
<p>17 бо Агнець, Який посеред престолу, буде пасти їх і буде водити їх до живих джерел води; і витре Бог кожну сльозу з їхніх очей.</p>


<h4>ОДКРОВЕННЯ 8</h4>
<p>1 І коли він зняв сьому печать, на небі запала мовчанка десь на пів години.</p>
<p>2 І я побачив сім ангелів, які стояли перед Богом, і дано було їм сім труб.</p>
<p>3 І прийшов інший ангел, і став біля жертовника, маючи золоту кадильницю; і дано було йому багато фіміаму, щоб він поклав його з молитвами всіх святих на золотий жертовник, що перед престолом.</p>
<p>4 І піднявся від руки ангела перед Бога дим від фіміаму з молитвами святих.</p>
<p>5 І ангел взяв кадильницю, і наповнив її вогнем з жертовника, і кинув на землю — і зчинилися голоси, і громи, і блискавки, і землетрус.</p>
<p>6 І сім ангелів, які мали сім труб, приготувалися трубити.</p>
<p>7 Перший ангел затрубив — і виник град і вогонь, змішані з кров’ю, і вони були кинуті на землю, і третя частина дерев згоріла, і вся зелена трава згоріла.</p>
<p>8 Другий ангел затрубив — і ніби велика гора, що палала вогнем, була кинута в море, і третя частина моря стала кров’ю,</p>
<p>9 і померла третя частина створінь у морі, що мають життя, і третя частина кораблів була знищена.</p>
<p>10 Третій ангел затрубив — і з неба впала велика зірка, що палала, як смолоскип, і впала вона на третю частину річок і на джерела вод</p>
<p>11 (а назва цієї зірки — «Полин»), і третя частина вод стала полином, і багато людей померло від вод, тому що вони стали гіркі.</p>
<p>12 Четвертий ангел затрубив — і була вражена третя частина сонця, і третя частина місяця, і третя частина зірок, так що їхня третя частина затьмарилась, і третю частину дня не було світла, і так само третю частину ночі.</p>
<p>13 І я побачив і почув одного ангела, який летів посеред неба, кажучи гучним голосом: Горе, горе, горе тим, що живуть на землі, від решти трубних звуків трьох ангелів, які мають трубити!</p>


<h4>ОДКРОВЕННЯ 9</h4>
<p>1 П’ятий ангел затрубив — і я побачив зірку, яка впала з неба на землю, і дано було їй ключ від колодязя безодні.</p>
<p>2 Вона відімкнула колодязь безодні, і з колодязя повалив дим, ніби дим з великої печі, і від диму з колодязя затьмарилось сонце й повітря.</p>
<p>3 І з диму вийшла сарана на землю, і дано було їй владу, як мають владу земні скорпіони.</p>
<p>4 І сказано було їй, щоб вона не шкодила земній траві, і ніякій зелені, і ніякому дереву, а тільки тим людям, які не мають печаті Божої на своїх чолах.</p>
<p>5 І дано було їй, щоб вона не вбивала їх, а щоб мучила п’ять місяців; а муки від неї були як муки від скорпіона, коли він ужалить людину.</p>
<p>6 У ті дні люди шукатимуть смерть, та не знайдуть її, і будуть бажати померти, та смерть утече від них.</p>
<p>7 На вигляд сарана була подібна до коней, приготовлених до бою; на її головах були ніби вінці, схожі на золоті, її обличчя були як обличчя в людей;</p>
<p>8 волосся в неї було як волосся в жінок, і її зуби були як у левів;</p>
<p>9 груди в неї були як залізні лати, і шум від її крил — як шум від колісниць з багатьма кіньми, що мчать у бій;</p>
<p>10 хвости у неї були як у скорпіонів, і в її хвостах були жала; її влада — шкодити людям п’ять місяців.</p>
<p>11 Царем над собою вона мала ангела безодні, ім’я якого по-єврейськи Аваддон, а по-грецьки ім’я у нього Аполліон.</p>
<p>12 Одне горе минуло, ось ідуть після цього ще два горя.</p>
<p>13 Шостий ангел затрубив — і я почув один голос від чотирьох рогів золотого жертовника, що перед Богом,</p>
<p>14 який сказав шостому ангелу, що мав трубу: Розв’яжи чотирьох ангелів, зв’язаних біля великої річки Євфрат!</p>
<p>15 І були розв’язані чотири ангели, які були приготовлені на час, день, місяць і рік, щоб убити третю частину людей.</p>
<p>16 Число кінного війська було два десятки тисяч по десять тисяч, і я чув їхнє число.</p>
<p>17 Отакими я побачив у видінні коней і на них вершників: вони мали лати вогняного, гіацинтового і сірчаного кольору, голови в коней були як голови в левів, а з їхніх ротів виходив вогонь, дим і сірка.</p>
<p>18 Цими трьома: вогнем, димом і сіркою, що виходили з їхніх ротів, було вбито третю частину людей.</p>
<p>19 Бо їхня влада знаходилась у їхньому роті і в їхніх хвостах; бо їхні хвости були подібні до змій і мали голови, і ними вони шкодили.</p>
<p>20 Інші ж люди, які не були вбиті цими карами, не покаялись у ділах своїх рук, щоб не поклонятися бісам та золотим, срібним, мідним, кам’яним і дерев’яним ідолам, які не можуть ні бачити, ні чути, ні ходити;</p>
<p>21 і не покаялись ні у своїх вбивствах, ні у своїх чародійствах, ні у своєму блуді, ні у своїх крадіжках.</p>


<h4>ОДКРОВЕННЯ 10</h4>
<p>1 І побачив я іншого сильного ангела, що сходив з неба, одягненого в хмару, з райдугою над головою; його обличчя було як сонце, його ноги — як вогняні стовпи,</p>
<p>2 а в його руці була розгорнена книжечка. Він поставив свою праву ногу на море, а ліву на землю</p>
<p>3 і вигукнув гучним голосом, як рикає лев; і коли він вигукнув, тоді сім громів проговорили своїми голосами.</p>
<p>4 І коли сім громів проговорили своїми голосами, я хотів було писати, та почув голос з неба, що сказав мені: Запечатай те, що говорили сім громів, і не записуй цього.</p>
<p>5 І ангел, якого я бачив, що стояв на морі й на землі, підняв свою руку до неба</p>
<p>6 і поклявся Тим, Хто живе на віки вічні, Який створив небо і те, що на ньому, землю і те, що на ній, і море і те, що в ньому, що часу вже не буде;</p>
<p>7 але в дні голосу сьомого ангела, коли він стане трубити, здійсниться таємниця Божа, як Він звістив Своїм рабам пророкам.</p>
<p>8 І голос, який я чув з неба, знову заговорив зі мною і сказав: Іди візьми книжечку, розгорнену в руці ангела, що стоїть на морі й на землі.</p>
<p>9 Я підійшов до ангела і сказав йому: Дай мені книжечку. Він сказав мені: Візьми і з’їж її, і вона викличе гіркоту в твоєму животі, а в твоєму роті буде солодка, як мед.</p>
<p>10 Я взяв книжечку з руки ангела і з’їв її; і вона була в моєму роті солодка, як мед, а коли з’їв її, то в моєму животі стало гірко.</p>
<p>11 І він сказав мені: Ти маєш знову пророкувати про багато народів, народностей, мов і царів.</p>


<h4>ОДКРОВЕННЯ 11</h4>
<p>1 І дано було мені тростину, подібну до палиці, і ангел стояв і сказав: Устань і виміряй храм Божий, жертовник і тих, хто поклоняється в ньому;</p>
<p>2 а зовнішній двір храму пропусти і не вимірюй його, тому що він відданий язичникам, і вони будуть топтати святе місто сорок два місяці.</p>
<p>3 І Я дам Своїм двом свідкам, і вони будуть пророкувати тисячу двісті шістдесят днів, одягнені у веретище.</p>
<p>4 Це дві маслини і два світильники, що стоять перед Богом землі.</p>
<p>5 І якщо хтось захоче скривдити їх, то вийде вогонь з їхніх уст і пожере їхніх ворогів; і якщо хтось захоче скривдити їх, той отак має бути вбитий.</p>
<p>6 Вони мають владу замкнути небо, щоб не йшов дощ у дні їхнього пророкування, і мають владу над водами — перетворювати їх на кров і вражати землю будь-якою карою, коли тільки схочуть.</p>
<p>7 А коли вони скінчать своє свідчення, то звір, що виходить з безодні, вступить з ними в бій, і переможе їх, і вб’є їх.</p>
<p>8 І їхні трупи будуть лежати на вулиці великого міста, яке духовно називається Содом і Єгипет, де і наш Господь був розп’ятий.</p>
<p>9 І багато хто з народів, племен, мов і народностей будуть дивитися на їхні трупи три з половиною дні і не дозволять покласти їхні трупи в гробниці.</p>
<p>10 І ті, що живуть на землі, будуть радіти над ними і веселитися, і будуть посилати один одному подарунки, тому що ці два пророки мучили тих, що живуть на землі.</p>
<p>11 А через три з половиною дні увійшов у них дух життя від Бога, і вони стали на свої ноги, і великий страх напав на тих, хто дивився на них.</p>
<p>12 І почули вони гучний голос із неба, що сказав їм: Зійдіть сюди, — і вони зійшли на небо на хмарі, і їхні вороги дивилися на них.</p>
<p>13 І в той же час стався великий землетрус, і десята частина міста впала, і загинуло при землетрусі сім тисяч людських імен, а інші злякалися і віддали славу Богу небесному.</p>
<p>14 Друге горе минуло, ось іде скоро третє горе.</p>
<p>15 Сьомий ангел затрубив — і залунали гучні голоси на небі, які казали: Царства світу стали царством нашого Господа і Його Христа, і Він буде царювати на віки вічні!</p>
<p>16 І двадцять чотири старці, що сиділи перед Богом на своїх престолах, упали ниць і поклонилися Богу,</p>
<p>17 кажучи: Дякуємо Тобі, Господи, Боже Вседержителю, Який є, Який був і Який має прийти, що Ти прийняв Свою велику силу і зацарював!</p>
<p>18 І розлютились народи, і прийшов Твій гнів і час судити мертвих, і дати нагороду Твоїм рабам пророкам, і святим, і тим, хто боїться Твого імені, малим і великим, і знищити тих, хто нищить землю!</p>
<p>19 І відкрився храм Божий на небі, і з’явився ковчег Його завіту в Його храмі, і зчинилися блискавки, і голоси, і громи, і землетрус, і великий град.</p>


<h4>ОДКРОВЕННЯ 12</h4>
<p>1 І з’явилося велике знамення на небі: жінка, одягнена в сонце, під її ногами — місяць, на її голові — вінець з дванадцяти зірок.</p>
<p>2 Вона була вагітна і кричала від болю й мук пологів.</p>
<p>3 І з’явилось інше знамення на небі: ось великий червоний дракон, який мав сім голів, і десять рогів, і на своїх головах сім діадем.</p>
<p>4 Його хвіст потягнув третю частину зірок небесних і скинув їх на землю. Дракон стояв перед жінкою, яка мала народити, щоб, коли народить, пожерти її дитя.</p>
<p>5 І народила вона дитя чоловічої статі, яке має пасти всі народи залізним жезлом, і її дитя було підхоплене до Бога і Його престолу.</p>
<p>6 А жінка втекла в пустелю, де мала місце, приготовлене Богом, щоб там годували її тисячу двісті шістдесят днів.</p>
<p>7 І сталася битва на небі: Михаїл і його ангели зітнулися з драконом, і дракон і його ангели зітнулися з ними,</p>
<p>8 та не подужали їх, і вже не знайшлося їм місця на небі.</p>
<p>9 І скинутий був великий дракон, давній змій, що зветься дияволом і сатаною, який вводить в оману весь світ; він був скинутий на землю, і з ним були скинуті його ангели.</p>
<p>10 І почув я гучний голос, який говорив на небі: Тепер настало спасіння, і сила, і царство нашого Бога, і влада Його Христа, тому що скинутий обвинувач наших братів, який обвинувачував їх перед нашим Богом вдень і вночі!</p>
<p>11 Вони перемогли його кров’ю Агнця і словом свого свідчення і не полюбили свого життя навіть до смерті!</p>
<p>12 Тому веселіться, небеса і ті, що живуть на них! Горе тим, що живуть на землі й на морі, тому що до вас зійшов диявол з великою люттю, знаючи, що має мало часу!</p>
<p>13 Коли дракон побачив, що скинутий на землю, то погнався за жінкою, яка народила дитя чоловічої статі.</p>
<p>14 І дано було жінці два крила великого орла, щоб вона летіла в пустелю у своє місце, де її годуватимуть упродовж часу, часів і пів часу вдалині від змія.</p>
<p>15 І пустив змій услід за жінкою воду зі своєї пащі, як річку, щоб змити її річкою.</p>
<p>16 Та земля допомогла жінці, і розкрила земля свої вуста, і поглинула річку, яку випустив дракон зі своєї пащі.</p>
<p>17 І розлютився дракон на жінку і пішов, щоб вступити в бій з іншими з її нащадків, які дотримуються заповідей Божих і мають свідчення Ісуса Христа.</p>


<h4>ОДКРОВЕННЯ 13</h4>
<p>1 І став я на піску морському і побачив звіра, що виходив з моря, який мав сім голів і десять рогів, і на своїх рогах десять діадем і на своїх головах богохульне ім’я.</p>
<p>2 </p>
<p>3 І я побачив, що одна з його голів була ніби смертельно ранена, і його смертельна рана загоїлася. І вся земля здивувалася, пішовши за звіром.</p>
<p>4 І поклонилися всі дракону, який дав владу звіру, і поклонились звіру, кажучи: Хто подібний до звіра? Хто може зітнутися з ним?</p>
<p>5 І дано було йому вуста, які говорили зухвале й богохульне, і дано було йому владу діяти сорок два місяці.</p>
<p>6 І відкрив він свої вуста для хули на Бога — хулити Його ім’я, і Його оселю, і тих, що живуть на небі.</p>
<p>7 І дано було йому вступити в бій зі святими і перемогти їх; і дано було йому владу над кожним племенем, мовою і народністю.</p>
<p>8 І поклоняться йому всі, що живуть на землі, імена яких не записані в книзі життя в Агнця, заколеного від заснування світу.</p>
<p>9 Хто має вухо, нехай слухає!</p>
<p>10 Хто веде в полон, той сам піде в полон; хто вбиває мечем, той сам має бути вбитий мечем. Тут треба терпіння і віра святих.</p>
<p>11 І побачив я іншого звіра, що виходив із землі; він мав два роги, як у ягняти, і говорив, як дракон.</p>
<p>12 Він діє перед ним з усією владою першого звіра і змушує всю землю й тих, що живуть на ній, поклонитися першому звіру, у якого смертельна рана загоїлась.</p>
<p>13 І чинить великі знамення, так що навіть вогонь зводить з неба на землю перед людьми.</p>
<p>14 І знаменнями, які було дано йому чинити перед звіром, вводить в оману тих, що живуть на землі, кажучи тим, що живуть на землі, зробити образ звіра, який мав рану від меча і залишився живим.</p>
<p>15 І дано було йому вкласти дух в образ звіра, щоб образ звіра і говорив, і робив так, щоб були вбиті всі, хто не поклониться образу звіра.</p>
<p>16 І робить так, щоб усім, — малим і великим, багатим і бідним, вільним і рабам, — поставили знак на їхню праву руку чи на їхнє чоло,</p>
<p>17 щоб ніхто не міг купувати чи продавати, крім того, хто має знак, чи ім’я звіра, чи число його імені.</p>
<p>18 Тут треба мудрість; хто має розум, хай порахує число звіра, бо це число людське, а його число шістсот шістдесят шість.</p>


<h4>ОДКРОВЕННЯ 14</h4>
<p>1 І я глянув — і ось Агнець стояв на горі Сіон і з Ним сто сорок чотири тисячі, в яких ім’я Його Отця написане на їхніх чолах.</p>
<p>2 І почув я голос із неба, ніби шум багатьох вод і ніби гуркіт сильного грому, і почув я голос кіфаредів, що грали на своїх кіфарах.</p>
<p>3 Вони співали ніби нову пісню перед престолом і перед чотирма істотами і старцями, і ніхто не міг навчитися цієї пісні, крім ста сорока чотирьох тисяч, викуплених від землі.</p>
<p>4 Це ті, які не осквернилися з жінками, бо вони дівичі; це ті, які йдуть за Агнцем, куди б Він не йшов; вони викуплені від людей, як первоплід Богу та Агнцю.</p>
<p>5 В їхніх устах не було обману, бо вони непорочні перед престолом Божим.</p>
<p>6 І побачив я іншого ангела, що летів посеред неба з вічним Євангелієм, щоб звістити тим, що живуть на землі, — кожній народності, племені, мові й народу, —</p>
<p>7 кажучи гучним голосом: Побійтесь Бога і віддайте Йому славу, бо прийшов час Його суду, і поклоніться Тому, Хто створив небо, і землю, і море, і джерела вод!</p>
<p>8 За ним летів інший ангел, кажучи: Упав, упав Вавілон, велике місто, тому що вином люті свого блуду він напоїв усі народи!</p>
<p>9 За ними летів третій ангел, кажучи гучним голосом: Хто поклоняється звіру і його образу і приймає знак на своє чоло чи на свою руку,</p>
<p>10 той буде пити вино люті Божої, налите нерозбавленим у чашу Його гніву, і буде мучитись у вогні і сірці перед святими ангелами і перед Агнцем!</p>
<p>11 І дим від їхніх мук буде підніматися на віки вічні, і не матимуть спокою вдень і вночі ті, що поклоняються звіру і його образу, і хто приймає знак його імені!</p>
<p>12 Тут треба терпіння святих; тут треба ті, які дотримуються заповідей Божих і зберігають віру в Ісуса.</p>
<p>13 І почув я голос із неба, що говорив мені: Напиши: віднині блаженні мертві, які вмирають в Господі. Так, — каже Дух, — вони відпочинуть від своїх трудів, а їхні діла йдуть разом з ними.</p>
<p>14 І я глянув — і ось біла хмара, і на хмарі Хтось сидів, подібний до Сина Людського; на Його голові був золотий вінець, а в Його руці — гострий серп.</p>
<p>15 І вийшов із храму інший ангел, і вигукнув гучним голосом до Того, що сидів на хмарі: Пошли Свій серп і пожни, бо прийшов Тобі час пожати, тому що поспіли жнива на землі!</p>
<p>16 І Той, що сидів на хмарі, кинув Свій серп на землю, і земля була пожата.</p>
<p>17 І вийшов із храму на небі інший ангел, який теж мав гострий серп.</p>
<p>18 І вийшов від жертовника інший ангел, який мав владу над вогнем, і вигукнув гучним криком до того, що мав гострий серп, кажучи: Пошли свій гострий серп і обріж грона з виноградної лози на землі, тому що дозрів її виноград!</p>
<p>19 І ангел кинув свій серп на землю, і обрізав виноградну лозу на землі, і кинув виноград у велику давильню люті Божої.</p>
<p>20 І він був потоптаний у давильні за містом, і з давильні витекло крові аж по кінські вуздечки на тисячу шістсот стадій.</p>


<h4>ОДКРОВЕННЯ 15</h4>
<p>1 І побачив я інше знамення на небі, велике і дивне: сім ангелів, які мали сім останніх кар, бо ними закінчувалась лють Божа.</p>
<p>2 І побачив я ніби скляне море, змішане з вогнем, і на скляному морі стояли ті, що перемогли звіра, і його образ, і його знак, і число його імені, і тримали кіфари Божі.</p>
<p>3 Вони співали пісню Мойсея, раба Божого, і пісню Агнця, кажучи: Великі і дивні Твої діла, Господи, Боже Вседержителю! Праведні та істинні Твої шляхи, Царю святих!</p>
<p>4 Хто не побоїться Тебе, Господи, і не прославить Твого імені? Бо Ти один святий. Усі народи прийдуть і поклоняться перед Тобою, бо відкрилися Твої суди!</p>
<p>5 Після цього я глянув — і ось відкрився храм скинії свідчення на небі,</p>
<p>6 і з храму вийшли сім ангелів, які мали сім кар, одягнені в чистий і світлий льняний одяг і підперезані по грудях золотими поясами.</p>
<p>7 І одна з чотирьох істот дала сімом ангелам сім золотих чаш, повних люті Бога, що живе на віки вічні.</p>
<p>8 І храм наповнився димом від слави Божої і від Його сили, і ніхто не міг увійти в храм, доки не закінчаться сім кар семи ангелів.</p>


<h4>ОДКРОВЕННЯ 16</h4>
<p>1 І почув я гучний голос із храму, який казав сімом ангелам: Ідіть і вилийте чаші люті Божої на землю!</p>
<p>2 Пішов перший ангел і вилив свою чашу на землю — і напали огидні й болючі виразки на людей, які мали знак звіра і поклонялися його образу.</p>
<p>3 Другий ангел вилив свою чашу в море — і воно стало кров’ю, ніби мерця, і кожна жива істота в морі померла.</p>
<p>4 Третій ангел вилив свою чашу в річки і джерела вод — і вони стали кров’ю.</p>
<p>5 І почув я ангела вод, який казав: Праведний Ти, Господи, Який є, Який був і Який буде, у тому, що так присудив!</p>
<p>6 За те, що вони проливали кров святих і пророків, Ти дав їм пити кров, бо вони варті того!</p>
<p>7 І почув я когось іншого від жертовника, що казав: Так, Господи, Боже Вседержителю, істинні та праведні Твої суди!</p>
<p>8 Четвертий ангел вилив свою чашу на сонце — і йому було дано палити людей вогнем.</p>
<p>9 І палила людей сильна спека, і вони хулили ім’я Бога, Який має владу над цими карами, і не розкаялися, щоб віддати Йому славу.</p>
<p>10 П’ятий ангел вилив свою чашу на престол звіра — і його царство стало затьмареним; і люди кусали свої язики від болю,</p>
<p>11 і хулили Бога небесного від свого болю і від своїх виразок, і не розкаялись у своїх ділах.</p>
<p>12 Шостий ангел вилив свою чашу на велику річку Євфрат — і в ній висохла вода, щоб була приготовлена дорога царям зі сходу сонця.</p>
<p>13 І я побачив, як із пащі дракона, і з пащі звіра, і з уст лжепророка виходили три нечисті духи, подібні до жаб:</p>
<p>14 це бісівські духи, що чинять знамення, які виходять до царів землі і всього світу, щоб зібрати їх на битву того великого дня Бога Вседержителя</p>
<p>15 (Ось прийду, як злодій. Блаженний той, хто пильнує і береже свій одяг, щоб не ходити нагим і щоб не бачили його сорому).</p>
<p>16 І вони зібрали їх на місце, яке по-єврейськи називається Армагеддон.</p>
<p>17 Сьомий ангел вилив свою чашу в повітря — і пролунав гучний голос від храму небесного, від престолу, кажучи: Здійснилось!</p>
<p>18 І зчинилися голоси, і громи, і блискавки, і стався великий землетрус, якого не було, відколи люди живуть на землі — такий сильний землетрус, такий великий!</p>
<p>19 І велике місто розпалося на три частини, і міста народів упали, і великий Вавілон був згаданий перед Богом, щоб дати йому чашу вина люті Його гніву.</p>
<p>20 І кожен острів утік, і гір не стало;</p>
<p>21 і великий град, вагою в талант, упав з неба на людей, і люди хулили Бога за кару градом, тому що кара ним була дуже тяжка.</p>


<h4>ОДКРОВЕННЯ 17</h4>
<p>1 І прийшов один із семи ангелів, які мали сім чаш, і заговорив зі мною, кажучи мені: Підійди, я покажу тобі суд над великою блудницею, яка сидить на багатьох водах.</p>
<p>2 </p>
<p>3 І він відніс мене в Дусі в пустелю, і я побачив жінку, яка сиділа на багряному звірі, повному богохульних імен, який мав сім голів і десять рогів.</p>
<p>4 Жінка була одягнена в порфіру й багряницю і прикрашена золотом, коштовним камінням і перлами, у своїй руці мала золоту чашу, повну мерзот і нечистоти її блуду,</p>
<p>5 а на її чолі було написане ім’я-таємниця: Великий Вавілон, мати блудниць і мерзот землі.</p>
<p>6 І я побачив, що жінка була п’яна від крові святих і від крові свідків Ісуса; і, побачивши її, дуже сильно здивувався.</p>
<p>7 І ангел сказав мені: Чому ти дивуєшся? Я розкажу тобі таємницю жінки і звіра, що несе її, який має сім голів і десять рогів.</p>
<p>8 Звір, якого ти бачив, був, і його нема, і він вийде з безодні, і піде в загибель. І здивуються ті, що живуть на землі, чиї імена не записані в книзі життя від заснування світу, бачачи, що звір був і його нема, хоча він і є.</p>
<p>9 Тут треба розум, що має мудрість: сім голів — це сім гір, на яких сидить жінка, і це сім царів:</p>
<p>10 з них п’ять упали, один є, а інший ще не прийшов і, коли прийде, має недовго бути.</p>
<p>11 Звір, який був і його нема, він і восьмий, і один із семи, і піде в загибель.</p>
<p>12 Десять рогів, які ти побачив, — це десять царів, які ще не отримали царства, але отримають владу зі звіром, як царі, на одну годину.</p>
<p>13 Вони мають одну думку і передадуть свою силу і владу звіру.</p>
<p>14 Вони зітнуться з Агнцем, і Агнець переможе їх, тому що Він Господь господарів і Цар царів, і ті, що з Ним, — покликані, вибрані й вірні.</p>
<p>15 І ангел каже мені: Води, які ти бачив, де сидить блудниця, — це народи, люди, народності й мови.</p>
<p>16 Десять рогів, які ти бачив на звірі, — вони зненавидять блудницю, і зроблять її спустошеною й голою, і з’їдять її плоть, і спалять її вогнем.</p>
<p>17 Бо Бог поклав їм на серце здійснити Його задум: прийти до однієї думки і віддати своє царство звіру, доки не здійсняться слова Божі.</p>
<p>18 Жінка, яку ти побачив, — це велике місто, яке має царювання над царями землі.</p>


<h4>ОДКРОВЕННЯ 18</h4>
<p>1 Після цього я побачив іншого ангела, який сходив з неба і мав велику владу, і земля освітилася від його слави.</p>
<p>2 І вигукнув він сильно, гучним голосом, кажучи: Упав, упав великий Вавілон і став оселею бісів, і пристановищем усякого нечистого духа, і пристановищем усякого нечистого й огидного птаха,</p>
<p>3 тому що вино люті його блуду пили всі народи, і царі землі блудили з ним, і купці землі розбагатіли на його великій розкоші!</p>
<p>4 І почув я інший голос із неба, який казав: Вийди з нього, Мій народе, щоб не брати участі в його гріхах і щоб не зазнати його кар,</p>
<p>5 бо його гріхи дійшли до неба і Бог згадав його злочини.</p>
<p>6 Віддайте йому так, як він віддавав вам, і відплатіть йому вдвічі за його ділами; у чашу, в яку він наливав вам, налийте йому вдвічі.</p>
<p>7 Скільки він славив себе і розкошував, стільки завдайте йому мук і горя; бо він каже у своєму серці: Сиджу я царицею, я не вдова, і не побачу горя.</p>
<p>8 Тому в один день прийдуть його кари — смерть, смуток і голод — і він буде спалений вогнем, тому що сильний Господь Бог, Який судить його.</p>
<p>9 І будуть оплакувати його й голосити за ним царі землі, які блудили й розкошували з ним, коли побачать дим від його горіння,</p>
<p>10 стоячи віддалік від страху перед його муками і кажучи: Горе, горе тобі, велике місто Вавілоне, сильне місто, бо в одну мить прийшов суд над тобою!</p>
<p>11 Купці землі будуть плакати й сумувати за ним, тому що ніхто вже не купує їхніх товарів:</p>
<p>12 товарів із золота, срібла, коштовного каміння, перлів, вісону, порфіри, шовку і багряниці; і всяких туйових дерев, і всяких виробів із слонової кістки, і всяких виробів з коштовних дерев, міді, заліза і мармуру;</p>
<p>13 кориці, фіміаму, мира, ладану, вина, оливи, борошна, пшениці, худоби, овець, коней, колісниць, рабів і душ людських.</p>
<p>14 І плоди, жадані для твоєї душі, зникли в тебе, і все пишне й розкішне зникло в тебе, і ти вже не знайдеш його.</p>
<p>15 Купці, які торгували цими товарами і розбагатіли на ньому, стануть віддалік від страху перед його муками і будуть плакати й сумувати,</p>
<p>16 кажучи: Горе, горе тобі, велике місто, одягнене у вісон, порфіру і багряницю і прикрашене золотом, коштовним камінням і перлами,</p>
<p>17 бо в одну мить було спустошено стільки багатства! І кожен керманич, і всі, що на кораблях, і моряки, і всі, що живуть з моря, стали віддалік</p>
<p>18 і, бачачи дим від його горіння, кричали: Яке місто подібне до цього великого міста?</p>
<p>19 І посипали свої голови порохом і, плачучи й сумуючи, кричали: Горе, горе тобі, велике місто, в якому розбагатіли на його багатстві всі, хто має кораблі на морі, бо воно спустошене в одну мить!</p>
<p>20 Веселись над ним, небо, і святі апостоли, і пророки, тому що Бог здійснив ваш суд над ним!</p>
<p>21 І один сильний ангел узяв камінь, ніби велике жорно, і кинув у море, кажучи: З такою стрімкістю буде скинутий Вавілон, велике місто, і його вже не буде.</p>
<p>22 І вже не буде чутно в тобі звуку кіфаредів, музикантів, сопілкарів і трубачів, і вже не буде в тобі ніякого ремісника будь-якого ремесла, і вже не буде чутно в тобі шуму жорен,</p>
<p>23 і вже не буде світити в тобі світло світильника, і вже не буде чутно в тобі голосу молодого й молодої, тому що твої купці були вельможами землі, тому що твоїм чародійством були введені в оману всі народи</p>
<p>24 і в ньому була знайдена кров пророків, і святих, і всіх убитих на землі.</p>


<h4>ОДКРОВЕННЯ 19</h4>
<p>1 </p>
<p>2 бо істинні та праведні Його суди, тому що Він засудив велику блудницю, яка розтлила землю своїм блудом, і помстився за кров Своїх рабів, пролиту нею!</p>
<p>3 І вдруге сказали: Алілуя! І дим від неї піднімається на віки вічні.</p>
<p>4 І двадцять чотири старці й чотири істоти упали й поклонилися Богу, Який сидів на престолі, кажучи: Амінь! Алілуя!</p>
<p>5 І від престолу пролунав голос, кажучи: Хваліть нашого Бога, всі Його раби і ті, що бояться Його, малі й великі!</p>
<p>6 І я почув ніби голос багатьох людей, і ніби шум багатьох вод, і ніби гуркіт сильних громів, що казали: Алілуя, бо зацарював Господь, Бог Вседержитель!</p>
<p>7 Радіймо й веселімося і віддаймо Йому славу, бо настав шлюб Агнця і Його дружина приготувала себе!</p>
<p>8 І дано було їй одягнутися в чистий і світлий вісон, бо вісон — це праведність святих.</p>
<p>9 І сказав мені: Напиши: блаженні покликані на шлюбну вечерю Агнця. І сказав мені: Це істинні слова Божі.</p>
<p>10 І я впав перед його ногами, щоб поклонитися йому, та він сказав мені: Дивись, не роби цього. Я співраб твій і твоїх братів, які мають свідчення Ісуса. Богу поклонись, бо свідчення Ісуса є духом пророцтва.</p>
<p>11 І побачив я відкрите небо — і ось білий кінь і на ньому Вершник, Якого звати Вірний та Істинний, і Він праведно судить і воює.</p>
<p>12 Його очі — ніби полум’я вогню, на Його голові — багато діадем; Він мав написане ім’я, якого ніхто не знав, крім Нього Самого,</p>
<p>13 і був одягнений в одяг, почервонений кров’ю, і зветься ім’ям Слово Боже.</p>
<p>14 За Ним їхали війська небесні на білих конях, одягнені у білий і чистий вісон.</p>
<p>15 З Його вуст виходив гострий меч, щоб ним уражати народи, і це Він буде пасти їх залізним жезлом, і це Він буде топтати давильню вина люті й гніву Бога Вседержителя.</p>
<p>16 На Його одязі і на стегні було написане ім’я: Цар царів і Господь господарів.</p>
<p>17 І побачив я одного ангела, що стояв на сонці; і вигукнув він гучним голосом, кажучи усім птахам, що летіли посеред неба: Летіть, збирайтесь на вечерю великого Бога,</p>
<p>18 щоб поїсти трупи царів, і трупи воєначальників, і трупи сильних, і трупи коней і їхніх вершників, і трупи всіх — і вільних, і рабів, і малих, і великих!</p>
<p>19 І побачив я звіра, і царів землі, і їхні війська, зібрані, щоб вступити в бій з Вершником на коні і з Його військом.</p>
<p>20 І схоплений був звір і з ним лжепророк, що чинив знамення перед ним, якими вводив в оману тих, що прийняли знак звіра і поклонялися його образу: обидва живими були вкинуті у вогняне озеро, що горить сіркою.</p>
<p>21 А інші були вбиті мечем Вершника на коні, що виходив з Його вуст, і всі птахи наїлися їхніми трупами.</p>


<h4>ОДКРОВЕННЯ 20</h4>
<p>1 І побачив я ангела, який сходив з неба і мав у своїй руці ключ від безодні і великий ланцюг.</p>
<p>2 Він схопив дракона, давнього змія, який є дияволом і сатаною, і зв’язав його на тисячу років,</p>
<p>3 і кинув його у безодню, і замкнув його, і опечатав над ним, щоб уже не вводив в оману народи, доки не скінчиться тисяча років; а після цього він має бути звільнений на короткий час.</p>
<p>4 І побачив я престоли, і на них сіли, і їм було дано суд. І побачив я душі обезголовлених за свідчення Ісуса і за слово Боже і тих, які не поклонилися ні звіру, ні його образу і не прийняли знак на своє чоло чи на свою руку. Вони ожили і царювали з Христом тисячу років.</p>
<p>5 Інші ж мертві не ожили, доки не скінчиться тисяча років. Це перше воскресіння.</p>
<p>6 Блаженний і святий той, хто має участь у першому воскресінні; над ними друга смерть на має влади, а вони будуть священниками Бога і Христа і будуть царювати з Ним тисячу років.</p>
<p>7 А коли скінчиться тисяча років, сатана буде звільнений зі своєї в’язниці</p>
<p>8 і вийде вводити в оману народи на чотирьох кутах землі, Гога і Магога, щоб зібрати їх на битву; їхнє число — як пісок морський.</p>
<p>9 І вийшли вони на широчінь землі, і оточили табір святих і улюблене місто; і зійшов вогонь від Бога з неба, і пожер їх.</p>
<p>10 А диявол, який вводив їх в оману, був укинутий у вогняне й сірчане озеро, де знаходяться звір і лжепророк, і вони будуть мучитися день і ніч на віки вічні.</p>
<p>11 І побачив я великий білий престол і Того, Хто сидів на ньому, від чийого лиця втекла земля і небо, і не знайшлося їм місця.</p>
<p>12 І побачив я мертвих, малих і великих, які стояли перед Богом. І розгорнули книги, і потім розгорнули іншу книгу, яка є книгою життя; і судили мертвих відповідно до написаного в книгах за їхніми ділами.</p>
<p>13 І море віддало мертвих, які були в ньому, і смерть і пекло віддали мертвих, які були в них, і кожного судили за його ділами.</p>
<p>14 І смерть і пекло були вкинуті у вогняне озеро. Це друга смерть.</p>
<p>15 І кого не знайшли записаним у книзі життя, того вкинули у вогняне озеро.</p>


<h4>ОДКРОВЕННЯ 21</h4>
<p>1 І побачив я нове небо й нову землю, бо перше небо й перша земля минули, і моря вже немає.</p>
<p>2 І я, Іоан, побачив святе місто, новий Єрусалим, який спускався від Бога з неба, приготовлений, як наречена, прикрашена для свого чоловіка.</p>
<p>3 І почув я гучний голос із неба, який казав: Ось оселя Бога з людьми, і Він буде жити з ними, і вони будуть Його народом, і Сам Бог буде з ними їхнім Богом!</p>
<p>4 І витре Бог кожну сльозу з їхніх очей, і смерті вже не буде; ні плачу, ні крику, ні болю вже не буде, бо попереднє минуло!</p>
<p>5 І сказав Той, що сидів на престолі: Ось Я творю все нове. І каже мені: Напиши, бо ці слова істинні й вірні.</p>
<p>6 І сказав мені: Здійснилось! Я альфа і омега, початок і кінець. Спраглому Я дам із джерела води життя даром.</p>
<p>7 Хто перемагає, той успадкує все, і Я буду йому Богом, і він буде Мені сином.</p>
<p>8 А боязких, і невіруючих, і огидних, і вбивць, і блудників, і чародіїв, і ідолослужителів, і всіх неправдомовців — доля в озері, що горить вогнем і сіркою. Це друга смерть.</p>
<p>9 І прийшов до мене один із семи ангелів, які мали сім чаш, повних семи останніх кар, і заговорив зі мною, кажучи: Підійди, я покажу тобі наречену, дружину Агнця.</p>
<p>10 І він відніс мене в Дусі на велику й високу гору і показав мені велике місто, святий Єрусалим, який спускався з неба від Бога.</p>
<p>11 Він має славу Божу, і його сяйво подібне до найкоштовнішого каменя, ніби каменя яшми, схожого на кришталь.</p>
<p>12 Він має велику й високу стіну, має дванадцять воріт, а на воротах — дванадцять ангелів і написані імена, які є іменами дванадцяти племен синів Ізраїля:</p>
<p>13 зі сходу троє воріт, з півночі троє воріт, з півдня троє воріт і з заходу троє воріт.</p>
<p>14 Стіна міста має дванадцять підвалин, а на них — імена дванадцяти апостолів Агнця.</p>
<p>15 Той, що говорив зі мною, мав золоту тростину, щоб виміряти місто, його ворота і його стіну.</p>
<p>16 Місто є чотирикутником, і його довжина така сама, як і ширина. Він виміряв місто тростиною — дванадцять тисяч стадій; його довжина, ширина і висота рівні.</p>
<p>17 Виміряв його стіну — сто сорок чотири лікті людською мірою, яка є й ангельською мірою.</p>
<p>18 Його стіна була збудована з яшми, а саме місто було чистим золотом, подібним до чистого скла.</p>
<p>19 Підвалини стіни міста були прикрашені всяким коштовним камінням: перша підвалина — яшма, друга — сапфір, третя — халцедон, четверта — смарагд,</p>
<p>20 п’ята — сардонікс, шоста — сердолік, сьома — хризоліт, восьма — берил, дев’ята — топаз, десята — хризопраз, одинадцята — гіацинт, дванадцята — аметист.</p>
<p>21 Дванадцять воріт — дванадцять перлин: кожні ворота були з однієї перлини, а вулиця міста — чисте золото, ніби прозоре скло.</p>
<p>22 Храму ж я не бачив у ньому, бо Господь, Бог Вседержитель, і Агнець — його храм.</p>
<p>23 І місто не має потреби ні в сонці, ні в місяці, щоб світили в ньому, бо його освітила слава Божа і його світильник — Агнець.</p>
<p>24 Народи спасених будуть ходити в його світлі, і царі землі принесуть у нього свою славу і честь.</p>
<p>25 Його ворота не будуть замикатися вдень, а ночі там не буде.</p>
<p>26 І принесуть у нього славу і честь народів.</p>
<p>27 І не ввійде в нього ніщо нечисте і жоден, хто чинить мерзоту й неправду, а тільки ті, які записані в книзі життя в Агнця.</p>



