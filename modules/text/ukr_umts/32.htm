<h2>Йони</h2>
<h4>Розділ 1</h4>
<p>1 Слово Господа було Йоні, синові Аміттая. Господь сказав: * [( <em>Йона </em>Ймовірно, що це той самий пророк, про якого йдеться в <a href='/ukr_umt/12/14/25'>2 Цар. 14:25</a>. )]</p>
<p>2 «Вставай! Іди до Ниневії, цього великого міста, і проповідуй проти нього, бо Мені відкрилися всі ті лихі вчинки, що коять її люди, та накажи їм припинити їхні лихі справи». * [( <em>Ниневія </em>Столиця Ассирійського царства. Ассирія знищила Ізраїль у 722-721 рр. до Р. Х. )]</p>
<p>3 Тож Йона встав, але вирушив у протилежний бік, намагаючись утекти до Таршиша, подалі від Господа. Він прийшов до Йоппи й знайшов корабель, що плив до Таршиша. Тож він сплатив за подорож, та зійшов на корабель, щоб плисти з ним до Таршиша, подалі від Господа. * [( <em>вирушив… утекти </em>Вважалося, що Господь був Богом Ізраїлю, та Його влади не було в інших країнах. <em>Таршиш </em>Ймовірно, це місто в Іспанії, тобто так далеко на захід, як Йона міг дістатися. Ассирія знаходилася на схід від Ізраїлю. <em>Йоппа </em>Ізраїльське місто на узбережжі Середземного моря. )]</p>
<p>4 Але Господь наслав дужий вітер на море. Знялася страшенна буря на морі, і здавалося, що корабель ось-ось розіб’ється.</p>
<p>5 Моряки перелякалися, й кожен молився своєму богу. Вони викинули вони весь вантаж, що був на кораблі, в море, щоб став корабель легшим. Тим часом Йона пішов у каюту, ліг там і глибоко заснув.</p>
<p>6 Підійшов до нього капітан і сказав: «Що ж ти спиш? Вставай, молися своєму богу! Може, той бог зглянеться над нами, й ми не загинемо».</p>
<p>7 Тоді моряки сказали одне одному: «Давайте кинемо жереб і довідаємося, хто спричинив це лихо». Вони кинули жереб, і жереб показав, що Йона був винним у цієї біді.</p>
<p>8 Тож вони його спитали: «Скажи нам, будь ласка, чи через тебе усе це лихо трапиться? Чим ти займаєшся? Звідки ти? З якої країни? З якого народу?»</p>
<p>9 Він відповів їм: «Я єврей і поклоняюся Господу Богу Небес, Тому, Хто створив море і сушу».</p>
<p>10 Тоді моряки дуже злякалися й сказали йому: «Що ж ти наробив?» Бо люди знали, що він утікав від Господа, адже він сам сказав їм про те.</p>
<p>11 Вони мовили: «Що нам з тобою робити, щоб море заспокоїлося для нас?» Бо ж море ставало дедалі більш буремним.</p>
<p>12 Він відповів: «Киньте мене в море, тож воно заспокоїться для вас. Бо знаю я, що цей шалений шторм напав на вас через мене».</p>
<p>13 Але замість цього, люди намагалися на веслах вести корабель до землі, та не змогли, бо море ставало дедалі буремнішим.</p>
<p>14 Вони звернулися до Господа і сказали: «О Господи! Не дай нам загинути через вбивство невинної людини! Щоб ми не відповідали за смерть її! Будь милосердним до нас, бо ти, Господи, дієш за бажанням Своїм».</p>
<p>15 Тож узяли вони й кинули Йону в море. І море вмить заспокоїлося.</p>
<p>16 Тоді вони відчули великий страх перед Господом, тож принесли жертву Господу й дали обітницю Йому.</p>
<p>17 Господь змусив величезну рибу проковтнути Йону. Йона перебував у череві риби три дні й три ночі.</p>

<h4>Розділ 2</h4>
<p>1 Йона молився Господу Богу своєму в череві риби.</p>
<p>2 Він промовив: «У скруті я до Всевишнього звернувся, і відповів мені Господь! З глибин Шеолу про допомогу я просив, і Ти почув мій голос.  </p>
<p>3 Ти мене кинув у глибоке море, в самісіньку безодню океану, й вода зімкнулася навколо мене, а могутні хвилі поглинули мене».  </p>
<p>4 Тоді сказав я: «Адже усунуто мене з-перед очей Твоїх, але, навіть зараз, я дивлюся в сторону храму Твого святого за допомогою.  </p>
<p>5 Вода мене до горла охопила. Глибоке море мене оточило, і водорості оповили голову мою. * [( <em>Вода… охопила </em>Або «Вода оточила мою душу». )]</p>
<p>6 Та Ти підняв життя моє з могили, о Господи, мій Боже!  </p>
<p>7 Якщо життя мене вже майже полишило, я Господа згадав, й моя молитва до Тебе долетіла в храм святий.  </p>
<p>8 Деякі люди вклоняються марним бовванам, але ті ідоли ніколи їм не допоможуть. * [( <em>допоможуть </em>Тут можливе й інше прочитання: «Ті, хто вклоняються марним бовванам полишили Того, Хто добрий був до них». )]</p>
<p>9 Та я складатиму Тобі подяку, я жертву принесу Тобі. Я виконаю те, що обіцяв. Від Господа надходить порятунок!»  </p>
<p>10 Тоді Господь наказав рибі, й вона виплюнула Йону на сушу.</p>

<h4>Розділ 3</h4>
<p>1 І вдруге було Йоні слово Господнє. Господь сказав:</p>
<p>2 «Вставай! Іди до Ниневії, цього великого міста, й проповідуй йому ті слова, що Я сказав тобі».</p>
<p>3 Тож підвівся Йона й відразу ж рушив до Ниневії, як Господь наказав. Ниневія була великим містом у Бога, за три дні не обійдеш.</p>
<p>4 Йона пішов до міста і пройшов його за один день. Він проповідував і казав: «Через сорок днів Ниневію буде зруйновано».</p>
<p>5 І люди Ниневії повірили Богові! Вони закликали всіх поститися, тож вдягнулися в верета — всі, від великого до малого.</p>
<p>6 Коли ця звістка досягла царя Ниневії, він підвівся із свого престолу, скинув із себе вбрання, вдягнувся у вереття й сів на попіл. * [( <em>сів на попіл </em>В ознаку туги й каяття. )]</p>
<p>7 По тому в Ниневії оголосили його наказ: «За велінням царя та його вельмож, жодна людина, ані тварина, ні віл, ані вівця нічого не їстимуть й не питимуть води.</p>
<p>8 Кожна людина й тварина мусять вдягнутись у вереття і якомога голосніше гукати до Бога. Кожен мусить полишити лихе своє життя й припинити власноручно чинити насильство.</p>
<p>9 Хто знає? Можливо, Бог і передумає, і перестане гніватися, тож ми тоді не загинемо».</p>
<p>10 Побачив Бог вчинки їхні, побачив, що вони полишили своє лихе життя, і тому Бог передумав щодо біди, про яку казав Він, що нашле на них, і не зробив цього.</p>

<h4>Розділ 4</h4>
<p>1 Дуже не сподобалося це Йоні, й він розсердився.</p>
<p>2 Тож помолився він Господу: «О Господи! Хіба ж не те саме говорив я, коли був у своїй країні? Саме через це я спершу намагався утекти до Таршиша, бо я знав, що Ти — Бог милостивий, що зглянешся на них, тебе нелегко розгнівати, любов Твоя велика, і Ти готовий передумати щодо покарання.</p>
<p>3 Тож тепер, о Господи, забери в мене життя, бо я б краще помер, ніж жив».</p>
<p>4 Тоді Господь сказав: «Хіба справедливо ти розгнівався через те, що Я не понищив їх?»</p>
<p>5 Йона вийшов із міста на схід і сів там. Він влаштував для себе навіс і сидів під ним у затінку, чекаючи, щоб побачити, що станеться з містом.</p>
<p>6 Тоді Господь бог зробив так, що гарбуз виріс високо над головою Йони, щоб укрити його тінню. Дуже зрадів Йона гарбузові.</p>
<p>7 Та на світанку наступного дня Бог наслав на гарбуз черв’яка, і гарбуз висох.</p>
<p>8 Після того, як сонце стало високо в небі, Бог наслав посушливий східний вітер. Спекотливе сонце пекло голову Йоні, і він зомлів, і забажав він собі смерті. Сказав він: «Я б краще помер, ніж жив!»</p>
<p>9 Та Бог сказав Йоні: «Хіба правильно, що розгнівався ти через те, що гарбуз зів’яв?» Йона відповів: «Правильно. Я такий розгніваний, що ладен померти».</p>
<p>10 Тоді Господь сказав: «Ти так вболіваєш за рослину, хоч нічого й не зробив, щоб вона росла. Рослина ця за одну ніч виросла і за одну ніч всохла.</p>
<p>11 Хіба не повинен Я вболівати за Ниневію, це велике місто, де мешкає багато людей, та тварин: понад сто двадцять тисяч чоловік, які не мали й гадку про те лихо, що вони чинили?» * [( <em>чоловік… вони чинили </em>Буквально «людей, які не відрізняли права від ліва». Це також може перекладатися як «невинних дітей». )]</p>


