<h2>1 Книга Царiв</h2>
<h4>Розділ 1</h4>
<p>1 Коли цар Давид постарів, він ніяк не міг зігрітися, навіть коли його вкривали ковдрами.</p>
<p>2 Тож слуги сказали йому: «Давайте ми знайдемо цнотливу дівчину, яка буде навідуватися до царя й піклуватися про нього. Вона лягатиме поруч із ним, щоб наш цар міг зігрітися».</p>
<p>3 І вони шукали по всьому Ізраїлю вродливу дівчину, знайшли шунамитянку Авішаґ і привели її до царя.</p>
<p>4 Дівчина була дуже вродлива. Вона піклувалася про царя, прислужувала йому, але цар не спізнав її.</p>
<p>5 Аж ось Адонія, мати якого була Хаґґіт, набундючившись, сказав: «Я буду царем». Він підготував колісниці, коней та п’ятдесят чоловік, щоб бігли поперед нього.</p>
<p>6 Його батько, цар Давид, ніколи не виправляв його, ніколи не питав: «Чому ти так поводишся?» Адонія був також дуже вродливим. Він народився одразу після Авесалома.</p>
<p>7 Адонія радився з Йоавом, сином Зеруї, та зі священиком Авіатаром, і вони підтримували його.</p>
<p>8 Але священик Задок, Беная, син Єгояди, пророк Натан, Шимей і Рей та охоронці Давида не приєдналися до Адонії. * [( <em>Шимей… Давида </em>Або «Шимей та його друзі — герої». )]</p>
<p>9 Тоді Адонія приніс у жертву овець, крупну худобу та вгодованих телят на камені Зогелет поблизу Ен-Роґеля. Він запросив усіх своїх братів, синів царя та всіх царських вельмож Юдеї, * [( <em>Ен-Роґель </em>Джерело на південь від Єрусалима. )]</p>
<p>10 але не запросив ні пророка Натана, ні Беная, ні охоронців, ні свого брата Соломона.</p>
<p>11 Тоді Натан спитав Батшебу, матір Соломона: «Ти чула, що Адонія, син Хаґґіт, став царем, а наш володар Давид не знає про це?</p>
<p>12 То дозволь мені дати тобі пораду, як врятувати тобі своє життя і життя твого сина Соломона.</p>
<p>13 Піди до царя Давида і скажи йому: „Мій володарю-царю, чи ти не обіцяв мені, своїй слузі: „Звісно, Соломон, твій син, стане царем після мене й сидітиме на моєму троні?” Чому ж тоді Адонія став царем?</p>
<p>14 І коли розмовлятимеш із царем, я зайду й підтверджу те, що ти скажеш”».</p>
<p>15 Тож Батшеба пішла провідати старого царя до його кімнати, де шунамитянка Авішаґ піклувалася про нього.</p>
<p>16 Батшеба низько вклонилась і впала на коліна перед царем. «Що тобі треба?» — запитав цар.</p>
<p>17 Вона сказала: «Володарю мій, ти сам обіцяв мені, своїй слузі, перед Господом Твоїм Богом: „Соломон, твій син, стане царем після мене, і сидітиме на моєму троні”.</p>
<p>18 Але зараз Адонія став царем, і ти, мій володарю-царю, не знаєш про це.</p>
<p>19 Він приніс у жертву багато волів, відгодованих телят і баранів і запросив усіх царських синів, священика Авіатара, командуючого Йоава, але не запросив твого відданого сина Соломона.</p>
<p>20 Мій володарю-царю, очі Ізраїлю звернені до тебе, щоб дізнатися від тебе, хто сидітиме на царському троні після тебе.</p>
<p>21 Інакше, як тільки мій володар-цар спочине зі своїми батьками, зі мною та моїм сином Соломоном вчинять, як із злодіями».</p>
<p>22 Поки вона розмовляла з царем, прибув пророк Натан.</p>
<p>23 Цареві сказали: «Пророк Натан тут». Тож він представ перед царем і низько вклонився.</p>
<p>24 Натан сказав: «Мій володарю-царю, ти проголошував, що Адонія стане царем після тебе і сидітиме на твоєму троні?</p>
<p>25 Сьогодні він зійшов і приніс у жертву багато волів, відгодованих телят і баранів. Він запросив усіх царських синів, командуючого і священика Авіатара. Зараз вони їдять і п’ють із ним і проголошують: „Хай живе цар Адонія!”</p>
<p>26 Але я, твій слуга, і священик Задок, і Беная, син Єгояди, і твій слуга Соломон не запрошені.</p>
<p>27 Чи вчинив ти так, не повідомивши своєму слузі, хто сидітиме на троні після тебе?»</p>
<p>28 Тоді цар Давид сказав: «Покличте Батшебу». Тож вона явилася перед царем.</p>
<p>29 І цар пообіцяв: «Воістину, як істинне й те, що Господь живий, Який рятував мене від усіх незгод,</p>
<p>30 сьогодні я виконаю те, в чому поклявся тобі Господом Богом Ізраїлю: Соломон, твій син, стане царем після мене і сидітиме на моєму троні, на моєму місці».</p>
<p>31 Тоді Батшеба вклонилася низько долілиць, впала на коліна перед царем, кажучи: «Нехай мій володар, цар Давид, живе вічно!»</p>
<p>32 Цар Давид сказав: «Покличте священика Задока, пророка Натана і Бенаю, сина Єгояди». Коли вони стали перед царем,</p>
<p>33 він сказав їм: «Візьміть слуг свого володаря, посадіть мого сина Соломона на мого власного мула й відвезіть його до Ґіхона. * [( <em>Ґіхон </em>Джерело на сході від Єрусалима. )]</p>
<p>34 А там нехай священик Задок і пророк Натан помажуть і проголосять його царем Ізраїлю. Сурміть і вигукуйте: „Хай живе цар Соломон!”</p>
<p>35 Тоді піднімайтеся з ним, він повинен прийти та сісти на троні і царювати замість мене. Я призначив його правителем Ізраїлю та Юдеї».</p>
<p>36 Беная, син Єгояди, відповів цареві: «Амінь! Нехай Господь, Бог мого володаря царя, так само проголосить це.</p>
<p>37 Раз Господь був з моїм володарем царем, нехай він буде з Соломоном, щоб звеличити його трон навіть понад трон мого володаря, царя Давида!»</p>
<p>38 Тож священик Задок, пророк Натан, Беная, син Єгояди, керетійці й пелетійці спустились і посадили Соломона на мула царя Давида і супроводжували його до Ґіхона.</p>
<p>39 Священик Задок узяв ріг мирра зі священного намету, помазав і проголосив Соломона царем. Тоді вони засурмили, і всі люди загукали: «Хай живе цар Соломон!»</p>
<p>40 І всі люди піднялися за ним, грали на флейтах і раділи так, що вся земля тремтіла від того галасу.</p>
<p>41 Адонія й усі гості, що були в нього, почули те, бо вони якраз закінчували своє свято. Почувши звуки сурм, Йоав спитав: «Що означає цей гамір у місті?»</p>
<p>42 Він іще не договорив, як прибув Йонатан, син священика Авіатара. Адонія сказав: «Заходь, така гідна людина, як ти, повинна принести добру звістку». * [( <em>гідна людина </em>Або «поважна людина». )]</p>
<p>43 «Зовсім ні! — Відповів Йонатан. — Наш володар цар Давид зробив царем Соломона.</p>
<p>44 Цар послав з ним священика Задока, пророка Натана, Бенаю, сина Єгояди, керетійців та пелетійців, і вони посадили Соломона на царського мула,</p>
<p>45 а священик Задок і пророк Натан помазали Соломона й проголосили його царем на Ґіхоні. Звідти вони піднялися з радісними вигуками до міста, і місто почало радіти разом з ними. Саме цей гамір ви чуєте.</p>
<p>46 Більше того, Соломон зайняв своє місце на царському троні.</p>
<p>47 А ще царські урядовці прийшли привітати нашого володаря, царя Давида, кажучи: „Нехай твій Бог зробить ім’я Соломона ще знаменитішим, ніж твоє, а трон його величнішим за твій!” І цар шанобливо вклонився на своєму ліжкові</p>
<p>48 й сказав: „Нехай славиться Господь Бог Ізраїлю, Який дозволив моїм очам бачити мого наступника, що сидить на моєму троні сьогодні!”»</p>
<p>49 Тут усі гості Адонії злякалися, повскакували й порозбігалися.</p>
<p>50 Але Адонія, боячись Соломона, пішов і вхопився за роги жертовника. * [( <em>вхопився… жертовника </em>Якщо людина трималася за роги вівтаря, то це означало, що вона молила пробачення, та її не треба було наказувати покаранням. )]</p>
<p>51 Тоді Соломону сказали: «Адонія боїться царя Соломона і вхопився за роги жертовника». Він сказав: «Нехай цар Соломон заприсягнеться мені сьогодні, що не скарає мечем свого слугу».</p>
<p>52 Соломон відповів: «Якщо він поведеться як чоловік з гідністю, жодної волосини не впаде з його голови, але якщо в ньому знайдеться зло, він помре».</p>
<p>53 Тоді цар Соломон відправив людей, і вони забрали Адонію від жертовника. Адонія підійшов і вклонився царю Соломону, і Соломон сказав: «Іди собі додому».</p>

<h4>Розділ 2</h4>
<p>1 Коли прийшов час Давидові помирати, він залишив заповіт своєму сину Соломону.</p>
<p>2 «Я скоро піду шляхом, яким іде весь світ, — сказав він. — Тож будь міцним, покажи себе справжнім чоловіком.</p>
<p>3 Зважай на настанови Господа твого Бога: іди Його дорогою і дотримуйся Його вказівок і наказів, Його законів та вимог, як написано в Законі Мойсеєвому, щоб міг ти досягти успіху в усьому, хоч би що робив, і всюди, хоч би куди пішов,</p>
<p>4 щоб Господь міг виконати дану мені обіцянку. Ось що обіцяв Господь: „Якщо твої нащадки зважатимуть на те, як жити, якщо вони віддано йтимуть переді Мною з усім серцем і всією душею, вони завжди сидітимуть на троні Ізраїлю”.</p>
<p>5 Зараз ти сам знаєш, що зробив Йоав, син Зеруї, зі мною, а також з двома командуючими ізраїльського війська: Авнером, сином Нера, і Амазою, сином Єтера. Він убив їх, проливши їхню кров у мирний час, як у битві. І цією кров’ю забруднив свій пасок і сандалі на ногах.</p>
<p>6 Зроби як вважаєш за потрібне, але відніми у нього життя, не давши його голові посивіти.</p>
<p>7 Будь милостивий до синів Барциллая з Ґілеада і дозволь їм бути одними з тих, хто їсть за твоїм столом. Вони були на моєму боці, коли я втікав від твого брата Авесалома.</p>
<p>8 І пам’ятай що, при тобі є Шимей, син Ґери, з коліна Веніаминового, з Багурима, який прокляв мене страшним прокляттям того дня, коли я йшов до Маганаїма. Коли він зустрів мене при Йордані, я заприсягнувся йому Господом: „Я не страчу тебе мечем”.</p>
<p>9 Та зараз не вважай його невинним. Ти чоловік мудрий, ти знатимеш, що з ним робити. Зведи його сиву голову в Шеол у крові».</p>
<p>10 Тоді Давид відійшов спочивати зі своїми батьками й був похований у місті Давидовім.</p>
<p>11 Він царював сорок років в Ізраїлі: сім років у Хевроні й тридцять три в Єрусалимі.</p>
<p>12 Тож Соломон сів на трон свого батька Давида і надійно зміцнив свою владу.</p>
<p>13 Тоді Адонія, син Хаґґіта, прийшов до Батшеби, матері Соломона. Батшеба спитала його: «Ти прийшов з миром?» Він відповів: «Так, з миром».</p>
<p>14 Тоді додав: «Я маю тобі щось сказати». Вона промовила: «Можеш говорити».</p>
<p>15 «Як знаєш, — сказав він, — царство було моїм. Весь Ізраїль дивився на мене як на свого царя. Але все змінилося, і царство перейшло до мого брата, оскільки воно судилося йому Господом.</p>
<p>16 Зараз я маю єдине прохання до тебе. Не відмов мені». Вона промовила: «Можеш просити».</p>
<p>17 Тож він повів далі: «Будь ласка, попроси царя Соломона віддати за мене шунамитянку Авішаґ. Він не відмовить тобі».</p>
<p>18 «Гаразд, — відповіла Батшеба, — я поговорю з царем про тебе».</p>
<p>19 Коли Батшеба прийшла до царя Соломона, щоб поговорити з ним про Адонію, цар підвівся їй назустріч, низько вклонився й сів на трон. Принесли трон для матері царя, і вона сіла по праву руку від нього.</p>
<p>20 «Я маю одне дрібне прохання до тебе, — сказала вона, — не відмов мені». Цар відповів: «Тож проси, мамо моя, я не відмовлю тобі».</p>
<p>21 То вона сказала: «Нехай шунамитянка Авішаґ стане дружиною твого брата Адонії».</p>
<p>22 Цар Соломон відповів матері: «Чому ти просиш шунамитянку Авішаґ для Адонії? Ти можеш так само попросити для нього царство, зрештою він мій старший брат, для нього та для священика Авіатара і Йоава, сина Зеруї!»</p>
<p>23 Тоді цар Соломон заприсягнувся Господом: «Нехай Бог вчинить зі мною так і навіть гірше, якщо Адонія не заплатить життям за це прохання!</p>
<p>24 А тепер, так само певно, як і те, що Господь живий, Той, Який всадовив мене в безпеці на трон батька мого Давида, і, як обіцяв, заснував династію для мене, клянуся у тому, що Адонія сьогодні помре!»</p>
<p>25 Отож, цар Соломон дав наказ Бенаї, сину Єгояди, і той вбив Адонію.</p>
<p>26 Священику Авіатару цар сказав: «Повертайся на свої поля в Анатоті. Ти заслуговуєш на смерть, але я не вб’ю тебе зараз, оскільки ти ніс ковчег Господа Бога перед моїм батьком Давидом і ділив з ним усі труднощі».</p>
<p>27 Так Соломон вигнав Авіатара зі священицтва Господнього, виконуючи слова Господа, сказані в Шило про оселю Елі.</p>
<p>28 Коли новина дійшла до Йоава, який був у змові з Адонією, але не Авесаломом, він утік у намет Господній і вхопився за роги жертовника. * [( <em>вхопився… жертовника </em>Якщо людина трималася за роги вівтаря, то це означало, що вона молила пробачення, та її не треба було наказувати покаранням.<br><em>Авесаломом </em>Цей варіант міститься виключно у древньогебрейських та латинських рукописах. У древньогрецьких перекладах — «Соломоном». )]</p>
<p>29 Царю Соломону сказали, що Йоав утік у намет Господній і зараз стоїть біля жертовника. Соломон наказав Бенаї, сину Єгояди: «Йди забий його!»</p>
<p>30 Тоді Беная ввійшов у намет Господній і сказав Йоаву: «Цар наказав: „Виходь!”» Але той відповів: «Ні, я помру тут». Беная доповів цареві: «Ось як Йоав відповів мені».</p>
<p>31 І цар наказав Бенаї: «Роби, як він каже. Убий і поховай його, і тим змиєш з мене та роду мого батька невинну кров, яку пролив Йоав.</p>
<p>32 Господь відплатить йому за кров, яку він пролив. Мій батько Давид не знав, що він напав на двох чоловіків і вбив їх мечем. Обидва вони: Авнер, син Нера, командуючий ізраїльським військом та Амаза, син Єтера, командуючий юдейським військом, були кращими й справедливішими від нього.</p>
<p>33 Нехай провина за їхню кров назавжди ляже на голову Йоава та його нащадків. А в Давида та його нащадків, його роду та його трону нехай назавжди буде мир Господній».</p>
<p>34 Тож Беная, син Єгояди, пішов, ударив Йоава і вбив його. Він був похований у своїй власній землі в пустелі. * [( <em>похований… землі </em>Або «похований у своїй могилі». )]</p>
<p>35 Цар призначив Бенаю, сина Єгояди, керувати військом замість Йоава й замінив Авіатара священиком Задоком.</p>
<p>36 Тоді цар послав по Шимея і сказав йому: «Зведи собі будинок в Єрусалимі й живи там, але нікуди звідти не йди.</p>
<p>37 Того дня, коли підеш і перетнеш долину Кідрон, можеш бути певний, що помреш. Твоя кров буде на тобі».</p>
<p>38 Шимей відповів цареві: «Те що ти кажеш, правильно. Твій слуга робитиме так, як мій володар-цар сказав». І Шимей довго жив у Єрусалимі.</p>
<p>39 Але через три роки двоє рабів Шимея втекли до Ахіша, сина Мааки, царя Ґата, і Шимею сказали: «Твої раби в Ґаті».</p>
<p>40 Тут він осідлав свого віслюка й подався до Ахіша, до Ґата шукати своїх рабів. Так Шимей пішов і привів назад своїх рабів із Ґата.</p>
<p>41 Коли Соломону сказали, що Шимей пішов з Ізраїлю до Ґата й повернувся,</p>
<p>42 цар покликав Шимея і сказав йому: «Чи я не наполягав на тому, щоб ти заприсягнувся Господом, і чи не застерігав я тебе: „Того дня, коли ти підеш кудись звідси, можеш бути певний — ти помреш?” Тоді ти сказав мені: „Те, що ти кажеш справедливо. Я підкорятимуся”.</p>
<p>43 Чому ж ти тоді не дотримався клятви Господу й не підкорився моєму наказу?»</p>
<p>44 Цар також сказав Шимею: «В серці своєму ти знаєш все те зло, яке ти зробив батькові моєму, Давидові. Тепер Господь відплатить тобі за всі твої лихі вчинки.</p>
<p>45 Але цар Соломон буде благословенний, і Давидів трон завжди стоятиме перед Господом».</p>
<p>46 По тому цар дав наказ Бенаї, сину Єгояди, і той пішов, вдарив Шимея і вбив його. Царство тепер міцно затвердилося в Соломонових руках.</p>

<h4>Розділ 3</h4>
<p>1 Соломон уклав союз з фараоном, царем Єгипту, і одружився з його дочкою. Він узяв її до міста Давидового, поки не закінчиться будівництво його палацу й храму Господнього, а також муру навколо Єрусалима.</p>
<p>2 Люди, однак, і досі приносили жертви на узвишшях, оскільки храм іще не був збудований в ім’я Господнє.</p>
<p>3 Соломон виказував свою любов Господу, поводячись згідно з заповітом свого батька Давида, за винятком лише того, що приносив жертви й спалював запашне куріння на узвишшях.</p>
<p>4 Цар пішов до Ґівеона, щоб принести жертву, оскільки це було найважливіше узвишшя, і Соломон приніс у жертву на вівтарі тисячу всеспалень.</p>
<p>5 Уночі в Ґівеоні Соломону явився Господь уві сні, і Бог сказав: «Проси, що хочеш, щоб Я дав тобі».</p>
<p>6 Соломон відповів: «Ти виявив велику милість до Свого слуги, мого батька Давида, оскільки він був Тобі відданий, чесний і справедливий серцем своїм. Ти пішов далі у доброті Своїй до нього й дав йому сина, щоб сьогодні він сидів на троні.</p>
<p>7 Тепер, Господи мій Боже, Ти зробив Свого слугу царем замість мого батька Давида. Але я лише маленька дитина і не знаю, як виконувати свої обов’язки.</p>
<p>8 Твій слуга тут серед народу, обраного Тобою, великого народу, завеликого, щоб його порахувати.</p>
<p>9 Тож дай Своєму слузі проникливе серце, щоб правити Твоїм великим народом і розрізняти добро і зло. Бо хто ж інакше у змозі правити Твоїм великим народом?»</p>
<p>10 Господь був втішений, що Соломон попросив його про це.</p>
<p>11 Тож Господь сказав йому: «Оскільки ти попросив про це, а не про довге життя чи багатство для себе, не просив про смерть своїм ворогам, а просив про вміння розпізнавати й вершити справедливість,</p>
<p>12 Я зроблю те, про що ти просиш. Я дам тобі мудре й проникливе серце, таке, щоб не було нікого, рівного тобі в минулому й нікого рівного тобі в майбутньому.</p>
<p>13 Більше того, Я дам тобі те, про що ти не просив: багатство і шану, тож за життя твоє не буде царів, рівних тобі.</p>
<p>14 А якщо ти йтимеш Моїм шляхом і підкорятимешся Моїм наказам і настановам, як Давид, твій батько, Я дам тобі довге життя».</p>
<p>15 Тоді Соломон прокинувся і зрозумів, що це був сон. Він повернувся до Єрусалима, став перед ковчегом Заповіту Господнього і приніс жертви всеспалення та мирні жертви. По тому влаштував бенкет для всього свого двору.</p>
<p>16 Якось прийшли до царя дві повії і стали перед ним.</p>
<p>17 Одна з них сказала: «Мій володарю, ця жінка і я живемо в одному будинку. Я народила дитину, коли вона була там зі мною.</p>
<p>18 Через три дні після народження моєї дитини ця жінка також повила. У будинку нікого, крім нас двох, не було.</p>
<p>19 Вночі син цієї жінки помер, бо вона лягла на нього.</p>
<p>20 Тож вона піднялася серед ночі і взяла мого сина від мене, поки я, слуга твоя, спала. Вона поклала його біля своїх грудей, а свого мертвого сина — біля моїх грудей.</p>
<p>21 Наступного ранку я встала, щоб подбати про свого сина, а він мертвий. Але коли я ближче придивилася до нього у вранішньому світлі, то побачила, що це не мій син, якого я народила».</p>
<p>22 Інша жінка сказала: «Ні! Живий — це мій син, а мертвий — твій». Але перша наполягала: «Ні! Мертвий — це твій, а живий — мій». І так вони сперечалися перед царем.</p>
<p>23 Цар сказав: «Ця каже: „Мій син живий, а твій — мертвий!” — в той час, як інша каже: „Ні! Твій син мертвий, а мій — живий!”»</p>
<p>24 Тоді цар сказав: «Принесіть мені меч». Царю принесли меч.</p>
<p>25 Він тоді наказав: «Розрубайте живу дитину надвоє і дайте одну половину одній жінці, а другу — другій».</p>
<p>26 Та жінка, син якої був живий, сповнилася жалю до нього і сказала цареві: «Будь ласка, володарю мій, віддай їй живу дитину! Не вбивай її!» Але інша сказала: «Ні я, ні ти не матимемо його. Розділіть його надвоє!»</p>
<p>27 Тоді цар дав наказ: «Віддайте живу дитину першій жінці. Не вбивайте її, вона — її мати».</p>
<p>28 Коли весь Ізраїль почув вирок, який виніс цар, усі сповнилися захвату перед царем, оскільки вони побачили, що він має мудрість від Бога чинити правосуддя. * [( <em>мудрість від Бога </em>Або «велика мудрість». )]</p>

<h4>Розділ 4</h4>
<p>1 Тож цар Соломон правив усім Ізраїлем.</p>
<p>2 А це були його старші урядовці: Азарія, син Задока, — священик,</p>
<p>3 Елігорет і Агіжа, сини Шиші, — писарі, Єгошафат, син Агілуда, записував події, які трапилися у країні,</p>
<p>4 Беная, син Єгояди, — головнокомандуючий, Задок і Авіатар — священики,</p>
<p>5 Азарія, син Натана, — на чолі окружних урядовців, Завуд, син Натана — священик і особистий радник царя,</p>
<p>6 Агішар дбав про палац, Адонірам, син Авди, був на чолі робочої сили.</p>
<p>7 Соломон мав також дванадцять окружних управлінців над усім Ізраїлем, які постачали провізію для царя та царського дому. Кожен мав забезпечувати царя протягом одного місяця на рік.</p>
<p>8 Ось їхні імена: Бен-Гур — у горах Ефраїмових;</p>
<p>9 Бен-Декер — у Маказі, Шаалвімі, Бет-Шемеші та Елон-Бетганані;</p>
<p>10 Бен-Гесед — в Аруввоті (йому було підпорядковано всі землі Хефера та Соко);</p>
<p>11 Бен-Авінадав — у Нафат-Дорі (він був одружений з Тафат, дочкою Соломона); * [( <em>Нафат-Дорі </em>Або «на висотах Дору». )]</p>
<p>12 Ваана, син Агілуда, — у Таанасі й Меґіддо, і по всьому Бет-Шеану, що поруч із Заретаном нижче Єзреела, від Бет-Шеана до Авель-Мехоли й аж до Йокмеама;</p>
<p>13 Бен-Ґевер — у Рамот-Ґілеаді (йому було доручено поселення Яїра, сина Манассії, у Ґілеаді, а також земля Арґов у Башані й шістдесят великих міст, обнесених стінами, з бронзовими засувами на брамах);</p>
<p>14 Агінадав, син Іддо, — у Маганаїмі;</p>
<p>15 Агімааз — у Нафталі (він одружився з дочкою Соломона Басемат);</p>
<p>16 Ваана, син Хушая, — в Ашері й Алоті;</p>
<p>17 Єгошафат, син Паруа, — в Іссаха́рі;</p>
<p>18 Шимей, син Ели, — у Веніамині;</p>
<p>19 Ґевер, син Урі, — в Ґілеаді (країні Сихона, царя аморійців, і в країні Оґа, царя Башану). Він був єдиним управителем над цим районом.</p>
<p>20 Народ Юдеї та Ізраїлю був таким численним, як пісок на морському узбережжі. Вони їли, вони пили й були щасливі.</p>
<p>21 Тож Соломон правив царством від ріки Євфрат до землі филистимської, до самих кордонів єгипетських. Ці країни сплачували данину й підкорялися Соломонові протягом усього його життя.</p>
<p>22 Щодня у Соломона на харчування йшло тридцять корів борошна дрібного помолу й шістдесят корів борошна грубого помолу, * [( <em>шістдесят корів </em>Приблизно 13200 літрів.<br><em>тридцять корів </em>Приблизно 6600 літрів. )]</p>
<p>23 десять волів відгодованих у стійлі волів, двадцять волів, відгодованих на пасовиськах і сотня овець та козлів, а також олені, газелі, самці косуль та добірна дичина.</p>
<p>24 Бо він царював над усім царством на захід від Ріки, від Тіфси до Ґази, і був мир у всіх кінцях його царства.</p>
<p>25 За життя Соломона Юдея та Ізраїль від Дана до Беершеби, жили в безпеці, кожен чоловік під своєю лозою та фіґовим деревом.</p>
<p>26 Соломон мав чотири тисячі стаєнь для коней, що возили колісниці, і дванадцять тисяч коней. * [( <em>чотири тисячі </em>Цей варіант міститься виключно у древньогрецьких текстах. Древньогебрейські рукописи мають «сорок тисяч». Див.: <a href='/ukr_umt/14/9/25'>2 Хр. 9:25</a>. )]</p>
<p>27 Окружні урядовці, кожен у свій місяць, поставляли поживу царю Соломону та всім, хто їв за царським столом. Їжі було більше, ніж достатньо для всіх них.</p>
<p>28 Вони також приносили в належне місце ячмінь і солому для коней, що возили колісниці, та для інших коней.</p>
<p>29 Бог дав Соломонові мудрість і великий розум, і незмірне розуміння всіх речей, таке широке, як пісок на морському узбережжі.</p>
<p>30 Мудрість Соломонова була більшою від мудрості всіх людей Сходу, більше від усієї мудрості Єгипту.</p>
<p>31 Він був мудріший за будь-яку іншу людину, включаючи Етана езрагіта, мудріший за Гемана, Калкола і Дарду, синів Магола. Слава його линула до всіх довколишніх народів.</p>
<p>32 Соломон написав три тисячі притч, і пісень його нараховують тисячу п’ять. * [( <em>написав </em>Буквально «розповів». )]</p>
<p>33 Він змальовував життя рослин від ливанського кедру до іссопу, який росте на стінах. Він також навчав про тварин і птахів, плазунів і риб.</p>
<p>34 Люди всіх народів приходили дослухатися до Соломонової мудрості, послані всіма царями світу, які чули про його мудрість.</p>

<h4>Розділ 5</h4>
<p>1 Коли Гірам, цар Тира, почув, що Соломона проголошено царем, наступником його батька Давида, він вирядив посланців до Соломона, оскільки завжди підтримував дружні стосунки з Давидом.</p>
<p>2 Соломон надіслав у відповідь послання до Гірама:</p>
<p>3 «Тобі відомо, що через тягар воєн, що тиснув на мого батька Давида з усіх боків, він не міг звести храм в ім’я Господнє, поки Господь не кинув ворогів до ніг його.</p>
<p>4 Але зараз Господь Бог дав мені перепочинок з усіх боків, і немає зараз ні ворогів, ні небезпеки.</p>
<p>5 Тому я збираюся збудувати храм в ім’я Господнє, як Господь наказував моєму батькові Давиду. Він сказав: „Твій син, якого Я посаджу на трон на твоє місце, збудує храм в ім’я Моє”.</p>
<p>6 Тож дай наказ, щоб зрубали для мене кедри Ливану. Мої слуги працюватимуть разом із твоїми, і я заплачу тобі за твоїх людей, хоч яку плату ти б призначив. Ти знаєш, що ми не маємо більш вправних лісорубів, ніж сидоняни». * [( <em>лісорубів </em>Або «теслярів». )]</p>
<p>7 Коли Гірам почув Соломонове послання, він дуже втішився і сказав: «Дякую Господу, благословляю Його сьогодні, бо він дав Давидові мудрого сина, щоб правити цим великим народом».</p>
<p>8 Тож Гірам передав такі слова Соломону: «Я дістав послання, яке ти надіслав мені, і робитиму все, що тобі потрібно, щоб забезпечувати тебе кедровими та сосновими колодами.</p>
<p>9 Мої люди переправлять їх вниз із Ливану до моря. Потім я сплавлю їх плотами морем до зазначеного тобою місця. Там я розв’яжу їх, і ти зможеш їх забрати. А ти за це забезпечуватимеш харчами мій царський двір».</p>
<p>10 Таким чином Гірам поставляв Соломону необхідні кедрові та соснові колоди,</p>
<p>11 і Соломон дав Гіраму двадцять тисяч корів пшениці, щоб годувати царський двір, це крім двадцяти тисяч батів оливи. Соломон рік за роком надсилав усе це Гірамові. * [( <em>двадцять тисяч корів </em>Приблизно 4400000 л.<br><em>двадцять тисяч батів </em>Приблизно 440000 л. )]</p>
<p>12 Господь дав Соломону мудрість, як Він йому обіцяв. Були мирні стосунки між Гірамом та Соломоном, і обидва вони дійшли згоди.</p>
<p>13 Цар Соломон покликав до себе робітників з усього Ізраїлю — тридцять тисяч чоловік.</p>
<p>14 Він посилав їх до Ливану змінами по десять тисяч на місяць, тож вони проводили один місяць у Ливані й два місяці вдома. Робітників очолював Адонірам.</p>
<p>15 Соломон мав сімдесят тисяч носіїв і вісімдесят тисяч каменярів на горі,</p>
<p>16 а також три тисячі триста десятників, які наглядали за виконанням робіт і керували робітниками.</p>
<p>17 За наказом царя вони взяли з каменоломень великі валуни якісного каменя, щоб зробити фундамент храму з добре обробленого каменя.</p>
<p>18 Теслі Соломона та Гірама і люди Ґевала вирізьбили й підготували деревину й камінь для будівництва храму.</p>

<h4>Розділ 6</h4>
<p>1 Чотириста вісімдесятого року після того, як ізраїльтяни пішли з Єгипту, на четвертому році Соломонового правління Ізраїлем, у місяць Зив, другий місяць, він почав будувати храм Господній.</p>
<p>2 Храм, який цар Соломон збудував Господові, був шістдесят ліктів завдовжки, двадцять завширшки і тридцять заввишки. * [( <em>шістдесят ліктів </em>Приблизно 30 м.<br><em>тридцять ліктів </em>Приблизно 15 м. )]</p>
<p>3 Ґанок перед центральною залою храму збільшував храм ушир на двадцять ліктів і додавав десять ліктів перед храмом. * [( <em>двадцять ліктів </em>Приблизно 10 м.<br><em>десять ліктів </em>Приблизно 5 м. )]</p>
<p>4 Він зробив ряд вікон зверху, вузьких ззовні і широких зсередини, що освітлювали хори у храмі.</p>
<p>5 У стінах центральної зали та внутрішнього святилища він збудував приміщення навколо споруди, де містилися бокові кімнати.</p>
<p>6 Нижній поверх був п’ять ліктів заввишки, середній поверх — шість ліктів і третій — сім. Він зробив зовнішні балки довкола храму, щоб не тримати їх у стінах храму. * [( <em>сім ліктів </em>Приблизно 3,5 м.<br><em>п’ять ліктів </em>Приблизно 2,5 м.<br><em>шість ліктів </em>Приблизно 3 м. )]</p>
<p>7 При будівництві храму використовувалися камені, обтесані в каменоломні. І навколо храму при його будівництві не чутно було стуку ні молотка, ні долота, ані якого іншого залізного інструмента.</p>
<p>8 Вхід до нижнього поверху був з південного боку храму; сходи вели нагору до середнього рівня, а звідти до третього.</p>
<p>9 Тож він звів храм і завершив будівництво, поклавши балки та кедрові обшивні дошки.</p>
<p>10 І ще він збудував бічні кімнати навколо всього храму. Кожна була п’ять ліктів заввишки; вони приєднувалися до храму кедровими балками.</p>
<p>11 Слово Господнє дійшло до Соломона:</p>
<p>12 «Щодо будівництва цього храму, то якщо йтимеш за Моїми наказами, дослухатимешся до Моїх вказівок, виконуватимеш Мої настанови й підкорятимешся їм, Я виконаю, втіливши в тобі, обіцянку, яку давав батькові твоєму, Давидові.</p>
<p>13 І Я житиму серед ізраїльтян і не залишу Мій ізраїльський народ».</p>
<p>14 Тож Соломон звів храм, завершив його будівництво.</p>
<p>15 Він обшив внутрішні стіни кедровими дошками, наклавши їх від підлоги до стелі, й покрив підлогу храму сосновими дошками.</p>
<p>16 Він відокремив двадцять ліктів у задній частині храму кедровими дошками від підлоги до стелі, щоб утворити внутрішнє святилище — Святеє Святих.</p>
<p>17 Серединна зала перед цією кімнатою була сорок ліктів завдовжки. * [( <em>сорок ліктів </em>Приблизно 20 м. )]</p>
<p>18 Зсередини храм був обшитий кедром, на якому вирізьблено гарбузи та розквітлі квіти. Все було кедровим, не було видно жодного каменя.</p>
<p>19 Він підготував внутрішнє святилище у найсвятішому місці храму, щоб там поставити ковчег Заповіту Господнього.</p>
<p>20 Внутрішнє святилище було двадцять ліктів завдовжки, двадцять завширшки і двадцять заввишки. Він позолотив святилище зсередини й обшив вівтар кедром. * [( <em>двадцять ліктів </em>Приблизно 10 м. )]</p>
<p>21 Соломон покрив храм зсередини щирим золотом і простягнув золоті ланцюги через передню частину внутрішнього святилища, покритого золотом.</p>
<p>22 Отже, він усе всередині покрив золотом. Він також покрив золотом вівтар, який належав до внутрішнього святилища.</p>
<p>23 У внутрішньому святилищі він зробив двох Херувимів з оливкового дерева, кожен по десять ліктів заввишки. * [( <em>десять ліктів </em>Приблизно 5 м. )]</p>
<p>24 Одне крило кожного з Херувимів було п’ять ліктів завдовжки, і друге п’ять ліктів — десять ліктів від края одного крила до края другого.</p>
<p>25 Другий Херувим також мав десять ліктів, оскільки обидва Херувими були однакові за розміром та формою.</p>
<p>26 Висота кожного Херувима була десять ліктів.</p>
<p>27 Він помістив Херувимів з розпростертими крилами у внутрішній кімнаті храму. Одне крило Херувима торкалося стіни, і їхні крила торкалися одне одного всередині кімнати.</p>
<p>28 Він покрив Херувимів золотом.</p>
<p>29 На стінах по всьому храму і у внутрішній, і в зовнішній кімнатах він викарбував Херувимів, пальми та розквітлі квіти.</p>
<p>30 Він також покрив підлогу як внутрішньої, так і зовнішньої кімнат храму золотом.</p>
<p>31 Для входу до внутрішнього святилища він зробив двері з оливкового дерева з п’ятибічним одвірком.</p>
<p>32 І на двох дверях з оливкового дерева він вирізьбив Херувимів, пальми й розквітлі квіти і покрив Херувимів та пальми щирим золотом.</p>
<p>33 Так само він зробив чотирибічні одвірки з оливкового дерева для входу до серединної зали.</p>
<p>34 Він також зробив двоє соснових дверей. Кожні з дверей мали дві створки, що поверталися на завісах.</p>
<p>35 Він вирізьбив Херувимів, пальми й розквітлі квіти на них і покрив їх подекуди золотом поверх різьблення.</p>
<p>36 І збудував він також внутрішнє подвір’я з трьома ярусами з обробленого каменя й одним ярусом з оздоблених кедрових балок.</p>
<p>37 Фундамент храму Господнього був закладений на четвертий рік у місяць Зив.</p>
<p>38 На одинадцятий рік у місяць Вул, восьмий місяць, храм було закінчено в усіх деталях згідно з задумом. Соломон зводив його сім років.</p>

<h4>Розділ 7</h4>
<p>1 Тринадцять років знадобилося Соломону, щоб закінчити будівництво свого палацу.</p>
<p>2 Він збудував палац Ливанського Лісу, що був сто ліктів завдовжки, п’ятдесят завширшки й тридцять заввишки з чотирма рядами кедрових колон, які підтримували оздоблені кедрові балки. * [( <em>сто ліктів </em>Приблизно 50 м.<br><em>п’ятдесят ліктів </em>Приблизно 25 м.<br><em>тридцять ліктів </em>Приблизно 15 м.<br><em>чотирма </em>Цей варіант міститься виключно у древньогрецьких текстах. Древньогебрейські рукописи мають «трьома». )]</p>
<p>3 Дах був зроблений з кедра поверх балок, що трималися на колонах — сорок п’ять балок, по п’ятнадцять у кожному ряду.</p>
<p>4 Вікна були високо, по три — одне навпроти іншого.</p>
<p>5 Всі двері мали чотирикутні рами, які розташовувалися по троє в передній частині, — одна навпроти іншої.</p>
<p>6 Він збудував колонаду завдовжки п’ятдесят ліктів і завширшки тридцять. Перед нею була галерея з дахом, що тримався на стовпах.</p>
<p>7 Він збудував тронну залу, залу Правосуддя, де мав виносити присуди, і обшив її кедром від підлоги до стелі.</p>
<p>8 А палац, у якому він мав жити, стояв на іншому подвір’ї за залом правосуддя й мав такий самий вигляд. Соломон зробив такий самий палац, як ця зала, для фараонової дочки, з якою він одружився.</p>
<p>9 Усі ці споруди від зовнішніх стін до великого подвір’я та від фундаменту до карнизів були зроблені з цеглин високоякісного каменя, обтесаних за розміром і оброблених пилкою зсередини і ззовні.</p>
<p>10 Фундамент було покладено з великих каменів високої якості. Завдовжки деякі з них були десять ліктів, а деякі — вісім. * [( <em>вісім ліктів </em>Приблизно 4 м. )]</p>
<p>11 Згори були високоякісні камені, обтесані за розміром, і кедрові балки.</p>
<p>12 Велике подвір’я охоплювала стіна в три яруси, оздоблена каменем і один ярус оброблених кедрових балок, так само як і внутрішнє подвір’я храму Господнього з його ґанком.</p>
<p>13 Цар Соломон послав людей до Тира, щоб привели Гурама, * [( <em>Гурама </em>Або «Гірама». )]</p>
<p>14 мати якого була вдовою з роду Нафталі, а батько був з Тира, майстром по бронзі. Гурам був надзвичайно обдарований і досвідчений в усіх видах робіт з бронзою. Він прийшов до царя Соломона й виконав усю роботу, яку було йому доручено.</p>
<p>15 Він відлив дві бронзові колони, кожна була вісімнадцять ліктів заввишки дванадцять ліктів довкруги та вісім ліктів завтовшки. * [( <em>вісімнадцять ліктів </em>Приблизно 9 м.<br><em>дванадцять ліктів </em>Приблизно 6 м.<br><em>та вісім ліктів завтовшки </em>Цей варіант міститься виключно у древньогрецьких текстах. )]</p>
<p>16 Він також зробив дві капітелі з литої бронзи, щоб установити зверху на колони. Кожна капітель була п’ять ліктів заввишки.</p>
<p>17 Мережі переплетених ланцюгів гірляндами звисали з капітелей колон, по сім на кожній капітелі.</p>
<p>18 Він відлив два ряди гранатів, що оточували кожну мережу, щоб прикрасити капітелі згори на колонах. Так само він зробив з кожною капітеллю.</p>
<p>19 Капітелі колон на ґанку були у формі лілій, по чотири лікті заввишки. * [( <em>чотири лікті </em>Приблизно 2 м. )]</p>
<p>20 Капітелі обох колон над опуклостями біля мережі оточувало по двісті гранатів у ряд.</p>
<p>21 Він встановив колони у портику храму. Колону з південної сторони він назвав Якин, а північну колону — Воаз.</p>
<p>22 Капітелі зверху мали форму лілій. Так робота над колонами була закінчена.</p>
<p>23 Він зробив кругле Море з литого металу, розміри якого були десять ліктів від краю до краю і п’ять ліктів заввишки. Довкола воно становило тридцять ліктів. * [( <em>Море </em>Величезна бронзова діжа, котру звали «Морем».<br><em>тридцять ліктів </em>Приблизно 15 м. )]</p>
<p>24 Під вінцем його оточували гарбузи — по десять на лікоть. Гарбузи були розташовані в два ряди й становили одне ціле з Морем.</p>
<p>25 Море стояло на дванадцяти бронзових биках: троє дивилися на північ, троє — на захід, троє — на південь і троє — на схід. Море трималося на них зверху, задами вони були обернені всередину.</p>
<p>26 Воно було завтовшки в долоню, вінця нагадували вінця келиха і мали вигляд розквітлої лілії. Воно містило дві тисячі батів. * [( <em>одна долоня </em>Приблизно 7,5 см.<br><em>дві тисячі батів </em>Приблизно 44000 л. )]</p>
<p>27 Він також зробив десять рухливих поставців із бронзи; кожен був по чотири лікті завдовжки, чотири завширшки й три заввишки.</p>
<p>28 Ось як ці поставці було зроблено: вони мали бокові панелі, закріплені в рамі.</p>
<p>29 На панелях між рамами були леви, тельці та Херувими — і на рамах також. Під левами та биками і над ними були карбовані вінки.</p>
<p>30 Кожен поставець мав по чотири бронзові колеса з бронзовими осями, по кутах були бронзові підпори для чаш омовіння, з вилитими вінками з кожного боку.</p>
<p>31 Всередині поставці мали маківки один лікоть углиб. Вони були круглими, діаметром у півтора лікті. Навколо гирла йшли гравюри. Стінки поставців були квадратні, а не круглі. * [( <em>один лікоть </em>Приблизно 50 см.<br><em>півтора лікті </em>Приблизно 75 см. )]</p>
<p>32 Чотири колеса було під стінками, і вісі коліс було закріплено на поставці. Діаметр кожного колеса був півтора лікті. Під поставцями було по чотири колеса, а осі коліс було закріплено в поставцях. Діаметр кожного колеса був півтора лікті.</p>
<p>33 Колеса було виготовлено, як колеса колісниці; осі, обводи, спиці та обіддя було зроблено з литого металу.</p>
<p>34 Кожен поставець мав по чотири ручки — по одній на кутах, — вилиті цільно з поставцями.</p>
<p>35 Згори на поставцях був круглий отвір півлікті вглиб. Підпори панелей були закріплені згори на поставцях. * [( <em>півліктя </em>Приблизно 25 см. )]</p>
<p>36 Він вигравував на поставцях: з боків, на підпорах і рамах Херувимів, левів, пальмові дерева та вінки.</p>
<p>37 Так він зробив десять поставців. Вони всі були вилиті з однієї міри й були однакові за розміром та формою.</p>
<p>38 Потім він зробив десять бронзових умивальниць, кожна вміщувала по сорок батів і налічувала чотири лікті в діаметрі, кожна умивальниця стояла на одному з десяти поставців. * [( <em>сорок батів </em>Приблизно 880 л. )]</p>
<p>39 Він розмістив п’ять поставців із південної сторони храму і п’ять з північної. Він розташував Море з південного боку в південно-східному кутку храму.</p>
<p>40 Він також зробив умивальниці, лопатки й кропильниці. Отож Гурам закінчив усі роботи, які він виконував для царя Соломона у храмі Господньому:</p>
<p>41 дві колони; дві чашоподібні капітелі, що прикрашали колони; дві мережані прикраси двох чашоподібних капітелей зверху на колонах;</p>
<p>42 чотириста плодів гранатового дерева для тих мережаних прикрас (два ряди гранатів на кожній мережаній прикрасі, що оздоблювали чашоподібні капітелі зверху на колонах);</p>
<p>43 десять поставців з десятьма умивальницями;</p>
<p>44 Море та дванадцять биків під ним;</p>
<p>45 умивальниці, лопатки й кропильниці. Всі ці предмети, які Гурам зробив для царя Соломона для храму Господнього, були виготовлені з полірованої бронзи.</p>
<p>46 Цар наказав виливати їх у глиняних формах у долині Йордану між Суккотом та Заретаном.</p>
<p>47 Соломон так і не зважив усі ці речі, оскільки їх було надто багато. Вага бронзи лишилася невизначеною.</p>
<p>48 Соломон також зробив усе вмеблювання й прибори, що були в храмі Господньому: золотий вівтар; золотий стіл для хліба присутності;</p>
<p>49 свічники зі щирого золота (п’ять справа і п’ять зліва перед Святеє Святих); квіти з золота, лампади та щипці;</p>
<p>50 зі щирого золота чаші, ножиці для підрізання гноту, кропильниці, тарелі й кадильниці; золоті завіси для дверей внутрішньої кімнати, Святеє Святих, а також двері головної зали храму.</p>
<p>51 Коли цар Соломон закінчив усі роботи по будівництву храму Господнього, він приніс усе, що присвятив його батько Давид: срібло, золото і меблі й передав усе це до скарбниці храму Господнього.</p>

<h4>Розділ 8</h4>
<p>1 Цар Соломон скликав до Єрусалима усіх старійшин Ізраїлю, голів колін та начальників ізраїльських родин, щоб перенести ковчег Господнього Заповіту з Сіону до міста Давида.</p>
<p>2 Всі чоловіки Ізраїлю зібрались у царя Соломона на час свята у місяці Етанімі, сьомому місяці року. * [( <em>час свята </em>Тобто «свята Кущів». Див.: «свято Кущів». )]</p>
<p>3 Коли всі старійшини Ізраїлю прибули, священики і левити взяли ковчег Господній, * [( <em>священики і левити </em>Або «священики з коліна левитів». )]</p>
<p>4 Намет зібрання і всі священні речі в ньому до храму.</p>
<p>5 Цар Соломон разом з усім ізраїльським народом, який зібрався навколо нього, був перед ковчегом, приносячи в жертву незліченну кількість овець та биків.</p>
<p>6 Тоді священики занесли ковчег Господнього Заповіту на його місце — у внутрішнє святилище храму, Святеє Святих, і поставили його під крилами Херувимів.</p>
<p>7 Херувими розпростерли свої крила над ковчегом, прикриваючи його та шести, на яких його несли.</p>
<p>8 Ці шести були такі довгі, що їх кінці було видно зі Святого Місця, що перед внутрішнім святилищем, але не ззовні Святеє Святих. Там вони й по сьогодні.</p>
<p>9 У Ковчезі Заповіту нічого не було, крім двох кам’яних скрижалів, які Мойсей поклав туди на горі Хорев, де Господь уклав Угоду з ізраїльтянами, після їхнього виходу з Єгипту.</p>
<p>10 Коли священики вийшли зі Святого Місця, хмара заповнила храм Господній.</p>
<p>11 І священики не могли відправити службу через цю хмару, бо слава Господа заповнила дім Господній.</p>
<p>12 Тоді Соломон промовив: «Господь створив сонце, яке світитиме у небесах,<br>а Сам сказав, що житиме у темній хмарі.<br> * [( <em>Господь… хмарі </em>Цей варіант міститься виключно у древньогрецьких текстах, у яких 12 та 13 вірші слідують після 53 вірша. У древньогебрейських рукописах — «Господь сказав, що житиме у темній хмарі». )]</p>
<p>13 Я справді збудував прекрасний храм,<br>в якому житимеш Ти вічно».<br></p>
<p>14 В той час, як весь народ Ізраїлю зібрався і стояв там, цар повернувся й благословив його.</p>
<p>15 Тоді він мовив: «Господу хвала, Богу Ізраїлю, Хто власноручно виконав усе, що обіцяв Своїми устами моєму батькові Давиду. Ось що казав Господь:</p>
<p>16 „З того дня, як Я вивів народ Мій ізраїльський з Єгипту, Я не обрав міста в жодному з колін ізраїльських, щоб збудувати Мені храм. Так, зараз Я обрав Єрусалим — місто, у якому прославиться Моє ім’я. Я обрав Давида правити Моїм народом ізраїльським”. * [( <em>Так… ім’я </em>Цей варіант міститься виключно у древньогрецьких текстах. У древньогебрейських рукописах це речення знаходиться тільки у <a href='/ukr_umt/14/6/5-6'>2 Хр. 6:5-6</a>. )]</p>
<p>17 Мій батько Давид дуже хотів збудувати храм в ім’я Господа, Бога Ізраїлю.</p>
<p>18 Але Господь сказав моєму батькові Давиду: „Те, що було в тебе щире бажання побудувати храм в Моє ім’я — це добрий намір.</p>
<p>19 Однак ти не збудуєш храм, а твій син — кров і плоть твоя, саме він збудує храм в ім’я Моє”.</p>
<p>20 Господь дотримався Своєї обіцянки: я царюю після батька мого Давида і сиджу на троні Ізраїлю, як і обіцяв Господь. І я збудував храм в ім’я Господа, Бога Ізраїлю.</p>
<p>21 Я спорудив місце для ковчега з Угодою, яку Господь уклав з батьками нашими, коли вивів їх з Єгипту».</p>
<p>22 Соломон став перед вівтарем Господнім перед усім народом Ізраїлю й простягнув руки до небес</p>
<p>23 і промовив: «О Господи, Боже Ізраїлю, ні на небі, ні на землі немає такого Бога, як Ти. Ти виконуєш Свій Заповіт про любов до слуг Твоїх, які всім серцем дотримуються шляху Твого.</p>
<p>24 Ти виконав Свою обітницю, що дав Своєму слузі Давиду, моєму батькові. Ти устами Своїми пообіцяв і руками Своїми виконав її, як і сьогодні.</p>
<p>25 Тепер, Господи, Боже Ізраїлю, виконай ту обіцянку, яку Ти дав Своєму слузі Давидові, батькові моєму, коли сказав: „Завжди твої сини сидітимуть на троні Ізраїлю, доки вони пильнуватимуть все те, що роблять, як ти це робив”.</p>
<p>26 І тепер, Боже Ізраїлю, нехай здійсниться слово Твоє, яке Ти дав Своєму слузі Давиду, моєму батькові.</p>
<p>27 Та чи справді Бог житиме на землі? Небеса й навіть увесь всесвіт не можуть вмістити Тебе. Наскільки ж менший храм, збудований мною!</p>
<p>28 Отож зглянься на молитву й благання Твого слуги, о Господи мій Боже. Почуй плач і молитву, якими Твій слуга звертається до Тебе цього дня.</p>
<p>29 Нехай очі Твої будуть звернені до цього храму вдень і вночі. Це місце, про яке Ти казав: „Ім’я Моє буде тут”. Тож почуй молитву слуги Свого, який молиться до цього храму.</p>
<p>30 Почуй благання Свого слуги й Свого народу ізраїльського, коли вони молитимуться на цьому місці до Тебе. Почуй з Небес, місця де Ти живеш, а почувши, прости.</p>
<p>31 Якщо хтось вчинить зле проти ближнього свого і стверджуватиме, що він невинний, то він буде змушений прийти до цього вівтаря й присягнутися у своїй невинності.</p>
<p>32 Тоді почуй з Небес і розсуди слуг Своїх: засуди винного й покарай відповідно його вчинкам, та виправдай невинного й нагороди його згідно з його праведністю.</p>
<p>33 Якщо ж ворог переможе Твій народ ізраїльський за те, що він згрішив проти Тебе, але він повернеться знову до Тебе й, сповідуючи ім’я Твоє, молитиметься, пощади проситиме в Тебе в храмі цьому,</p>
<p>34 тоді почуй з Небес і вибач гріхи Твоєму народові ізраїльському й поверни його землю, яку віддав його батькам.</p>
<p>35 Якщо ж небеса зімкнуться й не буде дощу, бо Твій народ згрішив проти Тебе, і коли люди молитимуться на цьому місці й каятимуться іменем Твоїм, відвернувшись від свого гріха, бо Ти наслав страждання на них,</p>
<p>36 тоді почуй їх з Небес і прости гріх слугам Своїм, Своєму народу ізраїльському. Настанови їх на шлях праведного життя й пошли дощ на землю, яка була дана Тобою в спадщину народу Твоєму.</p>
<p>37 Коли ж на землю прийдуть голод або чума, або почнуть гинути рослини від іржі, сарани, чи черви, або вороги візьмуть їх в облогу в їхніх же містах, хоч яке б лихо або напасть спіткала їх,</p>
<p>38 та коли хтось із Твоїх людей ізраїльських звернеться з молитвою та благанням (бо кожна людина знає свій біль і страждання), хто простягне руки до цього храму,</p>
<p>39 тоді почуй з Небес, місця де Ти живеш. Вибач і вчини з кожним згідно з вчинками його, оскільки Ти знаєш, що в кожного на серці. Тільки Ти знаєш, що на серці в кожної людини!</p>
<p>40 Тож вони боятимуться й поважатимуть Тебе протягом усього життя, що житимуть на землі, яку Ти дав нашим батькам.</p>
<p>41 Щодо іноземця, який не належить до Твого народу Ізраїлю, але прийде з далеких земель завдяки імені Твоєму,</p>
<p>42 оскільки люди чутимуть про Твоє велике ім’я, Твою правицю могутню й Твої розпростерті руки, коли він прийде помолитися у цьому храмі,</p>
<p>43 тоді почуй з Небес, де Ти живеш, і зроби те, про що просить Тебе чужинець, тоді всі народи землі знатимуть ім’я Твоє і боятимуться Тебе, як боїться Твій власний народ ізраїльський, і будуть знати, що цей храм, який я збудував, щоб вшанувати Тебе, носить Твоє ім’я.</p>
<p>44 Коли ж народ Твій піде війною проти своїх ворогів, хоч куди б Ти їх послав, і коли вони молитимуться Господу, звертаючись до міста, яке Ти обрав, і до храму, що я збудував в ім’я Твоє,</p>
<p>45 тоді почуй з Небес їхні молитви та благання і підтримай їх.</p>
<p>46 Якщо вони скоять гріх проти Тебе, оскільки немає людини без гріха, і Ти розгніваєшся на них й віддаси їх ворогові, який забере їх у полон у далекі чи близькі землі,</p>
<p>47 і якщо вони отямляться на чужині в полоні, покаються й благатимуть Тебе, кажучи: „Ми скоїли гріх, ми зробили зле й ганебне”</p>
<p>48 — та якщо вони повернуться до Тебе всім своїм серцем і душею на землі своїх ворогів, які взяли їх у полон, і молитимуться Тобі за ту землю, яку Ти дав їхнім батькам, про те місто, що Ти обрав, та храм, збудований мною в Твоє ім’я,</p>
<p>49 тоді почуй з Небес, де Ти живеш, почуй їхні молитви й благання і підтримай їх.</p>
<p>50 І пробач народ Свій, який згрішив проти Тебе, і змусь його переможців виявити милосердя.</p>
<p>51 Бо це Твій народ, Твоя власність, кого Ти вивів з Єгипту, із тієї залізоплавильної печі.</p>
<p>52 Нехай Твої очі будуть розплющені до благань Твого слуги і до прохань народу ізраїльського, дослухайся до них, хоч коли б вони взивали до Тебе.</p>
<p>53 Бо Ти виділив їх з усіх народів світу, щоб були вони Твоєю власністю, як Ти проголосив через Свого слугу Мойсея, о Спасителю, Господи, коли виводив наших батьків з Єгипту».</p>
<p>54 Коли Соломон закінчив усі ці молитви й благання до Господа, він підвівся з-перед вівтаря Господнього, де стояв уклінний, з руками, розпростертими до небес.</p>
<p>55 Він підвівся й благословив весь народ Ізраїлю, що зібрався тут, гучно промовивши:</p>
<p>56 «Благословен Господь, Який дав спочинок своїм людям ізраїльським, як Він і обіцяв. Жодного слова не пропало з усіх тих чудових обіцянок, що Він передав через Свого слугу Мойсея.</p>
<p>57 Нехай Господь Бог наш буде з нами, як Він був з нашими батьками, нехай Він ніколи не покине, не залишить нас.</p>
<p>58 Нехай Він приверне наші серця до Себе, щоб ішли ми Його шляхом і дотримувалися наказів, настанов і вказівок, які Він дав нашим батькам.</p>
<p>59 І нехай ці мої слова, з якими я молюся перед Господом, будуть з Господом нашим Богом день і ніч, і нехай Він підтримує Свого слугу і Свій народ ізраїльський у його щоденних потребах.</p>
<p>60 Тоді всі народи землі довідаються, що Господь є Бог, і немає іншого.</p>
<p>61 Але ваші серця повинні бути повністю віддані Господу нашому Богу, щоб жити за Його наказами й коритися його настановам, як оце зараз».</p>
<p>62 Тоді цар і весь Ізраїль разом з ним принесли жертви Господу.</p>
<p>63 Соломон приніс мирну жертву Господу: двадцять дві тисячі голів крупної рогатої худоби та сто двадцять тисяч овець і кіз. Отак цар і весь Ізраїль освятили храм Господній.</p>
<p>64 Того ж дня цар освятив середню частину внутрішнього двору перед храмом Господнім, і там приніс жертви всеспалення, хлібну жертву та жир мирної жертви, оскільки бронзовий вівтар перед Господом не вміщав усіх жертв всеспалення, зерна та лою мирної жертви.</p>
<p>65 Протягом семи днів Соломон відзначав свято, а з ним і весь Ізраїль — величезне зібрання народу від Лебо-Гамата до Ваді в Єгипті. Вони святкували перед Господом Богом нашим сім днів, а тоді ще сім днів — усього чотирнадцять днів. * [( <em>а тоді… днів </em>Цей варіант міститься виключно у древньогрецьких текстах.<br><em>свято </em>Тобто «свято Кущів». Див.: «свято Кущів». )]</p>
<p>66 Наступного дня цар відправив по домівках людей. Вони благословили царя й подалися додому, і серця їхні були сповнені радістю й задоволенням через те, що Господь зробив для Свого слуги Давида та Свого народу ізраїльського.</p>

<h4>Розділ 9</h4>
<p>1 Коли Соломон завершив будівництво храму Господнього й царського палацу і виконав усе, що прагнув зробити,</p>
<p>2 Господь явився йому вдруге, як Він вже являвся йому в Ґівеоні.</p>
<p>3 Господь сказав йому: «Я почув молитву й благання твої до Мене, Я освятив цей храм, який ти збудував, надавши йому Моє ім’я назавжди. Очі Мої і серце Моє завжди будуть там.</p>
<p>4 Щодо тебе, то якщо ти служитимеш Мені зі щирим серцем, як твій батько Давид, і виконуватимеш усе, що Я наказую, і дотримуватимешся Моїх настанов та законів,</p>
<p>5 тоді Я встановлю твій царський трон над Ізраїлем назавжди, як обіцяв Давидові, батькові твоєму, коли казав: „Твій нащадок завжди сидітиме на троні ізраїльському”.</p>
<p>6 Але якщо ти чи твої сини відвернуться від Мене й не слухатиметеся заповідей та настанов, які Я даю вам, і підуть служити іншим богам та поклонятися їм,</p>
<p>7 тоді Я відріжу Ізраїль від тих земель, що дав їм, і відмовлюся від храму, який Я освятив в ім’я Своє. Ізраїль тоді стане приказкою і посміховиськом серед усіх народів.</p>
<p>8 І хоча зараз цей храм справляє сильне враження, всі, хто проходитимуть повз нього, будуть жахатися та насміхатися й питатимуть: „Чому Господь зробив таке з цією землею і цим храмом?”</p>
<p>9 Люди відповідатимуть: „Бо вони забули Господа свого Бога, Який вивів їхніх батьків з Єгипту, і йдуть за іншими богами, служать їм, поклоняються їм. Ось чому Господь наслав на них усі ці біди”».</p>
<p>10 Наприкінці двадцятого року, протягом якого Соломон зводив храм Господа і царський палац,</p>
<p>11 цар Соломон віддав двадцять міст у Ґалилеї Гіраму, царю Тира, бо Гірам постачав йому кедр та сосну, і золото, яке Соломонові було потрібне.</p>
<p>12 Але коли Гірам вирушив з Тира побачити ті міста, які дав йому Соломон, він залишився невдоволений.</p>
<p>13 «Що за міста ти дав мені, брате мій?» — спитав він. І він назвав їх землями Кабула, цю назву вони мають і по сьогодні. * [( <em>Кабул </em>«Кабул» звучить подібно до гебрейського «Ні на що не придатний». )]</p>
<p>14 Тоді Гірам надіслав царю сто двадцять талантів золота. * [( <em>сто двадцять талантів </em>Приблизно 4,1 т. )]</p>
<p>15 Ось перелік робочої сили, яку Соломон зібрав для будівництва храму Господнього, свого власного палацу, навісних терас, єрусалимського муру та Хазора, Меґіддо й Ґезера.</p>
<p>16 (Фараон, цар Єгипту, напав і загарбав Ґезер. Він його спалив. Він повбивав ханаанське населення й віддав Ґезер у посаг своїй дочці, Соломоновій дружині.</p>
<p>17 І Соломон відбудував Ґезер). Він збудував Нижній Бет-Горон,</p>
<p>18 Баалат і Тамар у пустелі на своїх землях,</p>
<p>19 а також усі свої міста-комори і невеличкі міста для колісниць і вершників — усе, що тільки він бажав збудувати в Єрусалимі, в Ливані й по всіх землях, де він царював.</p>
<p>20 Усіх, хто лишився з хиттитів, аморійців, перизійців, хивійців та євуситів (це були неізраїльські народи),</p>
<p>21 саме їхні нащадки залишилися на цих землях, й ізраїльтяни не могли їх винищити, тож Соломон перетворив їх на рабську силу, як це лишається й до сьогодні.</p>
<p>22 Але Соломон не зробив рабом жодного з ізраїльтян: вони були його воїнами, урядовцями, начальниками, командуючими й командирами його колісниць та вершників.</p>
<p>23 Вони також були головними посадовими особами, що очолювали Соломонову справу — п’ятсот п’ятдесят повноважних наглядачів над тими, хто працював.</p>
<p>24 Після того, як фараонова дочка прийшла з міста Давида до палацу, який їй звів Соломон, він збудував навісні тераси.</p>
<p>25 Тричі на рік Соломон приносив жертви всеспалення та мирні жертви на вівтарі, збудованому ним для Господа, разом з тим спалював запашне куріння перед Господом, і тим виконував свій обов’язок у храмі.</p>
<p>26 Цар Соломон також збудував кораблі в Еціон-Хевері, що неподалік від Елата в Едомі, на березі Червоного моря.</p>
<p>27 Та Гірам послав своїх людей: моряків, які знали море, служити на флоті разом із людьми Соломона.</p>
<p>28 Вони попливли до Офіру й привезли чотириста двадцять талантів золота, які доставили царю Соломону. * [( <em>чотириста двадцять талантів </em>Приблизно 14,5 т. )]</p>

<h4>Розділ 10</h4>
<p>1 Коли цариця Шеби почула про славу царя Соломона, що прославляла ім’я Господнє, вона приїхала, щоб випробувати його складними питаннями.</p>
<p>2 Прибувши до Єрусалима з дуже великим караваном верблюдів, навантажених пахощами, великою кількістю золота та коштовного каміння, вона прийшла до Соломона й говорила з ним про все, що мала на думці.</p>
<p>3 Соломон відповів на всі її запитання, й нічого не було такого, чого б цар не міг їй роз’яснити.</p>
<p>4 Коли цариця Шеби побачила всю мудрість Соломонову, а також палац, який він збудував,</p>
<p>5 страви на його столі, місця його наближених, слуг у їхньому вбранні, його чашників та жертви всеспалення, які приносив він у храмі Господньому, вона була дуже вражена.</p>
<p>6 Вона сказала цареві: «Те, що я чула в моїй країні про твої досягнення та про мудрість твою, то є правда.</p>
<p>7 Але я в це не вірила, аж поки не прийшла й не побачила все на власні очі. Звісно, навіть половини мені не розповіли — у мудрості та багатстві ти значно перевищуєш усе те, про що я чула.</p>
<p>8 Якими щасливими повинні бути твої люди! Які щасливі твої наближені, які постійно поруч із тобою і чують мудрість твою! * [( <em>люди </em>Цей варіант міститься виключно у древньогебрейських текстах. У древньогрецьких рукописах — «дружини». )]</p>
<p>9 Нехай благословенний буде Господь твій Бог, Який вподобав тебе й помістив на троні Ізраїлю. Завдяки Господній вічній любові до Ізраїлю Він зробив тебе царем, щоб забезпечити справедливість та праведність».</p>
<p>10 Тоді вона дала цареві сто двадцять талантів золота, велику кількість пахощів та коштовного каміння. І ніколи більше не ввозилося стільки спецій до Ізраїлю, ніж тоді, коли цариця Шеби подарувала царю Соломону. * [( <em>сто двадцять талантів </em>Приблизно 4,1 т. )]</p>
<p>11 Гірамові кораблі привозили золото з Офіру, і звідти ж — великі вантажі сандалового дерева й коштовне каміння.</p>
<p>12 З сандалового дерева цар зробив поруччя у храмі Господньому та царському палаці, а також арфи й ліри для музик. Стільки сандалового дерева відтоді ніколи не ввозилося. * [( <em>відтоді </em>Буквально «до цього дня», тобто «до того часу, коли була написана ця книга». )]</p>
<p>13 Цар Соломон дав цариці Шеби все, що вона побажала і чого попросила, крім того, що він дав їй зі своєї царської щедрості. Тоді вона поїхала в супроводі своїх слуг і повернулася до своєї країні.</p>
<p>14 Вага золота, яке Соломон щорічно отримував, становила шістсот шістдесят шість талантів, * [( <em>шістсот шістдесят шість талантів </em>Приблизно 23 т. )]</p>
<p>15 не рахуючи золота і срібла, яке сплачували купці, торгівці, царі аравійські та управителі земель.</p>
<p>16 Цар Соломон виготовив двісті великих щитів з кованого золота. Шістсот шекелів золота пішло на кожен такий щит. * [( <em>Шістсот шекелів </em>Приблизно 6,9 кг. )]</p>
<p>17 Він також зробив триста малих щитів з кованого золота, по три міни золота на кожен щит. Цар розмістив їх у палаці Ливанського Лісу. * [( <em>у палаці… Лісу </em>Це була найбільша будівля Соломонового палацу.<br><em>три міни </em>Приблизно 1,8 кг. )]</p>
<p>18 Потім цар виготовив великий престол зі слонової кістки й покрив його щирим золотом.</p>
<p>19 Престол мав шість сходинок, і його спинка була згори заокруглена. З обох боків сидіння були поруччя з левами, що стояли поруч із кожним з них.</p>
<p>20 Дванадцять левів стояли на шести сходинках: по одному з кожного боку сходинки. Нічого подібного ніколи не було в жодному іншому царстві.</p>
<p>21 Усі келихи царя Соломона були золоті, і так само все домашнє начиння у палаці Ливанського Лісу було зі щирого золота. Нічого не було срібного, оскільки срібло не цінувалося за часів Соломона. * [( <em>начиння </em>Тобто «посуд», «знаряддя» або «зброя». )]</p>
<p>22 Бо цар мав флот торговельних суден на морі з судами Гірама. Один раз на три роки кораблі поверталися, привозячи золото, срібло, слонову кістку, мавп та бабуїнів.</p>
<p>23 Цар Соломон став найбагатшим і наймудрішим серед усіх царів світу.</p>
<p>24 Весь світ прагнув зустрітися з Соломоном, аби почути мудрість, яку Бог дав йому.</p>
<p>25 Рік за роком кожен, хто приходив до нього, приносили дарунки: вироби зі срібла та золота, вбрання, зброю та спеції, коней і мулів.</p>
<p>26 Соломон зібрав колісниці та коней: тисячу чотириста колісниць і дванадцять тисяч вершників, яких тримав у містах для колісниць, а також біля себе в Єрусалимі.</p>
<p>27 Цар зробив срібло таким звичайним в Єрусалимі, як просте каміння, а кедру було стільки, як сикоморових дерев, що ростуть у підгір’ях.</p>
<p>28 Царські торговці купували коней в Єгипті й Кое та привозили їх Соломону. * [( <em>Кое </em>Очевидно, йдеться про «Сицилію». )]</p>
<p>29 Вони ввозили колісниці з Єгипту по шістсот шекелів срібла за кожну, а коней купували по сто п’ятдесят шекелів. Вони також продавали їх царям хиттійським та арамійським. * [( <em>шістсот шекелів </em>Приблизно 6,9 кг.<br><em>сто п’ятдесят шекелів </em>Приблизно 1,7 кг. )]</p>

<h4>Розділ 11</h4>
<p>1 Цар Соломон, однак, любив багатьох іноземних жінок, крім фараонової дочки: моавітянок, аммонійок, едомійок, сидонянок та хиттянок.</p>
<p>2 Вони були з тих народів, про які Господь сказав ізраїльтянам: «Ви не повинні одружуватися з ними, оскільки вони напевне повернуть серця ваші до своїх богів». Тим не менше, Соломон був прикутий коханням до цих жінок.</p>
<p>3 Він мав сімсот дружин царського роду й триста наложниць, і його дружини збили його з пантелику.</p>
<p>4 Соломон старів, і його дружини привертали його серце до своїх богів, і його серце не було повністю віддане Господу Богу його, як серце Давида, його батька.</p>
<p>5 Він слідував Ашторет, богині сидонян, та Мілкому, огидному богу аммонійців.</p>
<p>6 Тож Соломон зробив зло в очах Господа: він не слідував Господу у всьому, що робив, як його батько Давид.</p>
<p>7 На пагорбі на схід від Єрусалима Соломон збудував високий палац Хемошу, огидному богу моавійців, і Молоху, бридкому богу аммонійців.</p>
<p>8 Він зробив те саме для всіх своїх іноземних дружин, які спалювали запашне куріння та приносили жертви своїм богам.</p>
<p>9 Господь розгнівався на Соломона, оскільки його серце відвернулося від Господа, Бога Ізраїлю, Який являвся йому двічі.</p>
<p>10 Він заборонив Соломону слідувати іншим богам, а Соломон не виконав Господнього наказу.</p>
<p>11 Тож Господь сказав Соломону: «Оскільки така твоя поведінка, оскільки ти не виконав Мого заповіту, якого Я наказав тобі дотримуватися, Я відберу царство від тебе й віддам його комусь із твоїх підлеглих.</p>
<p>12 Тим не менше, заради батька твого Давида я не робитиму цього за твого життя. Я заберу його з рук твого сина.</p>
<p>13 Я заберу від нього не все царство, а залишу йому один рід, заради спасіння Давида, слуги Мого, та заради спасіння Єрусалима, який Я обрав».</p>
<p>14 Тоді Господь підняв проти Соломона ворога, едомійця Хадада, з царського роду Едома.</p>
<p>15 Раніше, коли Давид воював з Едомом, Йоав, командуючий військом, прийшов, щоб поховати мертвих і вбив усіх чоловіків Едома.</p>
<p>16 Йоав з усіма ізраїльтянами залишався там протягом шести місяців, поки не знищили всіх чоловіків Едома.</p>
<p>17 Але юний Хадад на той час утік до Єгипту з деякими едомськими урядовцями, що служили його батькові.</p>
<p>18 Вони вибралися з Мидіана та подалися до Парана. Потім, узявши разом з собою людей з Парана, вони пішли до Єгипту, до фараона, царя єгипетського, який дав Хададу будинок і землю і забезпечив його харчами.</p>
<p>19 Фараону так сподобався Хадад, що він віддав йому сестру своєї дружини, цариці Тапенес, щоб той одружився з нею.</p>
<p>20 Сестра Тапенес народила йому сина Ґенубата, якого Тапенес принесла в царський палац. Там Ґенубат жив разом з дітьми фараона.</p>
<p>21 Перебуваючи в Єгипті, Хадад чув, що Давид спочив зі своїми батьками, і що Йоав, командуючий військом, також помер. Тоді Хадад сказав фараону: «Дозволь мені піти, щоб повернутися в свою країну».</p>
<p>22 «Чого тобі бракує тут, що ти хочеш іти до своєї країни?» — запитав фараон. «Всього вдосталь, — відповів Хадад, — але дозволь мені піти!»</p>
<p>23 І підняв Господь проти Соломона іншого ворога — Резона, сина Еліада, який втік від свого хазяїна, Хададезера, царя Зови.</p>
<p>24 Він зібрав людей навколо себе й став ватажком загону повстанців, коли Давид знищив сили Зови. Повстанці пішли до Дамаска, де поселилися й захопили владу.</p>
<p>25 Резон залишався ворогом Ізраїлю протягом усього Соломонового життя, додаючи неприємностей, окрім Хадада. Тож Резон правив в Арамі і був ворогом Ізраїлю.</p>
<p>26 А ще Єровоам, син Невата, повстав проти царя. Він був одним із Соломонових урядовців, ефраїмець з Заретана, і його мати була вдовою на ім’я Зеруя.</p>
<p>27 Ось розповідь про те, як він повставав проти царя. Соломон збудував висячі тераси й позакладав провали в стіні міста Давида, свого батька.</p>
<p>28 Тоді Єровоам здобув собі добре ім’я, і коли Соломон побачив, як сумлінно юнак виконував свою роботу, він зробив його керівником над усіма робітниками дому Йосипа.</p>
<p>29 Якось у той час Єровоам їхав із Єрусалима, і пророк Агіжа з Шило зустрів його на шляху. На ньому було нове вбрання. Крім них двох не було нікого навколо.</p>
<p>30 І Агіжа зняв своє нове вбрання, що було на ньому, і порвав його на дванадцять частин.</p>
<p>31 Тоді він сказав Єровоаму: «Візьми десять частин собі, оскільки ось що сказав Господь Бог Ізраїлю: „Дивись, я відніму царство з рук Соломонових і дам тобі десять колін.</p>
<p>32 Але заради Мого слуги Давида й міста Єрусалима, яке Я обрав з усіх колін ізраїльських, він матиме одне коліно.</p>
<p>33 Я зроблю це, оскільки вони забули мене й поклонялися Ашторет, богині сидонян, Хемошу, богу моавійців, і Мілкому, богу аммонійців, а не йшли Моїм шляхом, не робили того, що є правильним в Моїх очах, не дотримувалися Моїх настанов і законів, як Давид, Соломонів батько.</p>
<p>34 Але я не забиратиму все царство з Соломонових рук. Я зробив його правителем на всі дні його життя заради Давида, Мого слуги, якого Я обрав і який виконував Мої накази та настанови.</p>
<p>35 Я заберу царство з рук Соломонового сина і дам тобі десять колін.</p>
<p>36 Я дам одне коліно його сину, щоб Давид, Мій слуга, завжди мав нащадка, щоб правив переді Мною в Єрусалимі, місті, яке Я обрав, щоб залишити Своє ім’я.</p>
<p>37 Однак щодо тебе, то Я оберу тебе, і ти правитимеш усім, чого бажає твоє серце. Ти будеш царем ізраїльським. * [( <em>царем ізраїльським </em>Тобто «царем десяти північних племен Ізраїлю». )]</p>
<p>38 Якщо робитимеш те, що Я тобі накажу і йтимеш Моїм шляхом, і робитимеш те, що є правильним у Моїх очах, дотримуючись Моїх настанов і наказів, як робив Давид, Мій слуга, Я буду з тобою. Я зроблю твій рід таким же тривалим, як Давидів, і Я віддам Ізраїль тобі.</p>
<p>39 Я каратиму нащадків Давидових за це, але не завжди”».</p>
<p>40 Соломон намагався вбити Єровоама, але Єровоам утік до Єгипту, до царя Шишака, і залишався там до Соломонової смерті.</p>
<p>41 А щодо інших подій Соломонового царювання: всього, що він робив, і мудрості, яку він виявляв, — все це описано у книзі Літописів Соломонових.</p>
<p>42 Соломон правив у Єрусалимі над усім Ізраїлем протягом сорока років.</p>
<p>43 Потім він спочив зі своїми батьками й був похований у місті Давида, свого батька. І Реговоам, його син, став царем після нього.</p>

<h4>Розділ 12</h4>
<p>1 Реговоам пішов до Сихема, оскільки всі ізраїльтяни зібралися там, щоб проголосити його царем. * [( <em>до свого… Ефраїма </em>Цей варіант міститься виключно у древньогрецьких текстах. )]</p>
<p>2 Коли Єровоам, син Невата, почув це (він був усе ще у Єгипті, куди втік від царя Соломона), він повернувся з Єгипту до свого міста Зереда у горах Ефраїма.</p>
<p>3 Отож люди послали по Єровоама, і він та усі ізраїльтяни прийшли до Реговоама й сказали йому:</p>
<p>4 «Твій батько поклав на нас тяжке ярмо, але зараз полегши наш жорстокий труд і тяжке ярмо, яке він поклав на нас, і ми служитимемо тобі».</p>
<p>5 Реговоам відповів: «Ідіть звідси на три дні, а потім повертайтеся до мене». Тож люди пішли геть.</p>
<p>6 Тоді цар Реговоам порадився зі старійшинами, які служили його батькові Соломону впродовж його життя. Він запитав їх: «Яку відповідь порадите мені дати цим людям?»</p>
<p>7 Вони відповіли: «Якщо сьогодні ти будеш слугою цих людей і даси їм прихильну відповідь, то вони завжди служитимуть тобі».</p>
<p>8 Але Реговоам відхилив пораду старійшин і порадився з юнаками, з котрими виріс, і які служили йому.</p>
<p>9 Він спитав їх: «Яка ваша порада? Як я повинен відповісти цим людям, які кажуть мені: „Полегши ярмо, яке твій батько поклав на нас?”»</p>
<p>10 Тоді юнаки, з якими він виріс, відповіли: «Скажи людям, що говорили тобі: „Твій батько поклав на нас тяжке ярмо, а ти полегши його”. Дай їм таку відповідь: „Мій мізинець могутніший ніж усе тіло мого батька.</p>
<p>11 Мій батько поклав на вас тяжке ярмо, а я зроблю його ще важчим. Мій батько карав вас батогами, а я каратиму вас батогами з металевими шипами”». * [( <em>батогами з металевими шипами </em>Або «скорпіонами». )]</p>
<p>12 Через три дні Єровоам і всі люди повернулися до Реговоама, як цар і наказав їм: «Приходьте до мене через три дні».</p>
<p>13 Цар відповів людям суворо. Відхиливши пораду старійшин,</p>
<p>14 він вчинив за порадою юнаків і сказав: «Мій батько поклав на вас тяжке ярмо, а я зроблю його ще важчим. Мій батько карав вас батогами, а я каратиму вас батогами з металевими гачками».</p>
<p>15 Тож цар не послухався поради людей, і були ті події від Господа, щоб збулися слова, сказані до Єровоама, сина Невата, які Господь промовив через пророка Агіжу, шилонійця.</p>
<p>16 Коли весь Ізраїль побачив, що цар відмовився слухати їх, люди відповіли цареві: «Чи є наша частка у Давидовім роді?<br>Чи є наша частка у сина Єссея?<br>Ходімо ж до дому, о Ізраїлю!<br>Давиде, сам доглядай свій власний дім!»<br>Отож усі ізраїльтяни розійшлися по своїх домівках.</p>
<p>17 А щодо ізраїльтян, які мешкали в містах Юдеї, Реговоам усе ще царював над ними.</p>
<p>18 Коли цар Реговоам вирядив Адонірама, який був наглядачем над рабською силою, то ізраїльтяни забили його камінням на смерть. Царю Реговоаму, однак, вдалося вскочити в свою колісницю і втекти до Єрусалима.</p>
<p>19 Отак Ізраїль повстав проти дому Давидового, і так воно є й по сьогодні.</p>
<p>20 Коли ізраїльтяни почули, що Єровоам повернувся, вони покликали його на зібрання і зробили його царем над усім Ізраїлем. Лише коліно Юди залишилося вірним Давидовому дому.</p>
<p>21 Коли Реговоам прибув до Єрусалима, він зібрав вісімдесят тисяч найкращих воїнів із сімей Юди та Веніамина, щоб піти війною проти Ізраїлю й повернути царство Реговоаму, сину Соломона.</p>
<p>22 Але Шемая, Божий чоловік, почув таке слово Боже:</p>
<p>23 «Скажи Реговоаму, сину Соломона, царю юдейському, і всьому дому Юди й Веніамина, та іншим людям:</p>
<p>24 „Ось що каже Господь: „Ви не повинні воювати з братами своїми, ізраїльтянами. Кожен із вас мусить повернутися до дому, оскільки це Я зробив, щоб усе так сталося”». Тож цар Реговоам та його військо послухалися слова Господнього й пішли додому, як і наказав Господь.</p>
<p>25 Тоді Єровоам укріпив Сихем у горах Ефраїмових і жив там. Звідти він пішов і збудував Пенуел. * [( <em>Пенуел </em>Або «Пеніел». )]</p>
<p>26 Єровоам гадав собі: «Царство тепер, мабуть, повернеться до дому Давидового.</p>
<p>27 Якщо ці люди підуть і принесуть жертви у храмі Господньому в Єрусалимі, вони знову стануть вірними своєму володарю Реговоаму, царю Юдеї. Вони уб’ють мене й повернуться до царя Реговоама».</p>
<p>28 Поспитавши поради, цар виготовив двох золотих тельців. Він сказав народу: «Це занадто для вас — ходити в Єрусалим. Ось твої боги, о Ізраїлю, які вивели вас із Єгипту». * [( <em>Це занадто… Єгипту </em>Те ж саме сказав Аарон, коли зробив золотого тельця у пустелі. Див.: <a href='/ukr_umt/2/32/4'>Вих. 32:4</a>. )]</p>
<p>29 Одного він установив у Бетелі, а другого — в Дані.</p>
<p>30 І це було гріхом, тому що народ ішов аж до самого Дану та Бетелу, щоб там помолитися одному з них. * [( <em>та Бетелу </em>Цей варіант міститься виключно у древньогрецьких текстах. )]</p>
<p>31 Єровоам збудував святині на узвишшях і призначив священиків з-поміж різних колін Ізраїлю, навіть із тих, що не були левитами.</p>
<p>32 В Ізраїлі цар Єровоам започаткував свято на зразок Пасхі в Юдеї, але він відзначав його на п’ятнадцятий день восьмого місяця. Він пішов до Бетела, щоб принести жертви на вівтарі перед тельцями, яких він зробив. Він також призначив священиків у Бетелі, щоб правили на узвишшях, які він нагорнув. * [( <em>свято </em>Тобто «свято Кущів». Див.: «свято Кущів». )]</p>
<p>33 Тож цар Єровоам встановив свою власну дату святкування для ізраїльтян. Це був п’ятнадцятий день восьмого місяця. Він вирушив до Бетела, щоб принести пожертви й спалити запашне куріння на вівтарі, який він спорудив.:</p>

<h4>Розділ 13</h4>
<p>1 Згідно зі словом Господнім, Божий чоловік прийшов з Юдеї до Бетела, коли Єровоам стояв перед вівтарем і приносив жертви.</p>
<p>2 Він вигукнув до вівтаря слова Господа: «О вівтарю, вівтарю! Ось що каже Господь: „Син на ім’я Йосія народиться в домі Давидовому. На тобі він принесе в жертву священиків узвиш, які зараз приносять жертви тут, і людські кістки будуть спалені на тобі”».</p>
<p>3 Того ж дня Божий чоловік подав знак, сказавши: «Це знак, який проголосив Господь: вівтар розколеться на частини й попіл з нього буде розвіяно».</p>
<p>4 Коли цар Єровоам почув, що Божий чоловік прокричав до вівтаря в Бетелі, він простягнув руку до вівтаря і сказав: «Схопіть його!» Але рука, простягнута до чоловіка, зсохлася так, що він не зміг опустити її.</p>
<p>5 І вівтар розколовся на частини, і його попіл розвіявся, згідно зі знаком, який подав Божий чоловік за словом Господнім.</p>
<p>6 Тоді цар сказав Божому чоловікові: «Поклопочи перед Господом твоїм Богом, чи можна відновити мою руку». Тож Божий чоловік поклопотав перед Господом, і рука царя відновилась, і стала такою ж, як була раніше.</p>
<p>7 Цар сказав Божому чоловікові: «Ходімо зі мною додому поїмо, і я нагороджу тебе».</p>
<p>8 Але Божий чоловік відповів царю: «Навіть якщо ти даси мені половину того, що маєш, я не піду з тобою, не буду їсти хліб чи пити воду тут.</p>
<p>9 Оскільки я виконую наказ слова Господнього: „Не їж хліба, не пий води, не повертайся тим же шляхом, яким прийшов”».</p>
<p>10 Тож він пішов іншою дорогою і не став повертатися тим шляхом, яким прийшов до Бетела.</p>
<p>11 Тоді був такий собі старий пророк, що мешкав у Бетелі; сини його прийшли і все йому доповіли про те, що Божий чоловік зробив того дня в Бетелі. Вони також розповіли своєму батькові, що він сказав царю.</p>
<p>12 Їхній батько спитав їх: «Якою дорогою пішов той чоловік?» І його сини показали йому, якою дорогою пішов Божий чоловік із Юдеї.</p>
<p>13 Тож він сказав своїм синам: «Осідлайте мені віслюка». І коли вони осідлали віслюка для нього, він осідлав його</p>
<p>14 й подався слідом за Божим чоловіком. Він знайшов його, коли той сидів під дубом, і запитав: «Ти Божий чоловік, що прийшов з Юдеї?» «Так», — відповів той.</p>
<p>15 Тоді пророк сказав йому: «Ходімо до мене додому поїмо».</p>
<p>16 Божий чоловік сказав: «Я не можу повертатися і йти з тобою, як не можу їсти хліб чи пити воду з тобою в цьому місці.</p>
<p>17 Мені було наказано словом Господнім: „Не їж хліба, не пий води там, не повертайся тим же шляхом, що прийшов”».</p>
<p>18 Старий пророк відповів: «Я також пророк, як і ти. І Ангел сказав мені словами Господа: „Приведи його з собою у свій дім, щоб він міг поїсти хліба й попити води”». (Але він йому брехав).</p>
<p>19 Тож Божий чоловік повернувся з ним, поїв і попив у його домі.</p>
<p>20 Коли вони сиділи за столом, слова Господні прийшли до старого пророка, який привів Божого чоловіка.</p>
<p>21 Він закричав на Божого чоловіка, що прийшов із Юдеї: «Ось що каже Господь: „Ти порушив слово Господнє і не послухався наказу, який Господь твій Бог дав тобі.</p>
<p>22 Ти повернувся і їв хліб, і пив воду в цьому місці, де Він сказав тобі не їсти й не пити. Ось чому твоє тіло не буде поховане в могилі твоїх батьків”».</p>
<p>23 Коли Божий чоловік доїв і допив, пророк, який привів його назад, осідлав віслюка для нього.</p>
<p>24 Коли він виїхав на свій шлях, йому зустрівся лев і вбив його. І його тіло було кинуте на дорозі, і біля нього стояли лев і віслюк.</p>
<p>25 Люди, які проходили повз, бачили залишене тіло й лева, що стояв біля тіла. І вони пішли й повідомили про це в місті, де жив старий пророк.</p>
<p>26 Коли пророк, який привів його назад з дороги, почув про це, він сказав: «Це Божий чоловік, який порушив слово Господнє. Господь віддав його левові, який напав на нього і вбив його, як слово Господнє його застерігало».</p>
<p>27 Пророк сказав своїм синам: «Осідлайте для мене віслюка». І вони це зробили.</p>
<p>28 Потім він пішов і знайшов тіло, залишене на дорозі, з віслюком і левом, що стояли біля нього. Лев ні з’їв тіла, ані замордував віслюка.</p>
<p>29 Тож пророк підібрав тіло Божого чоловіка, поклав на віслюка, забрав назад у своє місто, щоб справити жалобу по ньому й поховати його.</p>
<p>30 Потім він поклав тіло у свою усипальницю, і вони справили жалобу по ньому, і він промовив: «О брате мій!»</p>
<p>31 Коли того поховали, він сказав своїм синам: «Коли я помру, поховайте мене в могилі, де похований Божий чоловік. Покладіть мої кістки поруч із його кістками.</p>
<p>32 Оскільки послання, яке він проголосив словом Господнім проти вівтаря в Бетелі і проти всіх жертовників на узвишшях у містах Самарії, напевне справдиться».</p>
<p>33 Навіть після цього Єровоам не звернув зі свого лихого шляху, призначаючи звичайних людей служити священиками. Будь-кого, хто хотів стати священиком, він освячував на святі місця. * [( <em>призначаючи… священиками </em>Згідно з Законом тільки левити могли служити священиками. )]</p>
<p>34 Це був гріх дому Єровоама, який вів до його занепаду й знищення з лиця землі.</p>

<h4>Розділ 14</h4>
<p>1 Тим часом Авіжа, син Єровоама захворів,</p>
<p>2 і Єровоам сказав своїй дружині: «Перевдягнися так, щоб ніхто не впізнав, що ти дружина Єровоама. Тоді піди до Шило. Там є пророк Агіжа, який сказав мені, що я буду царем над цими людьми.</p>
<p>3 Візьми з собою десять хлібин, кілька коржів і глечик меду, і йди до нього. Він скаже тобі, що станеться з хлопчиком».</p>
<p>4 Отже, дружина Єровоама зробила те, що той їй сказав і пішла до дому Агіжі в Шило. На той час Агіжа став сліпим. Зір залишив його через його вік.</p>
<p>5 Але Господь сказав Агіжі: «Єровоамова дружина йде до тебе спитати про свого сина, оскільки той хворий, і ти повинен дати їй таку й таку відповідь. Коли вона прийде, то видаватиме себе за когось іншого».</p>
<p>6 Тож коли Агіжа почув її кроки біля дверей, він сказав: «Заходь, дружино Єровоама. Навіщо ти намагаєшся бути кимось іншим? Мене було послано до тебе з поганими новинами.</p>
<p>7 Піди скажи Єровоаму, що Господь Бог Ізраїлю сказав: „Я підніс тебе над людьми і зробив тебе ватажком над Моїм народом ізраїльським.</p>
<p>8 Я відірвав царство від дому Давидового й віддав тобі. Але ти поводишся не так, як Мій слуга Давид, який дотримувався Моїх наказів і йшов за Мною всім своїм серцем, роблячи лише те, що було правильним в очах Моїх.</p>
<p>9 Ти зробив більше зла, ніж усі, хто жив до тебе. Ти відкинув Мене, створив для себе інших богів, зробив бовванів із металу, ти змусив мене гніватися й настроїв проти себе.</p>
<p>10 Через це Я накличу біду на дім Єровоама. Я виріжу кожного наймолодшого чоловіка Єровоамового: раба чи вільного. Я спалю будинок Єровоамів, як дощенту спалюють гній.</p>
<p>11 Пси з’їдатимуть тих з Єровоамового дому, хто вмиратиме в місті, а птахи небесні їстимуть тих, хто вмиратиме в полі. Господь так сказав!”</p>
<p>12 Ти ж повертайся додому. Коли ввійдеш у своє місто, хлопчик помре.</p>
<p>13 Всі ізраїльтяни справлятимуть жалобу по ньому й поховають його. Він єдиний з Єровоамового роду, який буде похований, оскільки він єдиний серед дому Єровоамового, у кому Господь, Бог Ізраїлю, знайшов щось добре.</p>
<p>14 Господь піднесе для Себе царя над Ізраїлем, який виріже всю родину Єровоамову.</p>
<p>15 І Господь покарає Ізраїль так, що він тремтітиме, як тростина у воді. Він викорчує Ізраїль з цих добрих земель, які Він дав їхнім пращурам і розпорошить їх за Рікою, оскільки вони змусили Господа розгніватися, зробивши стовпи Ашери. * [( <em>Рікою </em>Йдеться про Євфрат.<br><em>стовпи Ашери </em>Це символ богині Ашери. )]</p>
<p>16 І він віддасть Ізраїль за гріхи Єровоамові, який змушував Ізраїль грішити».</p>
<p>17 Тоді Єровоамова дружина підвелася, залишила його й пішла до Тирци. Як тільки вона переступила поріг дому, хлопчик помер.</p>
<p>18 Вони поховали його, і весь Ізраїль справляв жалобу по ньому, як Господь сказав через Свого слугу й пророка Агіжу.</p>
<p>19 Інші події царювання Єровоама, його війни і як він правив, описано у книзі Хронік Царів Ізраїлю.</p>
<p>20 Він правив двадцять два роки, і потім спочив зі своїми батьками. І Надав, його син став царем після нього.</p>
<p>21 Реговоам, син Соломона, був царем Юдеї. Йому був сорок один рік, коли він став царем, і він правив сімнадцять років у Єрусалимі, місті, яке Господь обрав з усіх колін ізраїльських, щоб залишити Своє ім’я. Мати Реговоама звали Наама, вона була аммонійкою.</p>
<p>22 Юдея вчинила зле в очах Господа. Гріхами своїми вони розбудили лють Його ревнощів більше, ніж їхні батьки.</p>
<p>23 Вони також встановили для себе узвишшя, священні камені й стовпи Ашери на кожному узвишші й під кожним розлогим деревом.</p>
<p>24 Були навіть чоловіки, що служили іншим богам, продаючи своє тіло для розпусти. Тож ізраїльтяни чинили багато гидоти, як ті люди, що жили на цій землі до них. За те Господь і забрав у них землю й віддав її ізраїльтянам.</p>
<p>25 На п’ятому році царювання царя Реговоама, Шишак, цар Єгипту, напав на Єрусалим.</p>
<p>26 Він вивіз скарби храму Господнього й скарби царського палацу. Він забрав усе, в тому числі золоті щити, які зробив цар Соломон. * [( <em>золоті щити </em>Також див.: <a href='/ukr_umt/12/8/7'>2 Цар. 8:7</a>. У древньогебрейських текстах — «списи», а у списках Йосіфи — «сагайдаки та стріли».<br><em>які зробив цар Соломон </em>Цей варіант міститься виключно у древньогебрейських текстах та у <a href='/ukr_umt/14/12/9'>2 Хр. 12:9</a>. У древньогрецьких рукописах, списках Йосіфи та <a href='/ukr_umt/12/8/7'>2 Цар. 8:7</a> — «які були там». )]</p>
<p>27 Тож цар Реговоам зробив бронзові щити замість золотих і дав їх командирам, що відповідали за охорону входу до царського палацу.</p>
<p>28 Хоч коли б цар ішов до храму Господнього, охоронці несли щити, а після цього повертали їх до сторожової кімнати.</p>
<p>29 Щодо інших подій Реговоамового правління та всіх його вчинків, то всі вони описані у книзі Хронік Царів Юдеї.</p>
<p>30 Між Реговоамом та Єровоамом точилися війни увесь час їхнього царювання.</p>
<p>31 Реговоам спочив зі своїми батьками й був похований разом з ними в місті Давида. Його матір звали Наама. Вона була аммонійкою. І Авіжа, син Реговоама, став царем після нього.</p>

<h4>Розділ 15</h4>
<p>1 На вісімнадцятому році царювання Єровоама, сина Невата, Авіжа став новим царем Юдеї.</p>
<p>2 Він правив у Єрусалимі протягом трьох років. Його матір звали Маака, яка була дочкою Авішалома. * [( <em>Авішалом </em>Варіант імені «Авесалом». )]</p>
<p>3 Він чинив усі ті гріхи, що й його батько перед ним. Його серце було не повністю присвячене Господу його Богу, як серце Давида, його діда.</p>
<p>4 Тим не менше заради Давида Господь його Бог дав йому царство в Єрусалимі, піднісши його сина до наслідування престолу й зміцнивши Єрусалим.</p>
<p>5 Оскільки Давид робив те, що було правильно в очах Господа, і не схибив, виконуючи всі накази Господа протягом усіх днів свого життя, крім того випадку з Урією-хиттитом.</p>
<p>6 Точилася війна між Реговоамом та Єровоамом упродовж усього життя Авіжі. * [( <em>Точилася… Авіжі </em>Цього речення у древньогрецьких текстах немає. )]</p>
<p>7 Щодо інших подій правління Авіжі та всього, що він зробив, то вони описані у книзі Хронік Царів Юдеї. Була тоді війна між Авіжею та Єровоамом.</p>
<p>8 І Авіжа спочив зі своїми батьками й був похований у місті Давидовому. І Аса, його син, став царем після нього.</p>
<p>9 На двадцятому році царювання Єровоама в Ізраїлі Аса став царем Юдеї.</p>
<p>10 Він правив в Єрусалимі сорок один рік. Його бабусю звали Маака, дочка Авішалома.</p>
<p>11 Аса чинив правильно в очах Господніх, як його пращур Давид.</p>
<p>12 Він прогнав чоловіків, що служили іншим богам, продаючи своє тіло для розпусти, з краю і позбувся бовванів, зроблених його предками.</p>
<p>13 Він навіть усунув свою бабусю з престолу цариці-матері, бо вона зробила відразливий стовп Ашери. Аса розрізав стовп і спалив його в долині Кідрон.</p>
<p>14 Хоча він і не знищив узвиш, серце Аси було віддане Господу впродовж усього його життя.</p>
<p>15 Він вніс у храм Господній срібло і золото, і речі, які він і його батько присвятили.</p>
<p>16 Була війна між Асою та Ваашею, царем Ізраїлю, впродовж усього їхнього правління.</p>
<p>17 Вааша, цар Ізраїлю, виступив проти Юдеї і зміцнив Раму, аби перекрити вхід та вихід на землі юдейського царя Аси.</p>
<p>18 Тоді Аса взяв усе срібло й золото, яке лишилося в скарбницях храму Господнього і в його власному палаці. Він дав його своїм урядовцям і вирядив їх до Бен-Гадада, сина Тавріммона, сина Гезіона, царя арамійського, який у цей час правив у Дамаску.</p>
<p>19 «Давай укладемо угоду між нами, — сказав він, — як то було між твоїм батьком та моїм. Ось я надсилаю тобі в подарунок срібло й золото. Отож тепер розірви свою угоду з Ваашей, царем Ізраїлю, і тоді він залишить мене у спокої».</p>
<p>20 Бен-Гадад погодився з царем Асою і послав командирів своїх військ проти міст Ізраїлю. Він захопив Іжон, Дан, Авель-Бет-Мааку і весь Кіннерет на додачу до Нафталі.</p>
<p>21 Коли Вааша почув про це, він зупинив будівництво Рами й осів у Тирці.</p>
<p>22 Тоді цар Аса видав наказ усім мешканцям Юдеї, щоб кожний з них, без винятку, приніс з Рами каміння й деревину, що використовував Вааша. З них цар Аса збудував Ґеву у землі Веніамина, а також Міцпу.</p>
<p>23 Щодо всіх інших подій Асиного правління, всіх його досягнень, всього, що він зробив, і міст, які він збудував, то все це описано в книзі Хронік Царів Юдеї. Однак на старість він занедужав на ноги.</p>
<p>24 Потім Аса спочив біля своїх батьків й був похований у місті свого пращура Давида. І Єгошафат, його син, став царем після нього.</p>
<p>25 Надав, син Єровоама, став царем Ізраїлю на другий рік правління Аси, царя Юдеї, і правив Ізраїлем протягом двох років.</p>
<p>26 Він чинив зле в очах Господа, йдучи шляхом свого батька й батькового гріха, на який він штовхнув і весь Ізраїль.</p>
<p>27 Вааша, син Агіжі, з дому Іссаха́ра, змовився проти нього і вбив його в Ґівветоні, филистимському місті, поки Надав і весь Ізраїль тримали його в облозі.</p>
<p>28 Вааша вбив Надава на третьому році правління Аси, царя Юдеї, і став царем після нього.</p>
<p>29 Як тільки він почав царювати, він убив усю родину Єровоама. Він не залишив жодного з роду Єровоамового в живих, а знищив їх усіх, згідно зі словом, яке дав Господь через слугу свого Агіжу шилонійського,</p>
<p>30 за гріхи, які вчинив Єровоам і змушував Ізраїль чинити, і за те, що він розгнівив Господа, Бога Ізраїлю.</p>
<p>31 Щодо інших подій Надавового правління і всього, що він зробив, то їх записано в книзі Хронік Царів Ізраїлю.</p>
<p>32 Була війна між Асою та Ваашею, царем Ізраїлю, впродовж усього їхнього правління.</p>
<p>33 На третьому році правління Аси, царя юдейського, Вааша, син Агіжі, став царем над усім Ізраїлем у Тирці і правив двадцять чотири роки.</p>
<p>34 Він чинив зле в очах Господа, йдучи шляхом Єровоама та його гріха, на який штовхав і весь Ізраїль.</p>

<h4>Розділ 16</h4>
<p>1 Тоді слово Господа проти Вааші дійшло до Єгу, сина Ханані:</p>
<p>2 «Я підняв тебе з бруду і поставив тебе над Моїм народом ізраїльським, але ти пішов шляхом Єровоама і змусив людей Ізраїлю грішити, вони розбудили Мою лють своїми гріхами.</p>
<p>3 Я знищу Ваашу і його дім, як дім Єровоама, сина Невата.</p>
<p>4 Пси пожиратимуть тих із Ваашиного дому, хто вмиратиме в місті. А птахи небесні поїдатимуть тих, хто вмиратиме в полі».</p>
<p>5 Щодо інших подій Ваашиного царювання, його вчинків та досягнень, то всі вони описані в книзі Хронік Царів Ізраїлю.</p>
<p>6 Вааша спочив разом зі своїми батьками й був похований у Тирці. І Ела, його син, став царем після нього.</p>
<p>7 Більше того, слово Господнє дійшло до Вааші та до його дому через пророка Єгу, сина Ханані, бо все зло, яке він зробив в очах Господа, розгнівало Господа, розлютили його вчинки, і сталося з ним те ж, що й з домом Єровоама, бо Він вигубив усіх з Єровоамового роду.</p>
<p>8 На двадцять шостому році правління Аси, царя Юдеї, Ела, син Вааші, став царем Ізраїлю і правив у Тирці два роки.</p>
<p>9 Зимрі, один з його урядовців, який командував половиною колісниць, повстав проти нього. Ела був у Тирці на той час, пиячив у домі Арзи, управляючого палацом у Тирці.</p>
<p>10 Зимрі ввійшов, ударив і вбив його на двадцять сьомому році правління Аси, царя Юдеї. І сам став царем після нього.</p>
<p>11 Тільки-но він почав правити й сів на престол, він повбивав усю родину Вааші. Він не залишив жодного чоловіка: ні родича, ані друга.</p>
<p>12 Тож Зимрі вигубив увесь рід Вааші, як казав Господь про Ваашу через пророка Єгу,</p>
<p>13 за всі гріхи, що вчинили Вааша та його син Ела і призвели чинити Ізраїль. Тож вони викликали гнів Господа Бога Ізраїлю своїми нікчемними бовванами.</p>
<p>14 Щодо інших подій правління Ели і всіх його вчинків, то всі вони описані у книзі Хронік Царів Ізраїлю.</p>
<p>15 На двадцять сьомому році правління Аси, царя Юдеї, Зимрі правив у Тирці протягом семи днів. Військо розташовувалася біля Ґівветона, филистимського міста.</p>
<p>16 Коли ізраїльтяни в таборі почули, що Зимрі повстав проти царя і вбив його, вони того ж дня проголосили в таборі Омрі, командуючого військом, царем Ізраїлю.</p>
<p>17 Тоді Омрі і всі ізраїльтяни з ним знялися від Ґівветона й обложили Тирцу.</p>
<p>18 Коли Зимрі побачив, що місто захоплене, він пішов у цитадель царського палацу й підпалив палац разом із собою. Тож він помер,</p>
<p>19 оскільки скоїв гріхи, діючи зле в очах Господа, йдучи шляхом Єровоама, за гріхи, які він учинив і призвів Ізраїль чинити.</p>
<p>20 Щодо інших подій правління Зимрі та заколоту, який він очолив, то їх описано у книзі Хронік Царів Ізраїлю.</p>
<p>21 Тоді люди Ізраїлю були розколоті на два табори — половина підтримувала Тивні, сина Ґіната, як можливого царя, а друга — Омрі.</p>
<p>22 Але послідовники Омрі довели, що вони дужчі за послідовників Тивні, сина Ґіната. Тож Тивні помер, а Омрі став царем.</p>
<p>23 На тридцять першому році правління Аси, царя Юдеї, Омрі став царем Ізраїлю, і він правив дванадцять років, шість із них у Тирці.</p>
<p>24 Він придбав пагорб Самарію в Шемера за два таланти срібла і збудував місто на цьому пагорбі, назвавши його Самарія на честь Шемера, давши ім’я колишнього власника пагорба. * [( <em>два таланти </em>Приблизно 69 кг. )]</p>
<p>25 Але Омрі чинив зле в очах Господа і грішив більше, ніж усі ті, хто був до нього.</p>
<p>26 В усьому він ішов шляхами Єровоама, сина Невата, і своїм гріхом, який він чинив і змушував Ізраїль чинити, тож вони викликали гнів Господа Бога Ізраїлю бо йшли за нікчемними бовванами.</p>
<p>27 Щодо інших подій правління Омрі, його досягнень, то чи не описано їх у книзі Хронік Царів Ізраїлю.</p>
<p>28 Омрі спочив зі своїми батьками й був похований у Самарії. І Агав, його син, став царем після нього.</p>
<p>29 На тридцять восьмому році правління Аси, царя Юдеї, Агав, син Омрі, став царем Ізраїлю. І правив він у Самарії над Ізраїлем протягом двадцяти двох років.</p>
<p>30 Агав, син Омрі, зробив більше зла в очах Господа, ніж усі ті, хто були до нього.</p>
<p>31 Йому мало було чинити гріхи Єровоама, сина Невата, він ще й одружився з Єзевел, дочкою Етваала, царя сидонян, і став служити Ваалу й поклонятися йому.</p>
<p>32 Він установив вівтар Ваалові у храмі Ваала, який збудував у Самарії.</p>
<p>33 Агав також робив стовпи Ашери й більше ніж усі інші царі Ізраїлю до нього, викликав гнів Господа Бога ізраїльського.</p>
<p>34 За часів Агава, Гієл із Бетела відбудував Єрихон. Він заклав фундамент ціною життя свого первістка Авірама і встановив браму ціною життя свого наймолодшого сина Сеґува, згідно зі словами, сказаними Господом через Ісуса Навина. * [( <em>згідно… Ісуса Навина </em>Див.: <a href='/ukr_umt/6/6/26'>Іс. Навин. 6:26</a>. )]</p>

<h4>Розділ 17</h4>
<p>1 Ілля тишвійський, з Тишве у Ґілеаді, сказав Агаву: «Як і те, що Господь, Бог Ізраїлю, якому я служу, живий, так не буде ні роси, ні дощу протягом кількох найближчих років, якщо я не накажу».</p>
<p>2 Тоді слово Господа було Іллі:</p>
<p>3 «Піди звідси, поверни на схід і сховайся біля річки Керіт, на схід від Йордану.</p>
<p>4 Ти питимеш зі струмка, а годувати тебе там Я наказав крукам».</p>
<p>5 Тож він зробив, як Господь наказав йому. Він пішов до річки Керіт, на схід від Йордану, і залишився там.</p>
<p>6 Круки приносили йому хліб і м’ясо щоранку й щовечора, а пив він зі струмка.</p>
<p>7 Через деякий час струмок пересох, бо не було дощів у цих землях.</p>
<p>8 Тоді слово Господа дійшло до нього:</p>
<p>9 «Йди зараз до Зарефата в Сидоні й залишайся там. Я наказав удові в цьому місці постачати тобі харчі».</p>
<p>10 Тож він подався до Зарефата. Коли він прийшов до міської брами, вдова там збирала хмиз. Він звернувся до неї і спитав: «Чи не принесеш ти мені попити трохи води в кухолі?»</p>
<p>11 І коли вона зібралася принести воду, він гукнув: «І принеси мені, будь-ласка, кусень хліба».</p>
<p>12 Вона відповіла: «Клянусь тобі: так само, як і те, що Господь твій Бог живий, я не маю хліба, лише пригорщу борошна у жбані та трохи оливи у глечику. Я збираю хмиз, щоб узяти додому й приготувати поживу для себе й мого сина, щоб з’їсти й померти».</p>
<p>13 Ілля сказав їй: «Не бійся. Іди додому і зроби, як кажеш. Але спершу спечи маленьку хлібину для мене з того, що маєш, і принеси мені, а тоді спечи з решти борошна хліб для себе й свого сина.</p>
<p>14 Бо так Господь Бог Ізраїлю каже: „Цей жбан борошна не спорожниться і цей глечик оливи не пересохне до того дня, доки Господь не дасть дощу на ці землі”».</p>
<p>15 Вона пішла і зробила, як Ілля їй сказав. Там було достатньо їжі для Іллі й для жінки та її родини.</p>
<p>16 Бо жбан борошна не спорожнявся і глечик оливи не пересихав, згідно зі словом Господнім, промовленим Іллєю.</p>
<p>17 Через деякий час син цієї жінки, господарки дому, захворів. Йому ставало все гірше й гірше, і зрештою він перестав дихати.</p>
<p>18 Вона запитала Іллю: «Що ти маєш проти мене, чоловіче Божий? Ти прийшов, щоб нагадати мені про мій гріх і вбити мого сина?»</p>
<p>19 «Дай мені твого сина», — відповів Ілля. Він узяв його з її рук, поніс до верхніх кімнат, де жив, і поклав на ліжко.</p>
<p>20 Тоді він звернувся до Господа: «О Господи мій Боже, чи не приніс Ти горе навіть цій удові, в якої я живу, вмертвивши її сина?»</p>
<p>21 Тоді він тричі простягся над хлопчиком і звернувся до Господа: «О Господи мій Боже, нехай життя цього хлопця повернеться до нього!»</p>
<p>22 Господь почув плач Іллі, життя повернулося до хлопчика, і він ожив.</p>
<p>23 Ілля підняв дитину й поніс її з кімнати вниз. Він віддав хлопчика матері й сказав: «Дивись, твій син живий!»</p>
<p>24 Тоді жінка сказали Іллі: «Тепер я знаю, що ти — чоловік Божий, і що слово Господа з уст твоїх — правдиве».</p>

<h4>Розділ 18</h4>
<p>1 На третій рік засухи слово Господнє було до Іллі: «Іди й постань перед Агавом, і Я пошлю дощ на цю землю».</p>
<p>2 Тож Ілля пішов, щоб постати перед Агавом. Був тоді страшний голод у Самарії.</p>
<p>3 І Агав закликав до себе Овдія, який був управляючим палацом. (Овдій був відданим віруючим у Господа.</p>
<p>4 Коли Єзевел убивала пророків Господніх, Овдій заховав сто пророків у двох печерах, по п’ятдесят у кожній, і постачав їм їжу та воду).</p>
<p>5 Агав сказав Овдієві: «Іди по землях до всіх струмків та ярів. Може, ми знайдемо трохи трави, щоб не повмирали коні та мули, щоб ми не мусили вбивати якихось наших тварин».</p>
<p>6 Тож вони поділили землі, які повинні були обійти, Агав пішов в одному напрямку, а Овдій в другому.</p>
<p>7 По дорозі Овдієві зустрівся Ілля. Овдій упізнав його, вклонився до землі й промовив: «Чи це справді ти, мій володарю, Іллє?»</p>
<p>8 Ілля відповів: «Так, піди й скажи своєму господарю: „Ілля бажає його бачити”».</p>
<p>9 «Що поганого я зробив, — запитав Овдій, — що ти посилаєш свого слугу до Агава на смерть?</p>
<p>10 Так само напевне, як і те, що Господь твій Бог живий, не існує жодного народу чи царства, куди б мій хазяїн не посилав у пошуках тебе. І коли народ чи царство заявляли, що тебе там немає, він змушував їх заприсягтися, що вони не можуть тебе знайти.</p>
<p>11 А зараз ти мені кажеш піти до мого хазяїна і сказати: „Ілля тут”.</p>
<p>12 Я не знаю, куди Дух Господній може тебе занести, коли я піду. І якщо я піду і скажу Агаву, а він тебе не знайде, він мене вб’є. Я, твій слуга, йшов за Господом з дитинства.</p>
<p>13 Чи не чув ти, мій володарю, що я зробив, коли Єзевел побивала пророків Господніх? Я сховав сто пророків Господніх у двох печерах, по п’ятдесят у кожній, і постачав їм їжу й воду.</p>
<p>14 А зараз ти кажеш мені піти до мого хазяїна і сказати: „Ілля тут”. Він мене вб’є!»</p>
<p>15 Ілля відповів: «Як Господь Всемогутній, Якому я служу, — живий, так само напевне я постану сьогодні перед Агавом».</p>
<p>16 Тож Овдій пішов назустріч Агавові, розповів йому, і Агав пішов зустріти Іллю.</p>
<p>17 Коли він побачив Іллю, він сказав йому: «Це ти той, хто приносить неспокій в Ізраїль?»</p>
<p>18 «Я не приносив неспокою до Ізраїлю, — відповів Ілля. — А ти й рід твого батька накликали лихо нехтуванням Господніми заповідями і службою Ваалові.</p>
<p>19 А тепер збери людей з усього Ізраїлю, щоб вони зустрілися зі мною на горі Кармел. І приведи чотириста п’ятдесят пророків Ваала і чотириста пророків Ашери, які їдять за столом Єзевел». * [( <em>їдять за столом </em>Тобто «приближені». )]</p>
<p>20 Тож Агав розіслав заклик по всьому Ізраїлю й зібрав пророків на горі Кармел.</p>
<p>21 Ілля вийшов перед людьми і сказав: «Коли ж ви вирішите кому поклонятися: якщо Господь є Богом, слідуйте за ним, а якщо Ваал є Богом, слідуйте за ним». Але люди нічого не сказали.</p>
<p>22 Тоді Ілля сказав їм: «Я залишився єдиний пророк Господній, а у Ваала чотириста п’ятдесят пророків.</p>
<p>23 Візьміть для нас двох биків. Дайте їм вибрати одного для себе, і нехай вони поріжуть його на шматки й покладуть на дрова, але не запалюють. Я підготую іншого бика й покладу на дрова, але не запалюватиму.</p>
<p>24 Тоді ви назвете на ім’я вашого бога, а я назву на ім’я Господа. Бог, який відповість вогнем, і є Богом». Тоді всі люди промовили: «Ти кажеш правильно».</p>
<p>25 Ілля сказав пророкам Ваала: «Виберіть одного з биків і спершу його приготуйте, оскільки вас так багато. Назвіть на ім’я свого бога, але не запалюйте вогонь».</p>
<p>26 Вони взяли бика, якого їм дали, й приготували його. Потім вони називали ім’я Ваала від ранку до півдня. «О Ваале, дай нам відповідь!» — кричали вони. Але не було відповіді. Ніхто не відповів. І вони танцювали навколо жертовника, який збудували.</p>
<p>27 Опівдні Ілля почав насміхатися з них. «Кричіть голосніше, звичайно ж він бог! Мабуть, він замислився, чи зайнятий, чи подорожує. Може, він спить, і його треба розбудити?»</p>
<p>28 Тож вони кричали голосніше й лупцювали себе мечами та списами, за їхнім звичаєм, поки не потекла кров.</p>
<p>29 Полудень минув, а вони продовжували свої навісні пророкування, поки не настав час вечірніх жертвоприношень. Але не було відповіді, ніхто не відповідав, ніхто не звертав уваги.</p>
<p>30 Тоді Ілля сказав усім людям: «Ідіть до мене». Вони пішли до нього, і він полагодив вівтар Господній, який було зруйновано.</p>
<p>31 Ілля взяв дванадцять каменів, по одному для кожного з колін нащадків Якова, до якого прийшло слово Господнє, коли Він сказав: «Твоє ім’я буде Ізраїль».</p>
<p>32 З тих каменів він зробив вівтар в ім’я Господнє і викопав рівчак навколо нього, досить великий, щоб умістити дві сеї насіння. * [( <em>дві сеї </em>Приблизно 14,6 л. )]</p>
<p>33 Він зібрав дрова, порізав бика на шматки й поклав на дрова. Тоді він сказав їм: «Наповніть чотири великі жбани водою і полийте жертву й дрова».</p>
<p>34 «Зробіть це ще раз», — сказав він, і вони зробили це ще раз. «Зробіть це втретє», — наказав він, і вони зробили це втретє.</p>
<p>35 Вода стекла навколо жертовника і навіть заповнила рівчак.</p>
<p>36 В час жертвоприношення пророк Ілля вийшов наперед і проголосив молитву: «О Господи, Боже Авраама, Ісаака та Ізраїля, нехай стане відомо сьогодні, що Ти — Бог Ізраїлю, і що я, Твій слуга, зробив усе це за Твоїм наказом.</p>
<p>37 Дай мені відповідь, о Господи, дай мені відповідь, щоб ці люди знали, що Ти, о Господи, є Бог, і що Ти привертаєш їхні серця назад».</p>
<p>38 Тоді вогонь Господній упав і запалив жертву, дрова, каміння й землю, а також злизав воду з рівчака.</p>
<p>39 Коли всі люди побачили це, вони впали долілиць і гукнули: «Господь — це Бог! Господь — це Бог!»</p>
<p>40 Тоді Ілля наказав їм: «Схопіть пророків Ваала. Не дайте жодному втекти!» Вони схопили їх, Ілля привів їх у Долину Кішон і стратив там.</p>
<p>41 І сказав Ілля Агаву: «Піди поїж і попий, бо це шум сильного дощу».</p>
<p>42 Тоді Агав пішов поїв і попив, а Ілля забрався на вершину гори Кармел, нахилився до землі й сховав обличчя між колін.</p>
<p>43 «Піди подивись у бік моря», — сказав він своєму слузі. Той пішов і подивився. «Нічого там немає», — сказав він. Сім разів Ілля повторював: «Іди знову».</p>
<p>44 На сьомий раз слуга доповів: «Хмарка, маленька, як чоловіча долоня, піднімається з-за моря». Тож Ілля сказав: «Піди скажи Агаву: „Запрягай свої колісниці і їдь униз, поки дощ не зупинив тебе”».</p>
<p>45 Тим часом небо почорніло від хмар, здійнявся вітер, і почалася сильна злива. І Агав поїхав до Єзреела.</p>
<p>46 Сила Господня спустилася на Іллю і, запхнувши плащ за пояс, він біг перед Агавом увесь шлях до Єзреела.</p>

<h4>Розділ 19</h4>
<p>1 Тепер Агав розповів Єзевел усе, що зробив Ілля, і як він порубав усіх пророків.</p>
<p>2 Тож Єзевел послала посланця до Іллі сказати: «Нехай я матиму справу з богами, нехай мене покарають вони, якщо завтра до цього часу я не зроблю твоє життя таким же, як у когось із них».</p>
<p>3 Ілля злякався і втік, щоб врятувати своє життя. Коли він пішов до Беершеби в Юдеї, то залишив там свого слугу,</p>
<p>4 а сам тим часом пішов на день блукати пустелею. Він підійшов до ракити, сів під нею і молився, щоб умерти. «Годі з мене, Господи, — сказав він. — Візьми моє життя. Я не кращий від своїх пращурів».</p>
<p>5 Потім він ліг під деревом і заснув. Аж Ангел торкнувся його і сказав: «Вставай і поїж».</p>
<p>6 Він озирнувся й над головою побачив буханку хліба, спечену на вугіллі і жбан води. Він поїв і попив, а потім ліг знову.</p>
<p>7 Ангел Господній повернувся вдруге, торкнувся його і сказав: «Вставай і поїж, інакше не будеш достатньо сил для далекої мандрівки».</p>
<p>8 Він підвівся, поїв і попив. Зміцнів від тієї їжі. Він подорожував сорок днів і сорок ночей, доки не дістався до Хореву, гори Божої.</p>
<p>9 Там він зайшов у печеру і перебув ніч. І слово Господнє було йому: «Що ти тут робиш, Іллє?»</p>
<p>10 Він відповів: «Я дуже потерпів за Господа Бога Всемогутнього. Ізраїльтяни відмовилися від Твого Заповіту, зламали Твої вівтарі й віддали мечу Твоїх пророків. Я єдиний, хто залишився, і тепер вони хочуть убити й мене».</p>
<p>11 Господь сказав: «Іди й стань на горі перед Господом, оскільки Господь тут скоро проходитиме». Тоді великий вітер розбив гори й струсив скелі перед Господом, але Господь був не у вітру. Після вітру був землетрус, але Господь був не в землетрусі. * [( <em>Іди… проходитиме </em>Тобто як це було, коли Бог явився Мойсею. Див.: <a href='/ukr_umt/2/33/12-23'>Вих. 33:12-23</a>. )]</p>
<p>12 Після землетрусу спалахнув вогонь, але Господь був не у вогні. А після вогню прошелестів ніжний шепіт. * [( <em>шепіт </em>Або «голос». )]</p>
<p>13 Коли Ілля почув його, він натягнув плащ на обличчя, пішов і став біля входу в печеру. Тоді голос сказав йому: «Що ти тут робиш, Іллє?»</p>
<p>14 Він відповів: «Я дуже потерпав за Господа Бога Всемогутнього. Ізраїльтяни відмовилися від Твого Заповіту, зламали Твої вівтарі й віддали мечу Твоїх пророків. Я єдиний, хто залишився, і тепер вони хочуть убити й мене».</p>
<p>15 Господь сказав йому: «Повертайся звідки прийшов і йди до пустелі Дамаської. Коли ти туди дістанешся, помаж Газаела царем арамійським.</p>
<p>16 Також помаж Єгу, сина Німші, царем ізраїльським, і помаж Елішу, сина Шафата з Авель-Мехоли, який стане пророком після тебе.</p>
<p>17 Єгу повбиває всіх, хто втече від меча Газаела, а Еліша повбиває всіх, хто втече від меча Єгу.</p>
<p>18 Але Я дозволю вціліти семи тисячам чоловік в Ізраїлі — всім тим, чиї коліна не схилялися перед Ваалом, і чиї вуста не цілували його».</p>
<p>19 Тож Ілля пішов звідти і знайшов Елішу, сина Шафата. Він орав дванадцятьма упряжками волів, і сам вів дванадцяту пару. Ілля підійшов до нього й огорнув його своїм плащем. * [( <em>плащ </em>Це була особлива одежа, яку носили пророки. Тобто Ілля хотів показати, що Еліша стане пророком після нього.<br><em>Він орав… пару </em>Або «Еліша орав дванадцять акрів землі, а коли прийшов Ілля, він орав останній акр». )]</p>
<p>20 Еліша тоді залишив своїх биків і подався за Іллєю. «Дозволь мені поцілувати мого батька й мою матір на прощання, — сказав він, — а тоді я піду з тобою». «Повертайся, — відповів Ілля. — Що я можу тобі зробити? Як я зможу тебе зупинити?»</p>
<p>21 Тож Еліша залишив його й повернувся. Він узяв пару своїх волів і зарізав їх. Він спалив знаряддя для оранки й приготував м’ясо, і роздав його людям, і вони з’їли. Потім він вирішив іти за Іллєю і став його помічником.</p>

<h4>Розділ 20</h4>
<p>1 В цей час Бен-Гадад, цар арамійський, скликав усе своє військо. Його супроводжували тридцять два царі зі своїми кіньми та колісницями, він пішов і обложив Самарію, і напав на неї.</p>
<p>2 Він послав посланців до міста ізраїльського царя Агава з такими словами: «Ось що Бен-Гадад каже:</p>
<p>3 „Ваше срібло й золото належать мені, і найкращі ваші жінки та діти належать мені”».</p>
<p>4 Цар Ізраїлю відповів: «Як ти кажеш, мій володарю-царю, я і все, що я маю, — твоє».</p>
<p>5 Посланці повернулися й сказали: «Ось що Бен-Гадад каже: „Я посилав до тебе, щоб вимагати твоє срібло і золото, твоїх жінок і твоїх дітей.</p>
<p>6 Але в цей час завтра я збираюся послати своїх урядовців, щоб вони обшукали твій палац і будинки твоїх урядовців. Вони заберуть усе, що ти цінуєш, і винесуть геть”».</p>
<p>7 Цар Ізраїлю закликав усіх старійшин цих земель і сказав їм: «Дивіться, як цей чоловік шукає клопоту! Коли він послав по моїх жінок і дітей, по моє срібло й золото, я не відмовив йому, але зараз він бажає забрати все, чим володію я!»</p>
<p>8 Старійшини й народ відповіли: «Не слухай його й не погоджуйся на його вимоги».</p>
<p>9 Тож він відповів посланцям Бен-Гадада: «Скажіть моєму володарю-царю: „Твій слуга зробить те, що ти вимагав у перший раз, але цієї вимоги я не можу виконати”». Вони пішли й понесли цю відповідь Бен-Гададові.</p>
<p>10 Тоді Бен-Гадад послав інше повідомлення до Агава: «Нехай я матиму справу з богами, якщо залишиться в Самарії хоча б пригорща пороху для кожного мого чоловіка».</p>
<p>11 Цар Ізраїлю відповів: «Скажіть йому: „Нехай не хвалиться той, хто бере зброю, як той, хто її залишається в живих, щоб зняти її саморучно”».</p>
<p>12 Бен-Гадад почув цю відповідь, коли пив із царями в своєму наметі. Цар Бен-Гадад наказав своїм людям приготуватися до бою, тож вони підготувалися напасти на місто.</p>
<p>13 Тим часом пророк прийшов до Агава, царя ізраїльського, і проголосив: «Ось що каже Господь: „Ви бачите це велике військо? Я віддам його сьогодні у ваші руки, і тоді ви дізнаєтеся, що Я — Господь”».</p>
<p>14 «Але хто це зробить?» — спитав Агав. Пророк відповів: «Ось що каже Господь: „Молода старшина правителів тих земель зробить це”». «А хто розпочне битву?» — спитав він. Пророк відповів: «Ти».</p>
<p>15 Тож Агав закликав молоду старшину правителів земель — двісті тридцять два чоловіки. Потім він зібрав решту ізраїльтян — всього сім тисяч.</p>
<p>16 Вони виступили опівдні, поки Бен-Гадад і з ним тридцять два царі лежали в наметах і пиячили.</p>
<p>17 Молода старшина правителів виступила першою. Тоді Бен-Гадад вирядив своїх розвідників, які повідомили: «Люди просуваються від Самарії».</p>
<p>18 Він сказав: «Захопіть їх живцем, не зважаючи на те, йдуть вони миром чи війною».</p>
<p>19 Молода старшина правителів земель крокувала від міста, а за ними йшло військо,</p>
<p>20 і кожен убив ворога. Тут арамійці кинулися навтіч, а ізраїльтяни їх переслідували. Однак Бен-Гадад, цар арамійський, утік верхи разом із кількома вершниками.</p>
<p>21 Цар Ізраїлю захопив коней і колісниці і завдав тяжких втрат арамійцям.</p>
<p>22 Після цього пророк прийшов до царя Ізраїлю і сказав: «Зміцни свої укріплення й подивися, що треба зробити, оскільки наступної весни цар арамійський знову нападе на тебе».</p>
<p>23 Тим часом урядовці царя арамійського порадили йому: «Їхні боги — це боги узвиш. Ось чому вони були занадто дужі для нас. Але якщо ми битимемося з ними на рівнині, напевне, ми будемо дужчі за них.</p>
<p>24 Зроби так: зніми всіх царів з командування й заміни їх іншими командирами.</p>
<p>25 Підніми своє військо, щоб було таке ж, як те, що ти втратив: коня за коня, колісницю за колісницю — щоб ми могли битися з Ізраїлем на рівнині. Тоді напевно ми будемо міцнішими за них». Він погодився з ними і зробив належне.</p>
<p>26 Наступної весни Бен-Гадад скликав арамійців і пішов до Афека, щоб знову битися з Ізраїлем.</p>
<p>27 Коли ізраїльтян також було скликано і їм роздали провізію, вони вирушили, щоб зустрітися з ними. Ізраїльтяни розташувалися навпроти них, як два маленькі стада кіз, у той час, як арамійці заповнили все навкруги.</p>
<p>28 Божий чоловік прийшов і сказав царю Ізраїлю: «Ось що каже Господь: „Оскільки арамійці думають, що Господь є Богом узвиш, а не долин, Я віддам це велике військо в твої руки, і ти дізнаєшся, що Я — Господь”».</p>
<p>29 Протягом семи днів вони стояли таборами одне навпроти одного, а на сьомий день розпочалася битва. Ізраїльтяни вразили сто тисяч арамійських піхотинців того дня.</p>
<p>30 Решта втекла до міста Афека, де мур обвалився на двадцять сім тисяч із них. І Бен-Гадад утік до міста й сховався там у внутрішніх кімнатах.</p>
<p>31 Його урядовці сказали йому: «Слухай, ми чули, що царі дому Ізраїльського милостиві. Давай підемо до царя Ізраїлю в підперезаній волосяниці і з мотуззям навколо голови. Може, він врятує твоє життя». * [( <em>підперезаній… голови </em>В ознаку того, що вони скорилися, та готові здатися. )]</p>
<p>32 Одягнувши волосяниці й мотуззя навколо голови, вони пішли до царя Ізраїлю і сказали: «Твій слуга Бен-Гадад каже: „Прошу, залиш мене живим”». Цар відповів: «Він іще й досі живий? Він — мій брат». * [( <em>брат </em>На той час люди, котрі укладали мирні договори, вважалися однією родиною, тому й називали один одного «братами». )]</p>
<p>33 Люди прийняли це за добрий знак і швидко відповіли: «Так, твій брат Бен-Гадад», — сказали вони. «Підіть і приведіть його», — сказав цар. Коли Бен-Гадад прийшов, Агав посадив його в свою колісницю.</p>
<p>34 «Я поверну міста, які мій батько забрав у твого батька, — запропонував Бен-Гадад. — Ти влаштуєш свої торгові осередки в Дамаску, як мій батько робив у Самарії». Агав сказав: «На засадах угоди я тебе звільняю». Тож він уклав із ним угоду й відпустив його.</p>
<p>35 За наказом Господа один із синів пророка сказав своєму товаришу: «Вдар мене». Але той відмовився.</p>
<p>36 Тоді пророк сказав: «Оскільки ти не послухався Господа, то як тільки підеш від мене, тебе уб’є лев». І після того, як чоловік пішов, його знайшов лев і вбив.</p>
<p>37 Пророк знайшов іншого чоловіка і сказав йому: «Вдар мене, будь ласка». Тож чоловік ударив його і поранив.</p>
<p>38 Тоді пророк пішов і став біля дороги, чекаючи на царя. Він не хотів, щоб його впізнали, тож накинув на очі наголівну пов’язку.</p>
<p>39 Коли цар проходив, пророк гукнув до нього: «Твій слуга був у гущі битви, і хтось підійшов до мене з полоненим і сказав: „Постережи цього чоловіка. Якщо він зникне, ти заплатиш життям за його життя або талантом срібла”. * [( <em>один талант </em>Приблизно 34,5 кг. )]</p>
<p>40 Поки твій слуга був зайнятий тим-сим, чоловік зник». «Це твої слова, — сказав цар Ізраїлю, — ти сам це виголосив свій вирок».</p>
<p>41 Тоді пророк швидко зняв пов’язку з очей, і цар Ізраїлю впізнав, що це один з його пророків.</p>
<p>42 Він сказав царю: «Ось що каже Господь: „Ти звільнив чоловіка, а Я сказав, він має померти. Ось чому ти заплатиш життям за його життя, своїми людьми за його людей”».</p>
<p>43 Засмучений і розгніваний, цар Ізраїлю пішов до свого палацу в Самарії.</p>

<h4>Розділ 21</h4>
<p>1 Трохи згодом стався випадок, пов’язаний з виноградником, що належав єзрееліту Навоту. Виноградник був у Єзреелі, недалеко від палацу Агава, царя Самарії.</p>
<p>2 Агав сказав Навоту: «Дозволь мені використати твій виноградник під город, оскільки він близько від мого палацу. Натомість я дам тобі кращий виноградник або, якщо хочеш, я заплачу тобі стільки, скільки він коштує».</p>
<p>3 Але Навот відповів: «Господь забороняє віддавати спадщину моїх батьків тобі».</p>
<p>4 Тож Агав пішов додому набурмосений і злий, оскільки єзрееліт Навот сказав: «Я не віддам тобі спадщину моїх батьків». Він ліг у ліжко засмучений і відмовився від їжі.</p>
<p>5 Його дружина Єзевел зайшла й спитала: «Чого ти засмучений? Чому не їси?»</p>
<p>6 Він відповів їй: «Бо я попросив єзрееліта Навота: „Продай мені свій виноградник або, якщо хочеш, я дам тобі інший виноградник замість цього”. А він відповів: „Я не віддам тобі свій виноградник”».</p>
<p>7 Єзевел, його дружина, сказала: «Це так дієш ти, цар Ізраїлю? Вставай і поїж! Втішся. Я добуду тобі виноградник єзрееліта Навота».</p>
<p>8 Тож вона написала листи від імені Агава, поставила на них його печатку й розіслала старійшинам та вельможам, які жили в одному місті з єзреелітом Навотом.</p>
<p>9 У тих листах вона писала: «Проголосіть піст і посадіть Навота на видне місце серед народу.</p>
<p>10 Посадіть двох негідників навпроти нього, і нехай вони підтвердять, що він проклинав Бога і царя. А тоді виведіть його й закидайте камінням».</p>
<p>11 Тож старійшини й вельможі, які жили в одному місті з Навотом, зробили так, як Єзевел наказала в листах, які їм надіслала.</p>
<p>12 Вони проголосили піст і всадовили Навота на видне місце серед гостей.</p>
<p>13 Потім двоє негідників прийшли, сіли навпроти нього й стали свідчити проти Навота перед людьми, кажучи: «Навот проклинав Бога й царя». Тож вони вивели його за місто й забили камінням на смерть.</p>
<p>14 Потім вони відправили вістку Єзевел: «Навота було закидано камінням, він мертвий».</p>
<p>15 Тільки-но Єзевел почула, що Навота було забито камінням на смерть, вона сказала Агаву: «Вставай і забирай виноградник єзрееліта Навота, який відмовився продати його. Він уже не живий, а мертвий».</p>
<p>16 Коли Агав почув, що Навот мертвий, він підвівся, пішов і забрав виноградник Навота.</p>
<p>17 Тоді слово Господнє було Іллі тишвіту:</p>
<p>18 «Піди зустрінься з Агавом, царем Ізраїлю, який править у Самарії. Він зараз у Навотовому винограднику, який він пішов забрати собі.</p>
<p>19 Скажи йому про те, що сказав Господь: „Чи не ти вбив людину й тепер прийшов забрати її землю?” Тоді скажи йому про те, що мовив Господь: „У місці, де собаки злизували Навотову кров, собаки лизатимуть твою кров!”»</p>
<p>20 Агав сказав Іллі: «Тож ти знайшов мене, ворогу мій!» «Я знайшов тебе, — відповів той, — ти продався, щоб робити зло в очах Господа.</p>
<p>21 Я накличу лихо на тебе. Я знищу твоїх нащадків і виріжу всіх Агавових чоловіків у Ізраїлі: рабів чи вільних.</p>
<p>22 Я зроблю твій дім таким, як у Єровоама, сина Невата, і Вааша, сина Агіжі, оскільки ти розгнівав мене і змусив Ізраїль згрішити.</p>
<p>23 А щодо Єзевел, Господь сказав: „Собаки пожиратимуть Єзевел під стінами Єзреела.</p>
<p>24 Собаки пожиратимуть усіх тих з Агавового роду, хто помиратиме в місті, а птахи небесні поїдатимуть тих, хто помиратиме в полі”».</p>
<p>25 Ніколи не було такого чоловіка, як Агав, хто продався б, щоб чинити зле в очах Господа, його підштовхнула на це його дружина Єзевел.</p>
<p>26 Він поводився як найбридкіше, поклоняючись бовванам, як аморійці, що їх Господь вигнав перед Ізраїлем.</p>
<p>27 Коли Агав почув ці слова, він порвав на собі одяг, вбрався в жалобне і став поститися. Він ліг у жалобному вбранні й лежав засмучений.</p>
<p>28 Тоді слово Господа було Іллі тишвіту:</p>
<p>29 «Ти помітив, як Агав скромно поводиться переді Мною? Оскільки він поводить себе так скромно, Я зараз не нашлю на нього лихо, але син його постраждає за Агавови гріхи».</p>

<h4>Розділ 22</h4>
<p>1 Протягом трьох років не було жодної війни між Арамом та Ізраїлем.</p>
<p>2 Але на третій рік Єгошафат, цар Юдеї, пішов зустрітися з царем Ізраїлю.</p>
<p>3 Цар Ізраїлю сказав своїм урядовцям: «Хіба ви не знаєте, що Рамот-Ґілеад належить нам, проте ми не робимо нічого, щоб забрати його у царя арамійського?»</p>
<p>4 Отож він запитав Єгошафата: «Чи підеш ти зі мною воювати проти Рамот-Ґілеада?» Єгошафат відповів царю Ізраїля: «Я піду з тобою, а мої люди і мої коні будуть у твоєму розпорядженні».</p>
<p>5 Але Єгошафат також сказав царю Ізраїля: «Спочатку спитаємо поради в Господа».</p>
<p>6 Отож цар Ізраїлю зібрав разом пророків, майже чотириста чоловік, і запитав їх: «Іти мені воювати проти Рамот-Ґілеада чи утриматися від цього?» «Іди, — відповіли вони, — оскільки Господь дасть царю перемогу».</p>
<p>7 Та Єгошафат спитав: «Чи є тут інший пророк Господній, через якого ми б могли запитати?»</p>
<p>8 Цар Ізраїлю відповів Єгошафату: «Є ще один чоловік, через якого ми можемо запитати Господа, але я ненавиджу його, бо він ніколи не пророкує про мене нічого доброго, а лише погане. Це Михей, син Імли». «Цар не повинен такого казати», — відповів Єгошафат.</p>
<p>9 Отож цар Ізраїлю покликав одного зі своїх наближених і сказав: «Негайно приведіть Михея, сина Імли».</p>
<p>10 Одягнені в своє царське вбрання, цар Ізраїлю та Єгошафат, цар Юдеї, сиділи на своїх престолах на площі суду біля вхідної брами до Самарії, де всі пророки пророкували перед ними.</p>
<p>11 Тоді Седекія, син Кенаана, зробив залізні роги й проголосив: «Ось що каже Господь: „З цими рогами ти нападеш на арамійців, доки не винищиш їх”». * [( <em>роги </em>Роги були символом великої сили. )]</p>
<p>12 Всі інші пророки пророкували те саме: «Напади на Рамот-Ґілеад і переможеш, оскільки Господь віддасть його в руки царя».</p>
<p>13 Посланець, який ходив покликати Михея, сказав йому: «Послухай, усі інші пророки як один передрікають успіх цареві. Нехай твоє слово узгодиться з їхніми, тож вислови свою згоду».</p>
<p>14 Але Михей відповів: «Так само правда, як і те, що Господь живий, я можу сказати лише те, що Господь каже мені».</p>
<p>15 Коли він прибув, цар запитав його: «Михей, йти нам війною проти Рамот-Ґілеада, чи ні?» «Напади й переможи, — відповів Михей, — оскільки Господь віддасть його у твої руки».</p>
<p>16 Та цар запитав його: «Скільки разів я повинен змушувати тебе заприсягатися, щоб ти не казав мені нічого, крім правди в ім’я Господнє?»</p>
<p>17 Тоді Михей мовив: «Я бачив весь Ізраїль, що розбрівся по горах, наче вівці без пастуха. І Господь сказав: „У цих людей немає господаря. Нехай кожен іде додому з миром”».</p>
<p>18 Цар Ізраїлю сказав Єгошафату: «Хіба я не казав тобі, що він ніколи не пророкує про мене нічого доброго, а лише погане?»</p>
<p>19 Михей вів далі: «Тому послухайте слова Господа. Я бачив Господа, Який сидів на Своєму престолі з усім військом Небесним навколо Нього по праву й по ліву руку.</p>
<p>20 І Господь сказав: „Хто намовить Агава напасти на Рамот-Ґілеад, де він і знайде свою смерть?” Одні пропонували одне, а інші — інше.</p>
<p>21 Нарешті один із духів вийшов наперед, став перед Господом і сказав: „Я намовлю його”. * [( <em>один із духів </em>Або «Дух». )]</p>
<p>22 „Як саме?” — запитав Господь. „Я піду й буду брехливим духом в устах усіх його пророків”, — відповів той. „Тобі вдасться намовити його, — сказав Господь. — Піди й зроби це”.</p>
<p>23 Отож зараз Господь вклав брехливий дух в уста всіх твоїх пророків. Господь призначив тобі біду».</p>
<p>24 Тоді Седекія, син Кенаана, підійшов і вдарив Михея по обличчю: «Куди подався Дух Господа, коли він пішов від мене поговорити з тобою?» — запитав він.</p>
<p>25 Михей відповів: «Ти дізнаєшся про це того дня, коли ховатимешся у внутрішніх палатах».</p>
<p>26 Тоді цар ізраїльський наказав: «Візьміть Михея і відправте його назад до Амона, правителя міста, й до Йоаша, царського сина,</p>
<p>27 і проголосіть царський наказ: „Киньте цього чоловіка до в’язниці й не давайте йому нічого, крім хліба й води, доки я не повернуся з миром”».</p>
<p>28 Михей промовив: «Якщо ти повернешся з миром, то Господь не говорив через мене». Потім він додав: «Увесь народе, запам’ятай мої слова!»</p>
<p>29 Отож цар Ізраїлю та Єгошафат, цар Юдеї, пішли на Рамот-Ґілеад.</p>
<p>30 Цар ізраїльський сказав Єгошафату: «Я піду на битву у простому одязі, а ти залишайся у царському вбранні». Тож цар Ізраїлю перевдягнувся у просте й вийшов на битву.</p>
<p>31 Тоді цар Арама наказав своїм тридцяти двом командирам колісниць: «Не воюйте ні з ким: ні з малим, ні з великим, крім царя ізраїльського».</p>
<p>32 Коли командири колісниць побачили Єгошафата, вони подумали: «Напевно, це і є цар Ізраїлю». Тож вони повернули, щоб напасти на нього. Але коли Єгошафат закричав,</p>
<p>33 командири колісниць побачили, що це не цар Ізраїлю, і припинили переслідувати його.</p>
<p>34 Але один з воїнів пустив стрілу навмання і поранив царя Ізраїлю. Вона влучила у щілину між обладунками. Цар сказав візнику своєї колісниці: «Повертай і вивези мене з битви, бо я поранений».</p>
<p>35 Увесь день тривала запекла битва, а цар, підтримуючи себе в колісниці, дивився на арамійців до вечора. Кров з його рани текла на підлогу колісниці, і при заході сонця він помер.</p>
<p>36 Коли сонце сідало, наказ розійшовся між воїнами: «Кожен до свого міста, кожен на свої землі!»</p>
<p>37 Тож цар помер, його принесли в Самарію і там поховали.</p>
<p>38 Помили колісницю в ставу в Самарії (там, де милися повії), і собаки злизали його кров, як було передбачено словом Господнім.</p>
<p>39 Щодо інших подій Агавового правління, включаючи всі його вчинки, збудований ним і оздоблений слоновою кісткою палац і зміцнені ним міста, то все це описано в книзі Хронік Царів Ізраїлю.</p>
<p>40 Агав спочив зі своїми батьками. І Агазія, його син, став царем після нього.</p>
<p>41 Єгошафат, син Аси, став царем Юдеї на четвертому році правління Агава, царя Ізраїлю.</p>
<p>42 Єгошафату було тридцять п’ять років, коли він став царем, і правив він у Єрусалимі протягом двадцяти п’яти років. Його матір звали Азува, яка була дочкою Шилхі.</p>
<p>43 Єгошафат жив, як і його батько Аса, не відступав від його шляхів і чинив праведно в очах Господніх. Однак узвишшя він не знищив, і люди й далі приносили там жертви й спалювали запашне куріння. * [( <em>узвишшя </em>Місця, відведенні для служіння лжебогам. )]</p>
<p>44 Єгошафат також жив у мирі з царем Ізраїлю.</p>
<p>45 Щодо інших подій Єгошафатового правління, його досягнень і військових подвигів, то всі вони описані в книзі Хронік Царів Юдеї.</p>
<p>46 Він очистив землі від храмових повій, які залишалися навіть після правління його батька Аси.</p>
<p>47 Тоді не було царя в Едомі, правив володар, обраний Єгошафатом.</p>
<p>48 На той час Єгошафат збудував флот торговельних суден, щоб ходити до Офіру по золото, але вони ніколи не напнули вітрил, бо розбилися в Еціон-Хевері.</p>
<p>49 Тоді Агазія, син Агава, сказав Єгошафату: «Дозволь моїм чоловікам плисти разом з твоїми», — але Єгошафат відмовив.</p>
<p>50 Потім Єгошафат спочив зі своїми батьками і був похований поруч з ними в місті Давида, свого пращура. І Єгорам, його син, став царем після нього.</p>
<p>51 Агазія, син Агава, став царем Ізраїля у сімнадцятий рік правління Єгошафата у Юдеї. Він царював у Самарії протягом двох років.</p>
<p>52 Він чинив зле в очах Господа, оскільки йшов шляхом своїх батька й матері та шляхом Єровоама, сина Невата, який привів Ізраїль до гріха.</p>
<p>53 Він служив і поклонявся Ваалові і змушував Господа Бога Ізраїлю гніватися, так само, як його батько.</p>


