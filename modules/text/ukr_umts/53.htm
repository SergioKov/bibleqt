<h2>Перше послання до Коринтян</h2>
<h4>Розділ 1</h4>
<p>1 Павло, покликаний бути апостолом Христа Ісуса волею Божою, разом із братом нашим у Христі Состеном до церкви Божої, що в Коринті, до людей відданих Богу в Христі Ісусі, яких Бог покликав бути святими, а також до всіх тих, хто повсюди молиться в ім’я Господа нашого Ісуса Христа, Господа їхнього і нашого. * [( <em>молиться в ім’я Господа нашого </em>Буквально «хто вірує в ім’я Господа нашого». )]</p>
<p>3 Благодать і мир вам від Бога, Отця нашого і від Господа Ісуса Христа.</p>
<p>4 Я завжди дякую моєму Богу за вас, за Божу благодать, що дана вам в Христі Ісусі.</p>
<p>5 Бо в Ньому ви збагатилися всім: і словом, і знанням.</p>
<p>6 Наше свідчення про Христа підтвердилося в вас.</p>
<p>7 Зараз ви маєте усі дари Божі, поки чекаєте приходу нашого Господа Ісуса Христа.</p>
<p>8 Він також повністю підтвердить у День другого Пришестя Господа нашого Ісуса Христа, що ви невинні.</p>
<p>9 Істинний і вірний Бог покликав вас до єднання зі Своїм Сином, нашим Господом Ісусом Христом.</p>
<p>10 Я благаю вас, брати і сестри мої, іменем Господа нашого Ісуса Христа, щоб усі ви погоджувалися одне з одним, щоб не було розбрату між вами, і щоб були ви єдині в думках своїх і прагненнях.</p>
<p>11 Бо стало мені відомо від Хлоїних домашніх, що між вами є суперечки.</p>
<p>12 І ось що я маю на увазі: кожен із вас каже: «Я — прибічник Павла», «Я — Аполлосів», «Я — Кифин», «А я — прибічник Христа».</p>
<p>13 Хіба ж Христос розділився? Хіба був розіп’ятий за вас Павло? Чи, може, хрестилися ви в ім’я Павлове?</p>
<p>14 Я дякую Богові, що нікого з вас не хрестив, окрім Криспа і Ґая.</p>
<p>15 Тож ніхто з вас не може сказати, що хрестився моїм ім’ям.</p>
<p>16 Хрестив я ще Степанову родину, а щодо інших, то не пригадаю, чи хрестив я ще когось.</p>
<p>17 Бо Христос посилав мене не хрестити, а проповідувати Добру Звістку та без надмірного красномовства, щоб хрест Христовий не втратив сили своєї. * [( <em>хрест </em>Дерев’яний хрест, на якому римляни страчували злочинців. Це також символ сорому, страждання та смерті. Подібно тому, як Сам Христос був готовий віддати своє життя заради усіх людей, Він прохає усіх Своїх послідовників віддати їхнє життя заради Нього. )]</p>
<p>18 Бо для тих, хто гине, учення про хрест — це дурниця, а для нас, хто спасенний, то є сила Божа.</p>
<p>19 Як сказано у Святому Писанні: «Я знищу мудрість мудрих і зведу нанівець розум розумних». * [( <a href='/ukr_umt/23/29/14'>Іс. 29:14</a>. )]</p>
<p>20 Де той мудрець? Де той вчений? Де той мислитель, який належить часу нинішньому? Чи Бог не зробив мудрість світу цього безглуздою?</p>
<p>21 Світ своєю мудрістю не осягнув Бога. То Бог Своєю мудрістю вибрав для порятунку тих, хто вірить, хоч яке безглузде Вчення, що ми проповідуємо.</p>
<p>22 Юдеї вимагають чудесних знамень, а греки — мудрості.</p>
<p>23 Ми ж проповідуємо про розіп’ятого Христа. Для юдеїв це вчення є образою, а для поган — безглуздям.</p>
<p>24 І лиш покликані Богом, чи то юдеї, чи то погани, розуміють, що Христос — сила і мудрість Божа.</p>
<p>25 Адже Боже «безглуздя» мудріше за людську мудрість, а Божа «неміч» міцніша за людську силу.</p>
<p>26 Брати і сестри, подумайте про своє власне покликання! Небагато з вас були мудрими за людськими мірками. Небагато було й сильних, небагато шляхетних.</p>
<p>27 Ні, Бог вибрав «нерозумних», щоб присоромити мудрих світу цього. Він вибрав немічних, щоб присоромити сильних.</p>
<p>28 Бог вибрав усе принижене й зневажене, все «немічне», щоб знищити все те, що «чогось варте», щоб ніхто не вихвалявся перед лицем Божим.</p>
<p>30 Він — джерело життя вашого в Ісусі Христі, Який став нашою мудрістю з Божої волі, нашою праведністю, нашим освяченням і нашою спокутою.</p>
<p>31 Адже сказано у Святому Писанні: «Хто хвалиться, той мусить хвалитися Господом». * [( <a href='/ukr_umt/24/9/24'>Єр. 9:24</a>. )]</p>

<h4>Розділ 2</h4>
<p>1 Тож прийшов я до вас, брати і сестри мої, проповідувати таємну Божу істину, не покладаючись на свою красномовність і мудрість.</p>
<p>2 Находячись серед вас, я вирішив забути усе, крім Ісуса Христа і Його смерті на хресті.</p>
<p>3 Отже, я прийшов до вас, слабкий, пройнятий страхом і великим трепетом.</p>
<p>4 Слова мої і проповіді були донесені не з переконливістю людської мудрості, а в доказах сили Духа. Нехай ваша віра спирається не на людську мудрість, а на Божу силу.</p>
<p>6 Ми справді навчаємо мудрості зрілих людей, але не мудрості нинішніх часів і не мудрості правителів світу цього, владі яких настане кінець.</p>
<p>7 Ми навчаємо таємної Божої мудрості, що була прихована від людей. Бог призначив її нам на славу іще до початку світу.</p>
<p>8 Це мудрість, про яку жоден із правителів цього світу не знав. Бо якби вони знали, то не розіп’яли б славного Господа.</p>
<p>9 Так сказано у Святому Писанні: «Очі не бачили, вуха не чули, і на думку людям не спадало те, що Бог залишив для тих, хто любить Його». * [( <a href='/ukr_umt/23/64/4'>Іс. 64:4</a>. )]</p>
<p>10 Та Бог відкрив нам це через Духа, Який знає все, навіть найприхованіші таємниці Божі.</p>
<p>11 Бо хто з людей знає думки іншого? Тільки той дух, який в ньому живе. Так само ніхто не знає думок Божих, крім Духа Божого.</p>
<p>12 А ми приймаємо не дух, який належить світу цьому, а Дух, Який йде від Бога, щоб знати те, що щедро було нам дароване Богом.</p>
<p>13 І говоримо ми про ці речі не словами, яких мудрість людська навчила нас, а словами, яких навчив нас Дух. Ми пояснюємо духовні речі, використовуючи слова від Духа.</p>
<p>14 Земна людина не сприймає істин, які відкриває Дух Божий. Вона вважає їх безглуздям, та не може зрозуміти це, бо їх можна оцінити тільки за допомогою Святого Духа.</p>
<p>15 А духовна людина може судити все, та її саму ніхто не може судити.</p>
<p>16 Сказано у Святому Писанні: «Хто знає думки Господні? Хто може повчати Його?» Але ми маємо розум і думки Христові. * [( <a href='/ukr_umt/23/43/13'>Іс. 43:13</a>. )]</p>

<h4>Розділ 3</h4>
<p>1 Брати і сестри мої, коли я з вами був, то не міг навчати вас як людей духовних. Навпаки, я мусив звертатися до вас як до людей мирських, як немовлят у Христі.</p>
<p>2 Я проповідував вам, неначе напував вас молоком, а не годував твердою їжею, бо ви не спроможні були ще її спожити. Ви ще й зараз не здатні на це.</p>
<p>3 Ви й досі належите цьому світу. Якщо між вами є заздрощі й суперечки, то хіба не мирські ви є? Хіба не поводитесь, як усі люди цього світу?</p>
<p>4 Якщо хтось із вас каже: «Я послідовник Павла», а інший: «А я — Аполлоса», — то хіба не як мирські люди ви чините?</p>
<p>5 А хто ж такий Аполлос, і хто такий Павло? Ми лише слуги, через яких ви стали віруючими. Ми виконали свою роботу, яку Господь призначив кожному із нас.</p>
<p>6 Я посіяв зерно, Аполлос полив його, але Бог є Той, Хто виростив.</p>
<p>7 Тож не має значення ні той, хто сіяв, ні той, хто поливав, а лише Бог, Який зростив.</p>
<p>8 І той, хто сіяв зерно, і той, хто поливав його, мають одну мету, і кожен буде нагороджений за свою працю.</p>
<p>9 Бо всі ми на службі у Бога, трудимося в Його ім’я, а ви — і нива Божа, й оселя Його.</p>
<p>10 Згідно з Божим даром, даним мені, я заклав фундамент, як той мудрий будівельник, а вже інший зводить на ньому споруду. Та кожен мусить дбати про те, як він будує.</p>
<p>11 Але ніхто не може закласти іншого фундаменту, ніж той, що вже закладено, й фундамент той — Ісус Христос.</p>
<p>12 Людина може будувати на цьому фундаменті з золота чи срібла, коштовного каміння чи дерева, сіна чи соломи.</p>
<p>13 Але робота кожного буде очевидна, бо настане День, і все стане зрозумілим, тому що той День прийде з вогнем. І вогонь випробує працю кожного і виявить її якість.</p>
<p>14 І якщо збудоване людиною вистоїть, то вона здобуде винагороду.</p>
<p>15 Чия ж споруда згорить, той зазнає втрати, а сам він буде врятований, уникнувши вогню.</p>
<p>16 Чи знаєте ви, що ви — храм Божий, і що Дух Божий живе в вас? * [( <em>храм </em>Оселя Господа, де народ Божий поклонявся Богу. У даному випадку мається на увазі, що віруючі — це духовний храм, де живе Господь. )]</p>
<p>17 Якщо хтось зруйнує Божий храм, того Бог зруйнує, бо храм Божий — святий, а ви і є цим храмом.</p>
<p>18 Не обманюйте себе. Якщо хтось із вас вважає, що він розумний мудрістю цього світу, то йому слід стати «нерозумним», щоб здобути істинну мудрість.</p>
<p>19 Бо мудрість цього світу насправді є безглуздям для Бога. У Святому Писанні сказано: «Бог ловить мудрих на їхні ж хитрощі». * [( <a href='/ukr_umt/18/5/13'>Йов 5:13</a>. )]</p>
<p>20 І ще: «Господь знає, що думки мудрих — нікчемні». * [( <a href='/ukr_umt/19/94/11'>Пс. 94:11</a>. )]</p>
<p>21 Тож не треба вихвалятися людьми. Бо все належить вам: чи то Павло, Аполлос або Кифа; чи то світ, життя, смерть, сучасне й майбутнє — все належить вам.</p>
<p>23 Ви ж належите Христові, а Христос належить Богу.</p>

<h4>Розділ 4</h4>
<p>1 Ось як люди мають думати про нас, як про слуг Христових, котрим довірено таємні істини Божі.</p>
<p>2 А ті, кому довірено таємниці, мусять бути гідними довіри.</p>
<p>3 Та мені байдуже, чи ви судитимете мене, чи якийсь інший суд людський, адже й сам я себе не суджу.</p>
<p>4 Сумління моє чисте, та не в цьому моє виправдання. Лише Господь мені суддя.</p>
<p>5 Тож не судіть передчасно, доки Господь не прийде. Він висвітлить усе, що приховано в темряві, й виявить таємні задуми сердець. І тоді буде кожному така похвала від Бога, на яку той заслуговує.</p>
<p>6 Брати і сестри мої, я показав усе це на прикладах Аполлоса і своєму власному прикладі заради вас, щоб ви змогли навчитись і зрозуміти значення цих слів: «Не йдіть далі того, що написано у Писанні», — щоб ви не величалися одне перед одним. Щоб ви не підносили одних, зневажаючи інших.</p>
<p>7 Хто каже, що ти кращий за інших? І що ти маєш такого, що не було дано тобі? Але якщо все, що маєш ти, отримав як дарунок, то чого ж вихвалятися, наче лише своїми силами здобув усе це?</p>
<p>8 Ви вважаєте, що маєте все необхідне. Думаєте, що поставали багатіями й царями без нас. Хотів би я, щоб ви й справді були царями, тоді й ми могли б царювати разом з вами.</p>
<p>9 Та мені здається, що Бог дав нам, апостолам, останнє місце, зробив нас людьми приреченими до смерті. Адже ми стали видовищем для всього світу: як для Ангелів, так і для людей.</p>
<p>10 Ми нерозумні заради Христа, а ви вважаєте себе такими мудрими в Христі! Ми немічні, а ви похваляєтесь собою, кажучи, що ви дужі! Ви в пошані, а ми безславні!</p>
<p>11 І досі ми голодні й спраглі, бідно одягнені, побиті й безпритульні.</p>
<p>12 Тяжкою працею, власними руками добуваємо ми щоденний хліб свій.</p>
<p>13 Коли нас ганьблять, ми благословляємо; коли нас переслідують, ми терпимо; коли на нас зводять наклепи, ми втішаємо. Ми стали покидьками світу, порохом земним, що його люди й дотепер топчуть.</p>
<p>14 Я пишу це не для того, щоб присоромити вас. Я застерігаю вас як улюблених дітей своїх.</p>
<p>15 Бо якби ви мали навіть десять тисяч наставників у Христі, ви не матимете багато батьків. Це я через Благовість дав вам життя в Ісусі Христі.</p>
<p>16 Тож благаю вас: наслідуйте мене.</p>
<p>17 Ось чому послав я до вас Тимофія, мого улюбленого й вірного сина в Господі. Він нагадає вам шляхи мої в Христі Ісусі так само, як і я навчаю скрізь, у кожній церкві. * [( <em>Тимофій </em>Учень і сподвижник Павла. )]</p>
<p>18 Та дехто з вас запишався, міркуючи, що я не прийду до вас.</p>
<p>19 Але невдовзі я буду з вами, якщо на те буде Божа воля. І тоді я побачу, чи спроможні ті красномовні хвальки на щось більше, ніж порожні балачки.</p>
<p>20 Бо Царство Боже виявляється не в словах, а в силі.</p>
<p>21 Чого ж ви хочете: щоб я прийшов до вас із карою чи з любов’ю і духом ніжності?</p>

<h4>Розділ 5</h4>
<p>1 Кажуть, що серед вас чиниться розпуста, ще й така, якої немає навіть серед поган. Розповідають, що дехто з вас живе з мачухою своєю.</p>
<p>2 Та всі ви сповнилися пихою замість того, щоб засмутитися. Того, хто вчинив таке, слід вигнати з вашої громади.</p>
<p>3 І хоч я відсутній серед вас тілом, та все ж присутній духом, і як присутній я вчинив суд над тим, хто вчинив такий гріх.</p>
<p>4 І коли ви зберетеся в ім’я Господа нашого Ісуса, дух мій буде з вами. Владою Господа нашого Ісуса віддаймо того грішника сатані, щоб знищив він його гріховне єство, і щоб дух чоловіка цього був врятований в День Господній. * [( <em>єство </em>Буквально «себе» або «тіло». )]</p>
<p>6 Недобре, що ви вихваляєтеся. Хіба ви не знаєте, що мала закваска заквашує все тісто?</p>
<p>7 Позбавтеся старої закваски, щоб вам самим стати новим тістом. Як християни ви і є тим Пасхальним тістом без закваски. Бо Христа, наше Пасхальне Ягня, було принесено в пожертву. * [( <em>Пасхальне Ягня </em>Ісус приніс життя Своє у пожертву за гріхи людства. <em>тістом без закваски </em>Павло у цьому випадку порівнює віруючих з Пасхальним хлібом: як тісто для Пасхального хліба не містило закваски, так і віруючі в Господа не матимуть в собі гріха. )]</p>
<p>8 Тож святкуймо нашу Пасху, та не зі старою закваскою злоби й лукавства, а з опрісноками щирості та істини.</p>
<p>9 Я писав у листі, що не слід вам спілкуватися з тими, хто піддався розпусті.</p>
<p>10 Та я не мав на увазі, що зовсім не слід знатися з розпусниками цього світу чи скнарами, шахраями чи ідолопоклонниками. Інакше вам треба було б залишити цей світ.</p>
<p>11 Я писав вам, щоб ви не зналися з тими, хто видає себе за віруючих, але є розпусником, скнарою, ідолопоклонником, наклепником, п’яницею чи хабарником. Навіть за стіл не сідайте з таким.</p>
<p>12 Чи моя це справа — засуджувати тих, хто не належить до церкви? Звісно ні! Ви повинні засуджувати тих, хто належить церкві.</p>
<p>13 Бог засудить тих, хто не належить до церкви. Бо у Святому Писанні сказано: «Женіть від себе лиху людину». * [( <a href='/ukr_umt/5/22/21'>Повт. Закону 22:21</a>, <a href='/ukr_umt/5/22/24'>24</a>. )]</p>

<h4>Розділ 6</h4>
<p>1 Коли у вас виникне суперечка з кимось з віруючих, то хіба ж ви підете до суду неправедного замість того, щоб звернутися до Божих людей?</p>
<p>2 Невже ви не знаєте, що святі люди Божі судитимуть світ? І якщо ви судитимете світ, то хіба ж ви нездатні вирішити такі дрібні справи?</p>
<p>3 Чи ви не знаєте, що ми судитимемо Ангелів, не кажучи вже про справи життєві?</p>
<p>4 Тож якщо ви матимете справу з випадками повсякденного життя, чи призначите ви суддями тих, хто не має ніякого відношення до церкви?</p>
<p>5 Кажу я так, щоб соромно вам стало. Невже справи такі кепські, що серед вас не знайдеться жодного мудрого чоловіка, щоб розсудити двох своїх братів у Христі?</p>
<p>6 Брат іде до суду з братом, і ви дозволяєте невіруючим судити їх?</p>
<p>7 По суті, те, що ви вступаєте в сутяжництво одне з одним, є повною вашою поразкою. Чи не краще вам натомість стерпіти образу? Чи не краще вам стерпіти завдану шкоду?</p>
<p>8 Та ви ж самі ображаєте й грабуєте, і то своїх же братів і сестер у Христі!</p>
<p>9 Хіба ви не знаєте, що неправедні люди не успадкують Царства Божого? Не обманюйте самих себе! Ніхто, ні розпусники, ні ідолопоклонники, ні перелюбники, ні мужоложці, ні злодії, ні скнари, ні п’яниці, ні наклепники, ні шахраї не успадкують Царства Небесного.</p>
<p>11 І деякі з вас були такими, але ви очистилися, були освячені й виправдані в ім’я Господа Ісуса Христа і Духом Бога нашого.</p>
<p>12 «Все мені дозволено», — стверджуєте ви. Та у відповідь я вам кажу: не все доцільно й бажано. Навіть якщо це правда, що «усе дозволено мені», але ніщо не повинно володіти мною як рабом.</p>
<p>13 Ось інший мовить: «Їжа — для шлунку, а шлунок — для їжі». Та Бог знищить і те, й друге. Бо тіла наші не для розпусти, а для служіння Господу, й Господь — для тіла нашого. * [( <em>тіла… служіння Господу </em>Див.: <a href='/ukr_umt/2/28/36'>Вих. 28:36</a>. )]</p>
<p>14 Бог не лише воскресив Господа з мертвих, Він і нас воскресить силою Своєю.</p>
<p>15 Чи ви не знаєте, що тіла ваші є членами Христа? Тож хіба я візьму частини тіла Христа і зроблю їх членами розпусниці? Звісно, ні!</p>
<p>16 Знов таки: чи не відомо вам, що той, хто з’єднується з розпусницею, стає з нею одним цілим? «Бо двоє, — сказано у Святому Писанні, — стають одним тілом». * [( <a href='/ukr_umt/1/2/24'>Бут. 2:24</a>. )]</p>
<p>17 Той же, хто з’єднується з Господом, духовно стає одним цілим з Ним.</p>
<p>18 Уникайте розпусти. Кожен гріх, вчинений людиною, — поза її тілом, але розпусник грішить проти власного тіла.</p>
<p>19 Невже ви не знаєте, що тіла ваші — це храми Духа Святого, який живе в вас? І хіба ви не знаєте, що ви одержали Дух Святий від Бога, і що ви більше не належите собі? * [( <em>храми </em>Храм — Оселя Господа, де народ Божий поклонявся Богу. У даному випадку мається на увазі, що віруючі — це духовний храм, де живе Господь. )]</p>
<p>20 Адже Господь сплатив за вас високу ціну, тож прославте Бога тілами своїми.</p>

<h4>Розділ 7</h4>
<p>1 Тепер про те, що ви написали мені: «Чи не краще чоловікові взагалі не торкатися жінки».</p>
<p>2 Але щоб уникнути гріха розпусти, кожен чоловік мусить мати дружину, а кожна жінка — чоловіка.</p>
<p>3 Чоловік мусить давати все належне своїй дружині, і так само жінка — своєму чоловікові.</p>
<p>4 Не жінка володіє тілом своїм, а її чоловік, так само не чоловік володіє тілом своїм, а його дружина.</p>
<p>5 Не відмовляйте одне одному, хіба що за спільною згодою і на деякий час для того, щоб віддатися молитві, а потім знову бути разом, щоб сатана не спокусив вас, скориставшись вашим невмінням володіти собою.</p>
<p>6 Я вам кажу це не як наказ, а як поступку.</p>
<p>7 Хотів би, щоб усі люди були такими, як я, але кожен має свій власний дар Божий: в одного такий, у другого — інший.</p>
<p>8 Щодо неодружених і вдів я хочу ось що сказати: для них добре, якщо вони залишатимуться самотніми, як і я.</p>
<p>9 Та якщо вони не можуть втриматися, то нехай одружуються, бо краще одружитися, ніж згоріти від жадання.</p>
<p>10 Одруженим я даю такий наказ, хоча це не я, а Господь наказує: жінці не слід шукати розлучення з чоловіком своїм.</p>
<p>11 Якщо ж уже розлучиться, то повинна залишатися незаміжньою або нехай помириться з чоловіком своїм. Та чоловікові не слід розлучатися зі своєю дружиною.</p>
<p>12 Усім іншим я скажу (та цей наказ від мене, а не від Господа): якщо якийсь брат у Христі має дружину, яка не вірує, і вона згідна жити з ним, то нехай він не розлучається з нею.</p>
<p>13 Якщо жінка має чоловіка, який не вірує, і він згідний з нею жити, то їй не слід розлучатися з ним.</p>
<p>14 Бо невіруючий чоловік освячується через свою віруючу дружину, а невіруюча жінка — через свого віруючого чоловіка. Інакше діти ваші були б нечистими, а так — вони святі.</p>
<p>15 Однак якщо невіруючий вирішить розлучитися, то хай розлучається. Брат чи сестра у Христі вільні в таких випадках, тому що Бог покликав вас жити в мирі.</p>
<p>16 Бо звідки ти знаєш, жінко, чи спасеш свого невіруючого чоловіка? І звідки ти, чоловіче, знаєш, чи спасеш свою невіруючу дружину?</p>
<p>17 Слід жити лише так, як Господь визначив кожному, і як Бог покликав кожного. І саме такий наказ даю я по всіх церквах.</p>
<p>18 Якщо комусь було зроблене обрізання до того, як Бог його покликав, то не слід намагатися змінити це. А іншому, може, не було зроблене обрізання, коли Бог його покликав. Тоді й не варто робити цього взагалі.</p>
<p>19 Обрізання, само по собі, не є чимось особливим, так само, як і необрізання. Головне — дотримуватися Божих заповідей.</p>
<p>20 І нехай кожен залишається таким, яким він був, коли його покликав Бог.</p>
<p>21 Ти рабом був покликаний? Нехай це тебе не турбує. Та якщо зможеш стати вільним, скористайся такою нагодою.</p>
<p>22 Той, хто рабом був покликаний Богом, є вільним перед Богом. Так само і вільний, якого покликано, є рабом Христа.</p>
<p>23 Господь сплатив за вас високу ціну, тож не ставайте рабами людей.</p>
<p>24 Брати і сестри мої! Кожному з вас слід залишатися перед Богом таким, яким його було покликано.</p>
<p>25 Тепер стосовно неодружених чоловіків та жінок. Я не маю Господнього наказу, але висловлю свою думку як гідний довіри, бо одержав милість від Господа. * [( <em>чоловіків та жінок </em>Буквально «не мавших статевих стосунків». )]</p>
<p>26 Як на мене, то, зважаючи на всі нинішні страждання й лиха, краще залишатися самотнім, як я.</p>
<p>27 Якщо у тебе є жінка, не шукай з нею розлучення. У тебе немає дружини, не шукай її.</p>
<p>28 Та якщо ти одружуєшся, ти не згрішив, і якщо незаймана дівчина виходить заміж, то вона теж не згрішила. Але такі люди матимуть клопіт у цьому світі, а я прагну врятувати вас від нього.</p>
<p>29 Ось що я вам кажу, брати і сестри мої, час спливає. Віднині й надалі ті, хто мають жінок, мусять бути такими, ніби жінок не мають.</p>
<p>30 Ті, хто сумують, мусять бути такими, ніби суму не мають. Радісні повинні бути такими, ніби не мають радості. Ті, хто придбали щось, ніби вони не мають нічого.</p>
<p>31 Ті, хто користуються світським, не повинні вважати тлінні речі найважливішими. Бо існуючий світ незабаром зникне.</p>
<p>32 Я хочу, щоб ви були вільні від турбот. Неодружений чоловік дбає про Господнє, тобто як догодити Богу.</p>
<p>33 Одружений дбає про життєві справи — як догодити жінці.</p>
<p>34 Отже, він на роздоріжжі — як догодити Богові та дружині. Незаміжня жінка або дівчина дбає про справи Господні — щоб бути святою і тілом, і духом. Заміжня піклується про життєві справи — як би догодити чоловікові.</p>
<p>35 Кажу я так для вашої ж користі, а не для того, щоб ставити вам перешкоди. Швидше я роблю це для порядку і щоб ви могли бути відданими Господу й ревно служити йому, ні на що інше не звертаючи уваги.</p>
<p>36 Якщо хтось вважає, що не робить те, що слід, зі своєю нареченою або вона стара за віком, й він хоче одружитися, то нехай він робить за своїм бажанням, бо це не гріх. * [( <em>стара за віком </em>Або «пристрасть має велику». )]</p>
<p>37 Але ж той чоловік, хто твердо вирішив не одружуватися, здатний володіти своїми пристрастями, й поклав собі зберегти свою наречену такою, як вона є, робить добре.</p>
<p>38 Отже, хто одружується з нареченою, робить добре, а хто не одружується, робить ще краще.</p>
<p>39 Жінка зв’язана одруженням, поки її чоловік живий, але, якщо він помре, то вона вільна вийти заміж за кого хоче, аби тільки в Господі.</p>
<p>40 Але, на мою гадку, вона буде щасливішою, якщо залишиться такою, як є. Це моя думка, та я знаю, що маю Дух Божий.</p>

<h4>Розділ 8</h4>
<p>1 А тепер про м’ясо, пожертвуване бовванам. Ми знаємо, що «всі мають знання». Знання підносять людей в їхній пихатості, а любов допомагає їм стати дужчими. * [( <em>пожертвуване </em>Принесене у пожертву як ознака поклоніння. Див.: також <a href='/ukr_umt/46/8/10'>1 Кор. 8:10</a>. )]</p>
<p>2 Якщо хтось думає, що знає щось, то він нічого не знає як слід.</p>
<p>3 А хто любить Бога, той відомий Богу.</p>
<p>4 Щодо м’яса, пожертвуваного бовванам, то ми знаємо, що бовван — це ніщо у світі, існує лише Єдиний Бог.</p>
<p>5 І навіть, якщо так звані «боги» є на небі чи то на землі (а є й справді багато «богів» і «володарів»), то для нас існує лиш Єдиний Бог-Отець, завдяки Якому все існує на світі, і для Якого ми живемо. Є лиш один Володар і Господь — Ісус Христос, через Якого все існує, і через Якого ми живемо.</p>
<p>7 Та не всім відомо це знання. Дехто так звик поклонятися бовванам, що коли він їсть, то так, ніби та їжа була пожертвувана бовванамі, оскільки сумління його слабке, воно оскверняється.</p>
<p>8 Але їжа не наблизить нас до Бога. Ми не стаємо ні кращими, якщо не їстимемо, ані гіршими, якщо їстимемо.</p>
<p>9 Та дивіться, щоб це знання ваше не привело до гріха тих, хто слабкий духом.</p>
<p>10 Бо якщо той, хто повний сумління побачить вас, хто має ці знання, як ви їсте в бовванському храмі, то чи не заохотить це його також з’їсти того м’яса, що запропоноване на пожертву бовванам?</p>
<p>11 І через знання ваші знищено буде слабкого духом, вашого ж брата, за якого Христос помер!</p>
<p>12 Отже, згрішивши проти своїх братів і вразивши їхнє кволе сумління, ви грішите проти Христа.</p>
<p>13 Тож якщо їжа призводить брата чи сестру мою до гріха, то я ніколи більше не їстиму м’яса, щоб не привести їх до гріха!</p>

<h4>Розділ 9</h4>
<p>1 Хіба я не вільна людина? Чи ж не апостол я? Хіба я не бачив Ісуса, Господа нашого? Чи не є ви творінням моїм у Господі?</p>
<p>2 Навіть якщо я не апостол для інших, то все одно я апостол для вас. Ви ж є печаттю мого апостольства в Господі.</p>
<p>3 Ось мій захист від тих, хто хоче судити мене.</p>
<p>4 Чи не маю я права їсти й пити?</p>
<p>5 Чи, може, я не маю права взяти собі віруючу дружину, як це зробили інші апостоли й брати Господні, а також і Петро?</p>
<p>6 Чи, може, лише Варнава і я мусимо працювати, щоб заробляти на прожиток?</p>
<p>7 Який солдат коли служив на своєму власному утриманні? Хто садить виноградник і не їсть плодів його? Або хто доглядає отару і не п’є молока від овець своїх?</p>
<p>8 Чи може, це все лише міркування смертної людини? А чи не про те саме сказано в Законі?</p>
<p>9 У Законі Мойсеєвому записано так: «Не зав’язуй рота волові, що молотить». Хіба Бог дбає лише про волів? Звичайно ні! * [( <a href='/ukr_umt/5/25/4'>Повт. Закону 25:4</a>. )]</p>
<p>10 Чи не говорить Він це заради нас? Так, це було написано заради нас, бо той, хто оре, має орати з надією, і той, хто молотить, має молотити з надією, що одержить частину врожаю.</p>
<p>11 Раз ми посіяли духовне зерно для вашої вигоди, чи така вже велика то буде річ, якщо пожнемо земні блага від вас?</p>
<p>12 Якщо інші мають право збирати земні блага від вас, то чи не маємо ми більшого права на це? Але ми ніколи не користувалися ним. Навпаки, ми терпимо все, щоб часом не чинити перешкод на шляху Доброї Звістки про Христа.</p>
<p>13 Хіба ви не знаєте, що ті, хто працюють в храмі, від святині ж і харчуються? А ті, хто служить біля вівтаря, ділять між собою частину з того, що до вівтаря принесено.</p>
<p>14 Так само Господь наказував, щоб ті, хто проповідує Добру Звістку, жили з цього.</p>
<p>15 Я не користувався цим правом. І написав це не для того, щоб мати цю вигоду. Бо мені краще вмерти, ніж дати комусь забрати у мене можливість похвалитися.</p>
<p>16 Якщо я проповідую Добру Звістку, то не маю чим хвалитися. Це мій обов’язок. І горе мені, якщо не буду проповідувати.</p>
<p>17 Як би я робив те добровільно, то повинен був одержати нагороду, але в мене не має вибору: я роблю тільки те, що мені довірили виконувати — проповідувати Добру Звістку.</p>
<p>18 В чому ж тоді моя винагорода? Вона в тому, що я проповідую Добру Звістку і роблю це не за платню; в тому, щоб не користуватися правом, яке я маю, проповідуючи Добру Звістку.</p>
<p>19 Бо хоч я й вільний від людей, та став рабом усіх, щоб врятувати більше людей.</p>
<p>20 Для юдеїв я став юдеєм, щоб врятувати їх. Для тих, хто підкоряється Закону, я став одним із них (хоч я і не під Законом) для того, щоб врятувати тих, хто підкоряється Закону.</p>
<p>21 Для тих, хто без Закону, я став таким, як і вони (хоч і не живу без Закону Божого, бо підкоряюся законові Христовому). І зробив я це, щоб оволодіти ними.</p>
<p>22 Я став немічним для немічних, щоб врятувати їх. Я став усім для всіх, щоб спасти хоча б декого у будь-який спосіб.</p>
<p>23 Я роблю все це заради Доброї Звістки, щоб стати одним із тих, на кого пошириться її благословення.</p>
<p>24 Хіба ви не знаєте, що всі бігуни біжать на змаганнях, а винагороду одержує один? Тож біжіть так, щоб перемогти й одержати її!</p>
<p>25 Кожен, хто змагається, напружено тренується. Він робить це для того, щоб одержати тлінний лавровий вінок, а ми — щоб одержати вінок нетлінний.</p>
<p>26 Отже, я біжу так, як той, хто має мету перед собою; б’юся так, щоб не просто розмахувати кулаками.</p>
<p>27 Навпаки, я стримую і приборкую тіло своє, щоб, проповідуючи іншим, самому не виявитися відкинутим Богом.</p>

<h4>Розділ 10</h4>
<p>1 Брати і сестри мої, хочу, щоб ви знали, що всі наші прабатьки справді були під хмарою, і всі вони безпечно перейшли через море. * [( <em>хмарою </em>Хмара, яка вела й захищала ізраїльтян під час виходу з Єгипту. Див.: <a href='/ukr_umt/2/13/20-22'>Вих. 13:20-22</a>; <a href='/ukr_umt/2/14/19-20'>14:19-20</a>. )]</p>
<p>2 Всі вони в хмарі і в морі були «хрещені» в Мойсея. * [( <em>хрещені </em>Павло порівнює те, що трапилося з ізраїльтянами у часи Мойсея, до хрещення віруючих у Христа. )]</p>
<p>3 Всі вони їли ту саму духовну їжу і пили той самий духовний напій, бо пили вони з духовної скелі, що йшла слідом за ними. Цією скелею був Христос. * [( Див.: <a href='/ukr_umt/2/17/6'>Вих. 17:6</a>. )]</p>
<p>5 Та більшість із них не вподобав Господь, і вони загинули в пустелі.</p>
<p>6 І це приклад для нас, щоб ми не прагнули злого, як вони.</p>
<p>7 Не будьте ідолопоклонниками, як був дехто з них. Бо сказано у Святому Писанні: «Люди посідали, щоб поїсти і попити, а тоді повставали, щоб розважатися». * [( <a href='/ukr_umt/2/32/6'>Вих. 32:6</a>. )]</p>
<p>8 Не будемо віддаватися розпусті, як дехто з них. Бо одного дня від цього двадцять три тисячі полягло! * [( Див.: <a href='/ukr_umt/4/25/9'>Числ. 25:9</a>. )]</p>
<p>9 Тож не будемо спокушати Христа, як дехто з них робив. Вони були покусані зміями і вмерли. * [( <em>Христа </em>У деяких древньогрецьких рукописах: «Господа». Див.: <a href='/ukr_umt/4/21/6'>Числ. 21:6</a>. )]</p>
<p>10 Не нарікайте, як дехто з них нарікав і був знищений ангелом смерті. * [( Див.: <a href='/ukr_umt/4/14/2-37'>Числ. 14:2-37</a>. )]</p>
<p>11 Все це сталося з ними як приклад нам. І було про це написано, щоб застерегти нас, хто живе після скінчення їхнього віку.</p>
<p>12 Ось чому той, хто вважає, що міцно стоїть, нехай стережеться, щоб не впасти.</p>
<p>13 Вас спіткали ті ж самі спокуси, котрі зазнають усі люди. Та Бог вірний, Він не допустить, щоб ви спокушалися більше, ніж можете витримати. Разом із спокусою Він дасть і полегшення, щоб ви змогли подолати її.</p>
<p>14 Тож, любі друзі мої, уникайте служіння бовванам.</p>
<p>15 Звертаюся до вас як до людей розумних. Судіть самі, про що кажу я.</p>
<p>16 Чаша благословення, за яку ми дякуємо, чи не є те ознакою того, що ми об’єднані пожертвою крові Христової? Хліб, що ми ламаємо, чи не є ознакою того, що ми об’єднані пожертвою тіла Христова? * [( <em>Чаша благословення </em>Чаша з вином, за яку віруючі в Ісуса Христа дякували Богу під час вечері Господньої. )]</p>
<p>17 Існує один Хліб, і всі ми від одного Тіла, бо ми поєднані тим Хлібом.</p>
<p>18 Погляньте-но на народ ізраїльський, коли вони їдять пожертви, чи не об’єднані вони тими підношеннями, що на вівтарі? * [( <em>пожертви </em>Принесене у пожертву як ознака поклоніння Господу. )]</p>
<p>19 Що ж я маю на увазі? Що їжа, яка приноситься в жертву бовванам нічого не варта, бо сам бовван — ніщо.</p>
<p>20 Ні, швидше це означає, що люди, приносячи жертви бовванам, роблять це для нечистих духів, а не для Бога. А я не хочу, щоб ви були спільниками нечистих духів.</p>
<p>21 Ви не можете одночасно пити з чаші Господньої і нечистих духів; не можете розділяти одночасно їжу Господню і диявольську.</p>
<p>22 Чи прагнемо ми прогнівити Господа? Хіба ж ми сильніші за Нього? * [( <em>прогнівити Господа </em>Див.: <a href='/ukr_umt/5/32/16-17'>Повт. Закону 32:16-17</a>. )]</p>
<p>23 «Усе нам дозволено», — стверджуєте ви. Та не все на користь. «Усе нам дозволено». Та не все допомагає людям стати сильнішими.</p>
<p>24 Нехай ніхто не шукає вигоди для себе, а лише дбає про ближнього свого.</p>
<p>25 Їжте будь-яке м’ясо, що продається на ринку, не питаючи ні про що і без докорів сумління,</p>
<p>26 бо «земля і все, що є на ній, належить Господу». * [( <a href='/ukr_umt/19/24/1'>Пс. 24:1</a>; <a href='/ukr_umt/19/50/12'>50:12</a>; <a href='/ukr_umt/19/89/11'>89:11</a>. )]</p>
<p>27 Якщо хтось із невіруючих запросить вас на обід і ви вирішите піти, то їжте все, що перед вами на столі. Не питайте ні про що і не турбуйтеся про своє сумління.</p>
<p>28 Але якщо хтось скаже вам: «Це м’ясо, що принесли в пожертву бовванам», — то не їжте його. Не їжте заради того, хто вам про це сказав і заради його сумління.</p>
<p>29 Коли я так кажу, то маю на увазі не власне сумління, а сумління іншого. Бо навіщо дозволяти, щоб моя воля була засуджена чужим сумлінням.</p>
<p>30 Якщо я їм з подякою, то навіщо мене ганьбити за те, за що я дякую Всевишньому?</p>
<p>31 Отже, чи ви їсте, чи п’єте, чи ще щось робите — робіть усе на славу Богу.</p>
<p>32 Не будьте перешкодою ні юдеям, ні поганам, ані церкві Божій.</p>
<p>33 Так само, як я догоджаю всім і в усьому. Я шукаю користі не для себе, а для інших, щоб вони могли спастися.</p>

<h4>Розділ 11</h4>
<p>1 Наслідуйте мене, як я наслідую Христа.</p>
<p>2 Я хвалю вас за те, що ви завжди пам’ятаєте про мене. Ви наслідуєте вчення, яке я передав вам.</p>
<p>3 Та хочу я, щоб ви знали, що Христос — голова кожному чоловікові, а чоловік — голова жінці. Бог же — голова Христа!</p>
<p>4 Кожен чоловік, який молиться або пророкує з покритою головою, ганьбить голову свою.</p>
<p>5 Кожна жінка, яка молиться або пророкує з непокритою головою, ганьбить голову свою. Вона вподібнюється поголеній жінці.</p>
<p>6 Якщо жінка не покриває свою голову, то це можна порівняти з соромом поголеного волосся. А якщо це так ганебно, коли її голова поголена або пострижена, то нехай вкриває її.</p>
<p>7 Чоловікові не слід вкривати голову, бо він є образом і славою Бога. Жінка ж є славою чоловіка.</p>
<p>8 Бо не чоловік походить від жінки, а жінка від чоловіка. * [( Див.: <a href='/ukr_umt/1/1/27'>Бут. 1:27</a>; <a href='/ukr_umt/1/2/21-22'>2:21-22</a>. )]</p>
<p>9 Не чоловіка було створено заради жінки, а жінку заради чоловіка.</p>
<p>10 Ось чому жінка має покривати свою голову, визнаючи владу над собою. Вона має робити це також заради Ангелів. * [( <em>визнаючи владу над собою </em>Буквально «має владу на голові». Це також може перекладатися як «тримати свою голову під контролем», тобто зробити усе, щоб не дати людям ніяких підстав неправильно зрозуміти, чому у неї непокрита голова. )]</p>
<p>11 Однак перед Господом жінка залежна від чоловіка так само, як і чоловік залежний від жінки.</p>
<p>12 Бо як жінка походить від чоловіка, так і чоловік також народжується від жінки. І все це йде від Бога.</p>
<p>13 Поміркуйте про це поміж собою: чи личить жінці молитися Богу з непокритою головою?</p>
<p>14 Та чи природа сама не вчить вас, що це соромно для чоловіка мати довге волосся?</p>
<p>15 Для жінки ж це слава, бо волосся дане для вкриття голови її.</p>
<p>16 Деякі люди можуть сперечатися про це. Та ні ми, ані церкви Божі не визнаємо ці звичаї.</p>
<p>17 Даючи вам наступний наказ, я не хвалю вас, бо ваші зустрічі приносять вам більше шкоди, ніж користі.</p>
<p>18 По-перше, я чув, що коли ви збираєтеся разом, то серед вас є розбіжності. Та в це неважко повірити, * [( <em>ви збираєтеся разом </em>Або «ваша церква збирається разом». )]</p>
<p>19 бо за вашим міркуванням, розділення церкви є ознакою істинних послідовників Христових.</p>
<p>20 На ваших сходинах ви не їсте Господню вечерю. * [( <em>Господня вечеря </em>Особлива вечеря, яку їли послідовники Христа за Його наказом, на спомин про Нього. Див.: <a href='/ukr_umt/42/22/14-20'>Лк. 22:14-20</a>. )]</p>
<p>21 Бо коли ви збираєтеся, то кожен поспішає з’їсти своє: один залишається голодним, а інший впивається.</p>
<p>22 Хіба не маєте ви осель, щоб їсти й пити? Чи, може, ви зневажаєте Божу церкву? Може, ви хочете принизити бідних? Що мені сказати? Чи слід вас хвалити? Тут я вас не хвалитиму.</p>
<p>23 Бо я одержав від Господа знання, які й передав вам. Господь Ісус тієї ночі, коли видали Його на страту, узяв хлібину, та віддавши дяку, розломив його зі словами: «Це тіло Моє, що Я віддаю за вас. Їжте його на спомин про Мене».</p>
<p>25 Після вечері Ісус так само взяв чашу з вином і промовив: «Це вино символізує кров Мою, що засновує Новий Заповіт Божий. Хоч би коли ви пили це вино, робитимете це на спомин про Мене».</p>
<p>26 Щоразу, як їстимете цей хліб і питимете цю чашу вина, будете свідчите про смерть Господню, аж поки Він не прийде.</p>
<p>27 Отож, хто негідно їстиме хліб Господній і питиме Господню чашу вина, винний буде у гріхах проти тіла і крові Господньої.</p>
<p>28 Отже, насамперед, людина повинна позбавитись огидних думок, а вже потім нехай їсть цей хліб і п’є це вино.</p>
<p>29 Бо той, хто їсть і п’є, не визнаючи тих, хто є Господнім Тілом, накликає суд на себе.</p>
<p>30 Ось чому серед вас є чимало слабких та хворих, а багато вже й померло.</p>
<p>31 Якщо б ми самі судили себе, то не були б судимі.</p>
<p>32 Коли ж нас судить Господь, Він карає нас, щоб не було нас засуджено разом зі світом.</p>
<p>33 Тож, брати і сестри мої, коли ви збираєтеся разом, щоб поїсти, то чекайте одне на одного.</p>
<p>34 Якщо ж хто й справді голодний, нехай поїсть вдома, щоб не осудив вас Господь за те, що ви збираєтесь. Інші ж справи я влаштую, коли прийду.</p>

<h4>Розділ 12</h4>
<p>1 Щодо духовних дарів, брати і сестри мої, то я не хочу, щоб ви залишалися в незнанні.</p>
<p>2 Пам’ятайте, що коли ви були невіруючими поганами, то ходили на поклоніння до німих бовванів, неначе вас силоміць тягнули туди.</p>
<p>3 Тож кажу я вам, що ніхто не може мовити: «Будь проклятий, Ісусе!» — з допомогою Духа Божого. Ніхто не зможе сказати: «Ісус — Господь», — інакше, як Святим Духом.</p>
<p>4 Різні є дари, та всі вони — від Єдиного Духа.</p>
<p>5 Є багато різних засобів служити, але усі вони — Єдиному Господу.</p>
<p>6 По-різному Всевишній діє серед людей, та тільки Єдиний Бог дає спроможність робити все.</p>
<p>7 А вияв Духа дано кожному на користь усіх.</p>
<p>8 Одній людині Дух дає слово мудрості, іншій — слово знання дається тим самим Духом.</p>
<p>9 Комусь дано духовну віру, а ще хтось має дар зцілення — від Єдиного Духа.</p>
<p>10 Хтось має силу робити чудеса, а хтось — здатність пророкувати, хтось уміє розпізнавати духів, а хтось — розмовляти різними мовами, а ще хтось — тлумачити мови.</p>
<p>11 Та Один і Єдиний Дух чинить усе це, наділяючи кожного тим, чим вважає за потрібне.</p>
<p>12 Через те, що кожен із нас має одне тіло, яке складається з багатьох частин, то хоч і багато частин, все одно вони становлять одне тіло. Так і Христос.</p>
<p>13 Бо одним Духом хрестилися ми всі, щоб стати єдиним тілом: як юдеї, так і погани, як раби, так і вільні. І всім нам даний один Дух. * [( <em>даний… Дух </em>Або «один Дух, щоб пити Його». )]</p>
<p>14 Тіло людське складається не з одного члена, а з багатьох.</p>
<p>15 Навіть якщо нога скаже: «Через те, що я не рука, я не належу тілу», — то хіба вона від того перестане належати тілу?</p>
<p>16 А якщо вухо скаже: «Через те, що я не око, я не належу тілу», — чи перестане воно через це належити тілу?</p>
<p>17 Якби все тіло складалося лише з ока, як тоді б ми слухали? Якби складалося тільки з вуха, чим би тоді відчували запахи?</p>
<p>18 Насправді Бог розмістив члени тіла, кожне з них, там, де хотів.</p>
<p>19 Якби всі члени тіла були однаковими, то де ж тоді було б тіло?</p>
<p>20 А так хоч частин багато, а тіло одне.</p>
<p>21 Око не може сказати руці: «Ти мені не потрібна». Або голова не може сказати ногам: «Ви мені не потрібні».</p>
<p>22 Навпаки, ті частини тіла, які ми вважаємо слабшими, насправді дуже потрібні.</p>
<p>23 А про ті, що вважаємо не дуже почесними на тілі, піклуємося більше. Про непристойні ж дбаємо з більшою сором’язливістю.</p>
<p>24 Водночас пристойні частини тіла не потребують особливої турботи. Та Бог створив наше тіло так, щоб більше шани було тим частинам, які потребували того, щоб не було розбрату в тілі, а щоб усі частини однаково дбали одна про іншу.</p>
<p>26 Коли одна з них страждає, то й усі інші страждатимуть. Коли одна в пошані, то й усі інші радіють із нею.</p>
<p>27 Тож усі ви разом є Тілом Христовим, а окремо — частинами Його.</p>
<p>28 До того ж Бог першими поставив у церкві апостолів, другими — пророків, третіми — вчителів, потім чудотворців і людей, які мають дар зціляти. За ними — ті, хто допомагають іншим, ті, які мають хист вести за собою людей, а також ті, котрі мають здібності до різних мов.</p>
<p>29 Та не всі є апостолами, не всі є пророками, чи не так? Не всі є вчителями або чудотворцями.</p>
<p>30 Не всі обдаровані здібністю зціляти чи розмовляти різними мовами. І не всі ж, певно, можуть тлумачити мови?</p>
<p>31 Тож дбайте про всі Духовні дари, що є найважливішими для вас, а я вам зараз покажу навіть краще життя.</p>

<h4>Розділ 13</h4>
<p>1 Якщо я можу розмовляти різними людськими мовами, якщо знаю мову навіть Ангелів, та не маю любові, то я лиш подібний до гучного дзвону або брязкітливого кімвалу.</p>
<p>2 Якщо ж маю пророчий дар, знаю всі таємниці і сповнений знань усяких; якщо маю таку віру, що можу пересувати гори, але не маю любові, то я — ніщо.</p>
<p>3 Якщо я роздам усе своє майно, а тіло своє віддам на спалення, але при тому не матиму любові, я не дістану нічого.</p>
<p>4 Любов терпляча, добра, не заздрісна, не хвалькувата, не пихата.</p>
<p>5 Вона не поводиться непристойно, не егоїстична, не скора на гнів, не злопам’ятна.</p>
<p>6 Любов ніколи не радіє злу, але радіє правді.</p>
<p>7 Любов завжди терпить, завжди вірить, завжди сподівається, завжди стійка.</p>
<p>8 Дар пророцтва, дар мов, дар знання — усе це зникне, але любов ніколи не скінчиться.</p>
<p>9 Бо знання й пророцтва наші — недосконалі.</p>
<p>10 Та коли приходить досконалість, то все недосконале зникає.</p>
<p>11 Коли я був дитиною, то й розмовляв по-дитячому, я думав і міркував як дитина. Але тепер, коли я став дорослим, я залишив усе дитяче.</p>
<p>12 Зараз ми дивимося на Господа ніби на відображення в дзеркалі, але згодом подивимося Йому в обличчя. Зараз мої знання — часткові, тоді ж, я знатиму усе досконало, подібно тому, як Бог знає мене.</p>
<p>13 Тим часом лишаються ці три: віра, надія і любов. І найбільша з них — любов.</p>

<h4>Розділ 14</h4>
<p>1 Прагніть любові й щиро дбайте про дари духовні, але особливо про дар пророцтва.</p>
<p>2 Бо хто має дар говорити іншою мовою, той розмовляє не з людьми, а з Богом. Адже ніхто не розуміє того, що він каже. Він говорить таємне, котре йде від Духа.</p>
<p>3 Той же, хто має дар пророцтва, зміцнює, підбадьорює, і втішає людей.</p>
<p>4 Хто має дар говорити іншою мовою, духовно зміцнює себе, а хто має дар пророцтва, духовно зміцнює церкву.</p>
<p>5 Тож хочу я, щоб ви володіли даром говорити різними мовами. Та ще більше хочеться мені, щоб ви могли пророкувати. Той, хто пророкує — вищий за того, хто розмовляє іншими мовами, хіба що він перекладе, що каже, аби духовно збагатилась і зміцніла церква.</p>
<p>6 А тепер, брати і сестри мої, якщо прийду я до вас, розмовляючи іншими мовами, то яка з того для вас користь, коли не принесу вам ні одкровення, ні знання ніякого, ні Послання, ані вчення Божого?</p>
<p>7 Це так само, як бувають бездушні інструменти — флейта чи ліра. Якщо вони видають нечіткі звуки, то як дізнатися, яка мелодія звучить?</p>
<p>8 Коли сурми невиразно сурмлять, то хто ж знатиме, що треба готуватися до бою?</p>
<p>9 Так само коли ви використовуєте незрозумілі слова, то як інші зрозуміють, що ви кажете? Ви говоритимете у повітря.</p>
<p>10 Без сумнівів, є багато різних мов у світі, і кожна має своє значення.</p>
<p>11 Тож коли я не розумію мови, то буду чужинцем для того, хто розмовляє нею, і він буде чужинцем для мене.</p>
<p>12 Те саме стосується й вас. Коли ви прагнете духовних дарів, то намагайтеся збагатитися тими, що зміцнюють і укріпляють церкву.</p>
<p>13 А хто говорить іншою мовою, нехай молиться, щоб уміти пояснити те, про що говорить.</p>
<p>14 Бо коли я молюся іноземною мовою, дух мій молиться, та розуміння залишається безплідним.</p>
<p>15 Що ж робити в такому разі? Молитимусь я тоді не лише духом, а й розумом своїм. Буду співати не лише моїм духом, а також і розумом своїм.</p>
<p>16 Бо якщо ти благословлятимеш лише духом, то як же тоді простий слухач скаже «амінь» на твою молитву подяки? Він же не знає, про що ти кажеш.</p>
<p>17 Ти можеш прекрасно віддавати подяку Богу молитвою своєю, та інша людина від цього не зміцнюється духовно.</p>
<p>18 Я дякую Богу за те, що більше розмовляю іншими мовами, ніж будь-хто з вас.</p>
<p>19 Але в церкві я краще скажу п’ять слів з розумом, щоб інших навчити, ніж десять тисяч слів іншою, незнайомою їм мовою!</p>
<p>20 Брати і сестри мої, не думайте як діти! В лихому будьте дітьми, але в думках будьте дорослими.</p>
<p>21 В Писанні сказано: «Я буду говорити з цими людьми устами чужинців й чужими мовами, але навіть і тоді вони мене не послухають». Так каже Господь. * [( <em>Писанні </em>Буквально «Законі», що інколи означає «Старий Заповіт». <a href='/ukr_umt/23/28/11-12'>Іс. 28:11-12</a>. )]</p>
<p>22 Тож дар розмовляти різними мовами є знаменням не для віруючих, а для невіруючих. Пророчий же дар — не для невіруючих, а для віруючих.</p>
<p>23 І, якщо тоді вся церква збереться разом, і всі розмовлятимуть різними мовами, то чи не скажуть сторонні або невіруючі, що ви збожеволіли?</p>
<p>24 Та якщо всі пророкують слово Боже і ввійде хтось сторонній або невіруючий, то відкриються всі гріхи його, та вашими словами засуджений він буде.</p>
<p>25 Всі таємниці серця його виявляться. І впаде він долілиць, і поклониться Богу, кажучи: «Справді, Бог серед вас!» * [( Див.: <a href='/ukr_umt/23/45/14'>Іс. 45:14</a> та <a href='/ukr_umt/38/8/23'>Зах. 8:23</a>. )]</p>
<p>26 Брати і сестри мої, що ж робитимете ви далі? Коли ви посходитеся разом до церкви, один матиме псалом, інший — повчання, ще інший — одкровення. Хтось говорить іншою мовою, хтось перекладає. Та все мусить робитися для розбудови церкви.</p>
<p>27 Якщо хтось збирається говорити чужою мовою, то двоє, найбільше троє, нехай мовлять по черзі, а один нехай тлумачить сказане.</p>
<p>28 Якщо ж немає кому тлумачити, то нехай чужинець мовчить на зібранні, нехай промовляє лише до себе й до Бога.</p>
<p>29 Двоє чи троє людей з пророчим даром нехай говорять, а решта мають перевіряти, що вони кажуть.</p>
<p>30 Коли ж якесь одкровення відкриється тому, хто сидить, то перший нехай замовкне.</p>
<p>31 Бо всі ви можете пророкувати по черзі, щоб інші навчалися й утішалися.</p>
<p>32 Духи пророків коряться пророкам, через те що Бог є Богом не безладдя, а миру. Як у всіх церквах людей Божих, жінкам вашим слід мовчати на зібраннях, бо їм не дозволяється говорити. Вони мусять перебувати в покорі, як сказано в Законі Мойсея.</p>
<p>35 Якщо вони хочуть чогось навчитися, то їм слід спитати своїх чоловіків удома, бо непристойно жінці говорити на зібранні в церкві.</p>
<p>36 Хіба від вас прийшло Слово Боже? Чи, може, до вас самих воно прийшло?</p>
<p>37 Якщо хтось вважає, що він є пророком чи має духовний дар, то нехай визнає, що те, що я пишу вам — Заповідь Господня.</p>
<p>38 А якщо хтось не визнає цього, то і його самого не буде визнано.</p>
<p>39 Отже, брати і сестри мої, будьте завзятими, пророкуючи, й нікому не забороняйте говорити іншими мовами.</p>
<p>40 Та все треба робити належним чином і статечно.</p>

<h4>Розділ 15</h4>
<p>1 Зараз я хочу нагадати, брати і сестри мої, про Добру Звістку, що я проповідував вам. Ви її одержали і на ній засновуєте життя своє.</p>
<p>2 Завдяки їй ви врятуєтеся, якщо добре пам’ятаєте те, що я вам проповідував. Якщо ж ні, то марно ви повірили.</p>
<p>3 Я передав вам насамперед те, що сам отримав: Христос прийняв смерть за наші гріхи, як сказано у Святому Писанні.</p>
<p>4 Його було поховано, і Він воскрес на третій день, як сказано у Святому Писанні.</p>
<p>5 Він з’явився Петрові, а потім дванадцятьом апостолам.</p>
<p>6 Після того Він з’явився більш як п’ятистам віруючим одночасно. І більшість із них досі ще живі, хоча дехто вже й помер.</p>
<p>7 Тоді з’явився Він Якову, а після цього і всім апостолам.</p>
<p>8 Нарешті, Він з’явився й мені також, наче якомусь недоноскові.</p>
<p>9 Бо я останній з апостолів. Я навіть не достойний зватися апостолом, бо переслідував Божу церкву.</p>
<p>10 Я — апостол милістю Божою, і Його милосердя до мене не було марним. Навпаки, я працював дуже старанно і впертіше за всіх, хоча не сам я, а милість Божа, яка зі мною, робила це.</p>
<p>11 Тож незалежно від того, чи я проповідую вам, чи хтось із інших апостолів, ми проповідуємо одне. І це саме те, в що ви повірили.</p>
<p>12 Та якщо ми проповідуємо, що Христос воскрес із мертвих, то чому ж дехто з вас каже, що ніхто не воскресає з мертвих?</p>
<p>13 Якщо ніхто не воскресає, тоді й Христос не воскрес.</p>
<p>14 А якщо Христос не воскрес із мертвих, то те, що ми проповідуємо — марне, і марна віра ваша.</p>
<p>15 Тоді ми є лжесвідками проти Бога, бо клятвенно засвідчили про Бога, що Він воскресив Христа. А раз ніхто не воскресає з мертвих, тоді ж і Бог не воскресив Христа.</p>
<p>16 Та якщо мертві не воскресають, то й Христос не воскрес із мертвих.</p>
<p>17 А якщо Христос не воскрес, тоді й віра ваша марна, і гріхи ваші залишаються з вами.</p>
<p>18 Тоді ж виходить, що ті, хто вже померли у Христі, загинули.</p>
<p>19 Якщо ми маємо надію на Христа лише в цьому житті, то ми найнещасніші з усіх людей.</p>
<p>20 Але Христос насправді воскрес із мертвих. Він — первісток тих, хто помер.</p>
<p>21 Бо як смерть прийшла через гріх однієї людини, так і воскресіння з мертвих прийшло через іншу.</p>
<p>22 Я маю на увазі, що всі вмирають через Адама, та завдяки Христу всі знову житимуть.</p>
<p>23 Та кожен матиме свою чергу: Христос був першим, Хто воскрес, а коли Він знову прийде, то воскреснуть й усі ті, хто Йому належить.</p>
<p>24 Тоді настане кінець. Христос знищить усіх правителів, і владу, і силу, та передасть Царство Богу-Отцю.</p>
<p>25 Бо Христос мусить правити, доки Бог не покладе всіх ворогів до ніг Його. * [( <em>покладе… ніг Його </em>Або «підкорить Його владі». )]</p>
<p>26 І смерть буде знищено, як останнього ворога.</p>
<p>27 Бо: «Він усе впокорене кинув до ніг Його». І коли сказано, що «все кинуто до Його ніг», то це означає, що Господь підкорив Христу усе, за винятком Себе — Всевишнього Бога. * [( <a href='/ukr_umt/19/8/6'>Пс. 8:6</a>. )]</p>
<p>28 А коли все покориться Христу, тоді й Сам Син буде у владі Божій, Який підкорив усе Христу, щоб Бог був всім у всьому.</p>
<p>29 Інакше, якщо немає воскресіння, що ж робитимуть ті, хто охрестився заради померлих? Якщо мертві ніколи не воскреснуть, то навіщо ж люди хрестилися заради них?</p>
<p>30 Чому й ми повсякчас зустрічаємося з небезпекою?</p>
<p>31 Щодня мені загрожує смерть. І це правда, як і те, брати і сестри мої, що я пишаюся вами в Ісусі Христі, Господі нашому.</p>
<p>32 Коли я бився з дикими звірами в Ефесі, міркуючи як проста людина, чи була б з того користь? Звичайно ні! Якщо мертві не воскресають, то «питимемо й їстимемо, бо завтра помремо!» * [( <a href='/ukr_umt/23/22/13'>Іс. 22:13</a>; <a href='/ukr_umt/23/56/12'>56:12</a>. )]</p>
<p>33 Не давайте вводити себе в оману. Лихе товариство руйнує добрі звичаї.</p>
<p>34 Отямтеся, поверніться до здорового глузду, як належить, і киньте грішити, бо дехто з вас не знає Бога. Кажу це, щоб присоромити вас.</p>
<p>35 Але дехто може спитати: «Як воскресають мертві? Яке тіло вони матимуть?»</p>
<p>36 Дурниці! Те, що садите в землю, не оживе, поки спершу не «помре!»</p>
<p>37 І потім, що ви садите? Адже ви сієте в землю не дозріле «тіло», а просте зерно. Це може бути пшениця або щось інше.</p>
<p>38 Тоді Бог надає йому те тіло, яке Сам вибрав. Він дає кожній зернині її власне «тіло».</p>
<p>39 Тіла живих істот не однакові. Ні, у людей вони одні, а у тварин — зовсім інакші. У птахів ще інші, а у риб іще інші.</p>
<p>40 Є тіла Небесні й земні, але краса Небесних і земних тіл різна.</p>
<p>41 Сонце має одну красу, а місяць і зірки — зовсім іншу. Та краса однієї зірки відрізняється від іншої.</p>
<p>42 Так само буде й тоді, коли мертві воскреснуть: тіло, що сіється у землю — тлінне, а як зросте, буде нетлінним.</p>
<p>43 Воно сіється в неславу, у славу зростає; посіяне в немочі, підніметься у силі.</p>
<p>44 Посіяне тіло є земним, зросле — духовним; якщо є природні тіла, то є й духовні.</p>
<p>45 Ось у Святому Писанні сказано, що перший чоловік, Адам, «став живою істотою». Та останній Адам став життєдайним духом. * [( <em>живою істотою </em>Або «душею». <a href='/ukr_umt/1/2/7'>Бут. 2:7</a>. <em>останній Адам </em>У цьому вірші мова йде про Ісуса. )]</p>
<p>46 Не духовна людина була першою, а природна. Потім прийшла духовна.</p>
<p>47 Той перший чоловік вийшов із землі і був земним. Другий прийшов з Неба.</p>
<p>48 Всі земні люди такі ж, як і перша людина, яка вийшла з землі. Небесні ж люди такі, як Той Чоловік Небесний.</p>
<p>49 Як носили ми образ земної людини, так само носитимемо і образ Небесної.</p>
<p>50 Кажу вам, брати і сестри, що тіла й кров не можуть успадквати Царства Божого. Адже тлінне не успадковує нетлінного.</p>
<p>51 Ось послухайте! Відкрию я вам таємницю: не всі ми зазнаємо смерті, але всі будемо змінені.</p>
<p>52 І оком не встигнемо змигнути, як просурмить остання сурма. Коли вона просурмить, мерці повстануть нетлінні, і ми перемінимося.</p>
<p>53 Бо це тлінне тіло мусить одягнутися в нетлінне, і це смертне тіло — в безсмертне.</p>
<p>54 І коли це тлінне тіло вдягнеться у все нетлінне, а смертне тіло — у безсмертне, тоді збудеться те, що написано у Святому Писанні: «І перемога смерть поглинула». * [( <a href='/ukr_umt/23/25/8'>Іс. 25:8</a>. )]</p>
<p>55 «Смерть, де ж твоя перемога? Смерть, де твоє жало?» * [( <a href='/ukr_umt/28/13/14'>Ос. 13:14</a>. )]</p>
<p>56 Жало смерті — це гріх, а сила гріха — Закон.</p>
<p>57 Та дяка Богу, Який дає нам перемогу через Господа нашого Ісуса Христа!</p>
<p>58 Тож, брати і сестри мої любі, будьте твердими й непохитними. Присвятіть себе повністю трудам Господнім. Адже ви знаєте, що труд ваш Господній не марний.</p>

<h4>Розділ 16</h4>
<p>1 Щодо підтримки людям Божим, то робіть те, що я наказав робити по церквах галатських.</p>
<p>2 В перший день кожного тижня кожен з вас мусить відкласти щось з прибутку і покласти до скарбниці, щоб не збирати, коли я прийду.</p>
<p>3 Коли ж я прийду, то відправлю вибраних вами людей з листами й дарунками вашими до Єрусалиму.</p>
<p>4 А якщо буде доречно і мені йти, то піду і я з ними.</p>
<p>5 Прийду я до вас, перетнувши Македонію, бо у планах моїх — побувати там.</p>
<p>6 Можливо, я трохи затримаюся з вами або навіть і перезимую. І тоді ви допоможете мені в подорожі, хоч куди б я йшов.</p>
<p>7 Я не хочу зараз заходити до вас мимохідь, бо сподіваюся деякий час погостювати у вас, якщо буде Господня воля.</p>
<p>8 В Ефесі ж я пробуду до свята П’ятидесятниці,</p>
<p>9 бо зараз є нагода плідно попрацювати, хоч багато хто перешкоджає мені.</p>
<p>10 Якщо прийде Тимофій, то подбайте, щоб йому було затишно серед вас, щоб його ніхто даремно не турбував. Бо робить він справу Господню, як і я.</p>
<p>11 Тож нехай ніхто не зневажає його. Відправте його з миром, щоб він міг прийти до мене. Я чекаю його, як і інших братів.</p>
<p>12 Щодо брата нашого Аполлоса, то я дуже радив йому відвідати вас разом з іншими братами. Та не було Божої волі на те, щоб він прийшов зараз. Тож прийде він лише тоді, коли з’явиться нагода.</p>
<p>13 Пильнуйте! Будьте непохитні у вірі своїй! Будьте мужні й міцні!</p>
<p>14 Все, що ви робите, робіть з любов’ю.</p>
<p>15 Ви знаєте, що родина Степанова була першою віруючою родиною в Ахаї. Вони присвятили себе служінню Божим людям. Тож благаю вас, брати і сестри, щоб ви корилися таким людям і всім, хто єднається з ними в праці і служінні Господу.</p>
<p>17 Я радий, що до мене прийшли Степан, Фортунат і Ахаїк, бо вони зайняли достойне місце у відсутність вашу, заспокоївши мій дух і ваш. Шануйте таких людей.</p>
<p>19 Церкви азіатські вітають вас. Акила і Прискилла шлють вам палке вітання у Господі разом із церквою, що збирається в їхньому домі.</p>
<p>20 Всі брати вітають вас. Вітайте одне одного святим поцілунком. * [( <em>святим поцілунком </em>Або «вітайте одне одного особливим вітанням». )]</p>
<p>21 Я, ПАВЛО, пишу ці слова власноручно.</p>
<p>22 Якщо хтось не любить Господа, то нехай проклятий буде. «Прийди Господи, прийди!» * [( <em>Прийди Господи, прийди! </em>Арамійською «Марана за!» )]</p>
<p>23 Нехай з вами буде благодать Господа Ісуса.</p>
<p>24 Моя любов з вами всіма в Христі Ісусі.</p>


