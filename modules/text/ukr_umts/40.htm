<h2>Від Матвія</h2>
<h4>Розділ 1</h4>
<p>1 Ось родовід Ісуса Христа, з роду Давида та Авраама.</p>
<p>2 Авраам був батьком Ісаака. Ісаак був батьком Якова. Яків був батьком Юди та його братів.</p>
<p>3 Юда був батьком Фареса та Зари, а матір’ю їхньою була Тамара. Фарес був батьком Есрома. Есром був батьком Арама.</p>
<p>4 Арам був батьком Аммінадава. Аммінадав був батьком Наасона. Наасон був батьком Салмона.</p>
<p>5 Салмон був батьком Воаза, а матір’ю його була Рахав. Воаз був батьком Йоведа, а матір’ю його була Рут. Йовед був батьком Єссея.</p>
<p>6 Єссей був батьком царя Давида. Давид був батьком Соломона, а його матір’ю була Урієва жінка.</p>
<p>7 Соломон був батьком Ровоама. Ровоам був батьком Авії. Авія був батьком Аси.</p>
<p>8 Аса був батьком Йосафата. Йосафат був батьком Йорама. Йорам був батьком Осії.</p>
<p>9 Осія був батьком Йоатама. Йоатам був батьком Агаза. Агаз був батьком Езекії.</p>
<p>10 Езекія був батьком Манасії. Манасія був батьком Амоса. Амос був батьком Йосії.</p>
<p>11 Йосія був батьком Єхонії та його братів. Це було за часів переселення ізраїльського народу до Вавилона. * [( <em>Єхонії </em>Або «Єхоніакіна». )]</p>
<p>12 Після переселення до Вавилона Єхонія був батьком Салатиїла, та Салатиїл був батьком Зерувавела.</p>
<p>13 Зерувавел був батьком Авіюда. Авіюд був батьком Еліакима. Еліаким був батьком Азора.</p>
<p>14 Азор був батьком Задока. Задок був батьком Ахима. Ахим був батьком Еліуда.</p>
<p>15 Еліуд був батьком Елеазара. Елеазар був батьком Маттана. Маттан був батьком Якова.</p>
<p>16 Яків був батьком Йосипа, чоловіка Марії, у якої народився Ісус, названий Христом.</p>
<p>17 Отже, всього було чотирнадцять поколінь від Авраама до Давида, чотирнадцять поколінь від Давида до переселення у Вавилон і чотирнадцять поколінь від переселення у Вавилон до народження Христа.</p>
<p>18 Ось як народився Ісус Христос: Марія, Його мати, була заручена з Йосипом. Ще до їхнього одруження виявилося, що вона вагітна від Святого Духа.</p>
<p>19 Йосип, її чоловік, був людиною порядною й праведною і не хотів її ославити, отже, він вирішив таємно розлучитися з нею.</p>
<p>20 Та коли він про це подумав, з’явився йому вві сні Ангел Господній і мовив: «Йосипе, сину Давидів, не бійся взяти шлюб з Марією, бо Дитина, Яка в ній зачата — від Духа Святого.</p>
<p>21 Марія народить Сина, і ти назвеш Його Ісусом, бо Він спасе людей від їхніх гріхів». * [( <em>Ісус </em>У перекладі це означає «Господь (Ягве) рятує». )]</p>
<p>22 Все це сталося так, щоб могли збутися слова Господні, мовлені устами пророка:</p>
<p>23 «Слухайте! Діва незаймана завагітніє і народить Сина, і назвуть Його Еммануїлом», що означає «З нами Бог». * [( <a href='/ukr_umts/23/7/14'>Іс. 7:14</a>. )]</p>
<p>24 Прокинувшись, Йосип зробив те, що звелів йому Ангел Господній, і взяв Марію собі за жінку, але не знав він її, аж доки не народила вона Сина. І назвав він Його Ісусом.</p>

<h4>Розділ 2</h4>
<p>1 Ісус народився в юдейському місті Віфлеємі за царювання Ірода. Згодом до Єрусалиму прийшли мудреці зі Сходу.</p>
<p>2 Вони спитали: «Де новонароджений Цар юдейський? Ми прагнемо знати, бо бачили Його зірку, коли вона зійшла. Ми прийшли поклонитися Йому».</p>
<p>3 Почувши про це, цар Ірод дуже стривожився, а разом з ним і всі мешканці Єрусалиму.</p>
<p>4 Він зібрав усіх головних священиків та книжників юдейських і запитав їх, де має народитися Христос.</p>
<p>5 Вони сказали йому: «У Віфлеємі, в Юдеї, бо ось що написано пророком:</p>
<p>6 „Ти, Віфлеєме, що в землі Юди, дуже важливе серед міст юдейських, бо з тебе вийде Правитель, Який буде пастирем народу Мого — Ізраїлю”». * [( <a href='/ukr_umts/33/5/1-2'>Мих. 5:1-2</a>. )]</p>
<p>7 Тоді Ірод покликав мудреців, щоб зустрітися таємно, і точно з’ясував у них, коли зійшла зірка.</p>
<p>8 Пославши їх до Віфлеєма, він звелів: «Ідіть і добре розпитайте про Дитя, а коли знайдете, то сповістіть мене, щоб я теж міг піти й поклонитися Йому».</p>
<p>9 Вони вислухали царя та й пішли, і зірка, схід якої вони бачили, йшла поперед них, доки не зупинилася над місцем, де була Дитина.</p>
<p>10 Коли мудреці побачили те, велика радість охопила їх.</p>
<p>11 Вони ввійшли до оселі й побачили Дитину з Марією, Його матір’ю. Вони впали долілиць перед Ним, щоб поклонитися Немовляті. Тоді, відкривши свої скарбниці, піднесли Йому дарунки: золото, ладан та мирро.</p>
<p>12 Оскільки Бог з’явився їм вві сні й попередив, щоб не поверталися до Ірода, вони рушили до своєї землі іншим шляхом.</p>
<p>13 Після того, як мудреці вирушили в путь, Ангел Господній з’явився Йосипу вві сні й сказав: «Вставай, візьми Дитину та Його матір і тікайте до Єгипту. Залишайтеся там, поки Я не скажу, що небезпека пройшла та можна повертатися, бо Ірод шукатиме Дитя, щоб убити Його».</p>
<p>14 Йосип встав, узяв Дитя та матір Його вночі та й пішов до Єгипту.</p>
<p>15 І він залишався там аж до смерті Іродової, щоб збулося сказане Богом, Який устами пророка провіщав: «Я покликав Свого Сина з Єгипту». * [( <a href='/ukr_umts/28/11/1'>Ос. 11:1</a>. )]</p>
<p>16 Коли Ірод побачив, що мудреці його обманули, то дуже розлютився й наказав повбивати у Віфлеємі та його околицях усіх дворічних і молодших за віком хлопчиків. (Визначивши вік з того, про що розповіли йому мудреці).</p>
<p>17 Тоді справдилося те, що було мовлено вустами пророка Єремії:</p>
<p>18 «В Рамі було чути звуки ридань та голосіння. То Рахиль плакала за дітьми своїми, незважаючи на втішання, бо не було вже дітей її на світі». * [( <a href='/ukr_umts/24/31/15'>Єр. 31:15</a>. )]</p>
<p>19 По смерті Ірода Ангел Господній з’явився Йосипу вві сні в Єгипті й мовив: «Вставай, візьми Дитя та Його матір і йди в землю Ізраїльську, бо вмерли ті, хто прагнув відняти життя Дитини».</p>
<p>21 І він встав й, взявши Хлопчика та Його матір, вирушив до землі Ізраїльської.</p>
<p>22 Однак почувши, що в Юдеї замість батька — Ірода, царює син його Архелай, Йосип побоявся йти туди. Однак, попереджений вві сні, він покинув Єгипет і подався до Ґалилейської землі.</p>
<p>23 Прибувши туди, він оселився у місті Назареті, аби збулося пророками сказане, що назвуть Його Назарянином. * [( <em>Його </em>Або «Христа». Див.: «Христос». <em>Назарянин </em>Чоловік, який народився у місті Назарет. Гебрейською мовою це слово звучить як слово «Пагін». Тут Матвій говорить про обіцянку «Гілки» або «Нащадка», який вийде з роду Давидова. Див.: <a href='/ukr_umts/23/11/1'>Іс. 11:1</a>. )]</p>

<h4>Розділ 3</h4>
<p>1 То був час, коли прийшов Іоан Хреститель, який проповідував у пустелі юдейській.</p>
<p>2 Він казав: «Покайтеся, бо Царство Боже наближається».</p>
<p>3 То ж саме про нього провіщав пророк Ісая: «Голос лунає в пустелі: „Готуйте дорогу Господу, зробіть прямим шлях для Нього”». * [( <a href='/ukr_umts/23/40/3'>Іс. 40:3</a>. )]</p>
<p>4 Іоан носив вбрання з верблюжої вовни, підперезане шкіряним паском. Їжею його були сарана та дикий мед.</p>
<p>5 У той час люди приходили до нього з Єрусалиму, з усієї околиці Юдеї та з усієї землі навколо Йордану,</p>
<p>6 та хрестилися у нього в річці Йордан, сповідуючись у своїх гріхах.</p>
<p>7 Коли він побачив багато фарисеїв та саддукеїв, які прийшли хреститися, то сказав їм: «Виплодки зміїні! Хто попередив вас тікати від гніву Господнього, що наближається?</p>
<p>8 Хай ваші вчинки покажуть, що ви покаялися.</p>
<p>9 І не сподівайтеся, що досить буде сказати: „Авраам — наш батько”. Бо кажу вам, що Бог може навіть це каміння перетворити на дітей Авраамових!</p>
<p>10 Сокира вже занесена, і кожне дерево, що не дає добрих плодів, буде зрубане й кинуте у вогонь. * [( <em>дерево </em>Дерево символізує тих людей, які не підкоряються Господу: їх буде зрізано, як те дерево. )]</p>
<p>11 Я хрещу вас водою на покаяння, але ж незрівнянно Могутніший, ніж я, іде за мною: я не гідний навіть бути рабом, який схиляється, щоб зняти Його сандалії. Він хреститиме вас Духом Святим і вогнем.</p>
<p>12 Він очистить Свій тік і збере пшеницю до комори, а полову спалить у незгасному вогні». * [( <em>Він очистить… вогні </em>Тут мається на увазі те, що Ісус відділить добрих людей від поганих. )]</p>
<p>13 У той час Ісус прийшов з Ґалилеї до ріки Йордан, щоб Іоан похрестив Його.</p>
<p>14 Та Іоан намагався відмовити Ісуса, кажучи: «Я сам повинен похреститися у Тебе, то чому ж Ти йдеш до мене?»</p>
<p>15 І відповів Ісус: «Нехай поки що буде так, бо належить нам виконувати все, що Господь велів». І тоді Іоан дозволив Йому похреститися.</p>
<p>16 То Ісус похрестився, і тільки-но піднявся Він із води, як небо розкрилося Йому. І побачив Він Духа Божого, який сходив на Нього в подобі голуба.</p>
<p>17 І голос пролунав з небес: «Це Син Мій улюблений, Який догодив Мені».</p>

<h4>Розділ 4</h4>
<p>1 Тоді ж Дух повів Ісуса до пустелі, щоб диявол Його спокушав.</p>
<p>2 Протягом сорока днів і ночей Ісус нічого не їв, та після цього Він був дуже голодним.</p>
<p>3 Тоді спокусник прийшов до Нього і сказав: «Якщо Ти Син Божий, то накажи цьому камінню перетворитися на хліб». * [( <em>спокусник </em>Або «диявол». )]</p>
<p>4 На те Ісус відповів йому: «У Святому Писанні сказано: „Не хлібом одним живе людина, а кожним словом, сказаним устами Божими”». * [( <a href='/ukr_umts/5/8/3'>Повт. Закону 8:3</a>. )]</p>
<p>5 Після того диявол переніс Його до святого Єрусалиму, поставив на найвище місце храму</p>
<p>6 й сказав: «Якщо Ти Син Божий, кинься додолу, адже у Святому Писанні сказано: „Він накаже Ангелам Своїм берегти Тебе, і вони понесуть Тебе на руках, щоб не пошкодив Ти ноги Своєї об камінь”». * [( <a href='/ukr_umts/19/91/11-12'>Пс. 91:11-12</a>. )]</p>
<p>7 Ісус відповів йому: «Але у Святому Писанні також сказано: „Не спокушай Господа Бога свого!”» * [( <a href='/ukr_umts/5/6/16'>Повт. Закону 6:16</a>. )]</p>
<p>8 Знову диявол узяв Його на дуже високу гору і показав усі царства світу, всю їхню розкіш.</p>
<p>9 І сказав він Ісусові: «Я дам Тобі все це, якщо впадеш долілиць і поклонишся мені».</p>
<p>10 На те Ісус відповів йому: «Відійди, сатано! У Святому Писанні сказано: „Поклоняйся Господу Богу своєму і служи лише Йому!”» * [( <a href='/ukr_umts/5/6/13'>Повт. Закону 6:13</a>. )]</p>
<p>11 Тоді диявол залишив Ісуса, і Ангели прийшли й служили Йому.</p>
<p>12 Коли Ісус довідався, що Іоана ув’язнено, Він повернувся до Ґалилеї.</p>
<p>13 Проте Він не залишився в Назареті, а пішов і оселився в Капернаумі, що біля Ґалилейського озера у поселеннях Завулона й Нафталі.</p>
<p>14 Бо мусило справдитися пророцтво Ісаї:</p>
<p>15 «Земле Завулона та земле Нафталі, що знаходяться по дорозі до моря на захід від ріки Йордан! Ґалилеє неюдейська! Слухайте уважно!  </p>
<p>16 Народ, що скніє в темряві, побачив величне світло, і на тих, хто живе в країні під тінню смерті, зійшло світло!» * [( <a href='/ukr_umts/23/9/1-2'>Іс. 9:1-2</a>. )]</p>
<p>17 Відтоді Ісус почав проповідувати, кажучи: «Покайтеся, бо Царство Боже вже близько!»</p>
<p>18 Йдучи повз Ґалилейське озеро, Ісус побачив двох братів: Симона, який звався Петром, та його брата Андрія, які закидали невід в озеро, бо були рибалками.</p>
<p>19 І сказав їм Ісус: «Ідіть услід за Мною, і Я зроблю вас ловцями не риби, а душ людських».</p>
<p>20 Вони одразу ж полишили свої сіті й подалися за Ним.</p>
<p>21 Потім Він пішов далі й побачив іще двох братів: Якова, сина Зеведеєвого, та Якового брата Іоана, які, сидячи зі своїм батьком Зеведеєм у човні, лагодили рибальські сіті. Ісус покликав і їх.</p>
<p>22 Вони одразу ж покинули човен батька свого й подалися за Ним.</p>
<p>23 Ісус обійшов усю Ґалилею, проповідуючи в синагогах і навчаючи про Царство Боже, зціляючи всі недуги та хвороби людські.</p>
<p>24 Чутка про Нього рознеслася по всій Сирії. До Нього приводили всіх хворих: тих, що страждали від хвороб та тяжких болів, а також біснуватих, хворих на епілепсію, немічних. І Ісус зціляв їх.</p>
<p>25 Великий натовп людей ішов за Ним із Ґалилеї, з Десятимістя, з Єрусалиму та з-за Йордану.</p>

<h4>Розділ 5</h4>
<p>1 Коли Ісус побачив натовп, то зійшов на гору.</p>
<p>2 Сівши на землю, Він почав навчати людей, та учні теж оточили Його:</p>
<p>3 «Благословенні вбогі духом, бо Царство Боже належить їм. * [( <em>вбогі духом </em>Або «ті, хто визнає, що вони вбогі духом». )]</p>
<p>4 Благословенні засмучені, бо Бог утішить їх.  </p>
<p>5 Благословенні смиренні, бо вони успадкують землю, обіцяну Господом. * [( <em>землю… Господом </em>Можливо, що тут, йде мова про «духовну землю, обіцяну Господом», але це також може означати «земля, яка належатиме їм». Див.: <a href='/ukr_umts/19/37/11'>Пс. 37:11</a>. )]</p>
<p>6 Благословенні голодні та спраглі до праведності, бо Бог задовольнить їхню потребу.  </p>
<p>7 Благословенні милосердні, бо вони зазнають милосердя від Бога.  </p>
<p>8 Благословенні чисті серцем, бо вони побачать Бога.  </p>
<p>9 Благословенні миротворці, бо вони будуть названі дітьми Божими.  </p>
<p>10 Благословенні переслідувані за праведність, бо їм належить Царство Небесне.  </p>
<p>11 Благословенні ви, коли вас скривджують і переслідують і облудно зводять наклепи на вас тому, що ви Мої послідовники.</p>
<p>12 Радійте й веселіться, бо на вас чекає велика нагорода на небесах! Так люди переслідували і всіх пророків, які жили до вас».</p>
<p>13 «Ви — сіль землі, але коли сіль стає прісною і втрачає свій смак, як її знову солоною зробити? Вона стає ні на що непридатною. Хіба що викинути її геть, щоб топтали люди.</p>
<p>14 Ви — світло світу. Неможливо сховати міста, що стоїть на вершині гори.</p>
<p>15 Ніхто не ставить запалений світильник під перевернуту посудину, а на поставець, і він тоді світить усім у хаті.</p>
<p>16 Нехай світло ваше сяє людям, щоб вони бачили ваші добрі вчинки і прославляли Отця свого Небесного».</p>
<p>17 «Не думайте, що Я прийшов знищити вчення Закону Мойсея чи пророків. Я прийшов не знищити його, але виконати.</p>
<p>18 Істинно кажу вам, що скільки існуватимуть небо і земля, жодна рисочка хоч однієї з літер Закону не зникне, аж доки не здійсниться все.</p>
<p>19 Якщо хтось порушить хоча б одну з найменших заповідей і навчить людей цього, той стане найменшим у Царстві Божому. Якщо ж він підкориться й виконуватиме заповіді та вчитиме інших чинити так само, то стане великим у Царстві Небесному.</p>
<p>20 Кажу вам так, бо якщо ви не переважите законників та фарисеїв у виконанні того, чого вимагає Бог, то не ввійти вам до Царства Небесного».</p>
<p>21 «Ви чули, що сказано було нашим предкам: „Не вбивай”. Той, хто вб’є, відповість за це перед судом. * [( <a href='/ukr_umts/2/20/3'>Вих. 20:3</a>; <a href='/ukr_umts/5/5/17'>Повт. Закону 5:17</a>. )]</p>
<p>22 Але кажу Я вам: якщо хтось гнівається на ближнього свого — відповість перед судом. Якщо ж хто образить ближнього свого — відповість перед Верховним судом. А якщо хто скаже: „Ти дурень”, буде горіти в пекельному вогні. * [( <em>Верховним судом </em>Або «Синедріоном». Синедріоном називався Верховний суд Юдеї. )]</p>
<p>23 Якщо ти несеш дар до вівтаря і там згадаєш, що брат твій має щось проти тебе, залиш дар свій. Перш піди примирися з братом, а тоді повернися й поклади на вівтар дарунок свій.</p>
<p>25 Примирися зі своїм недругом, доки ти з ним ідеш до суду, інакше він віддасть тебе до рук судді, а той — сторожі, щоб кинути тебе до в’язниці.</p>
<p>26 Істинно кажу: не вийти тобі звідти, доки не сплатиш усе, що заборгував до останнього грошу».</p>
<p>27 «Ви чули, що було сказано: „Не чини перелюбу”. * [( <a href='/ukr_umts/2/20/14'>Вих. 20:14</a>; <a href='/ukr_umts/5/5/18'>Повт. Закону 5:18</a>. )]</p>
<p>28 Та кажу Я вам, що кожен, хто дивиться на жінку з пожадливістю, той уже вчинив перелюб з нею у своєму серці.</p>
<p>29 Якщо праве око примушує тебе на гріх, вирви його та кинь геть, бо ліпше позбутися однієї частини тіла, ніж усе тіло кинути до пекла.</p>
<p>30 І якщо правиця веде тебе до гріха, одрубай її та кинь геть, бо ліпше позбутися однієї частини тіла, ніж усе тіло загубити у пеклі».</p>
<p>31 «І сказано: „Той, хто бере розлучення з жінкою своєю, має дати їй розвідного листа”. * [( <a href='/ukr_umts/5/24/1'>Повт. Закону 24:1</a>. )]</p>
<p>32 Та кажу Я вам, що існує тільки єдина підстава для чоловіка розлучитися зі своєю дружиною: через її розпусту. Той, хто одружується з тією розлученою, сам грішить перелюбом».</p>
<p>33 «Ви чули також, що було наказано нашим предкам: „Не порушуй клятву, а дотримуйся клятви, даної Господу”. * [( Див.: <a href='/ukr_umts/3/19/12'>Лев. 19:12</a>; <a href='/ukr_umts/4/30/2'>Числ. 30:2</a>; <a href='/ukr_umts/5/23/21'>Повт. Закону 23:21</a>. )]</p>
<p>34 Та кажу Я вам: не кляніться взагалі: ні небом, бо це — престол Божий,</p>
<p>35 ні Землею, бо це — підніжжя стіп Божих. Також, не кляніться ні Єрусалимом, бо це — місто великого Царя,</p>
<p>36 ні головою своєю, бо не зможете ви зробити жодної волосини ні білою, ані чорною.</p>
<p>37 Якщо ви хочете сказати: „Так”, то й кажіть: „Так”. Якщо ж: „Ні”, то й кажіть: „Ні”. Все, що поза цим — від лукавого».</p>
<p>38 «Ви чули, що сказано: „Око за око, зуб за зуб”. * [( <a href='/ukr_umts/2/21/24'>Вих. 21:24</a>; <a href='/ukr_umts/3/24/20'>Лев. 24:20</a>; <a href='/ukr_umts/5/19/21'>Повт. Закону 19:21</a>. )]</p>
<p>39 Та кажу Я вам: Не чиніть опір злому чоловікові. Якщо хтось вдарить вас по правій щоці, то підставте йому і ліву.</p>
<p>40 Якщо хто схоче судитися з вами й забере вашу сорочку, то віддайте йому й плащ.</p>
<p>41 Якщо римський солдат примушуватиме вас пройти з ним один кілометр, йдіть з ним два. * [( <em>римський… примушуватиме </em>Солдати мали право примусити людей допомагати їм. )]</p>
<p>42 Коли хтось у вас просить, то дайте йому, а хто хоче позичити, не відмовляйте».</p>
<p>43 «Ви чули, що сказано: „Люби ближнього свого і ненавидь ворога”. * [( <a href='/ukr_umts/3/19/18'>Лев. 19:18</a>. )]</p>
<p>44 Та кажу Я вам: „Любіть ворогів своїх, моліться за тих, хто переслідує вас, щоб ви могли стати дітьми вашого Отця Небесного. Він примушує сонце сходити для злих і добрих й посилає дощ на праведних і неправедних.</p>
<p>46 Бо якщо ви любите лише тих, хто любить вас, то яку винагороду ви матимете? Чи не так чинять збирачі податків?</p>
<p>47 Якщо ви вітаєте лише братів своїх, то що особливого в цьому? Чи не так чинять погани? * [( <em>погани </em>Люди, котрі не були євреями. Ті, хто не поклонявся істинному Господу. )]</p>
<p>48 Тому будьте досконалими, такими, як Отець ваш Небесний”».</p>

<h4>Розділ 6</h4>
<p>1 «Остерігайтеся виконувати релігійні обов’язки на людях, щоб вони бачили вас, бо не матимете ви винагороди від вашого Отця Небесного.</p>
<p>2 Отож коли подаєте жебракові, не сурміть перед усіма, як це роблять лицеміри в синагогах та на вулицях, щоб хвалили їх люди. Істинно кажу вам: вони вже вповні мають винагороду.</p>
<p>3 Та коли ви подаєте жебраку милостиню, нехай ліва рука ваша не знає, що робить права, щоб таємне було ваше подаяння. Тоді Отець ваш Небесний, який бачить зроблене таємно, віддячить вам». * [( <em>нехай… права </em>Або «нехай ніхто не знає, що ви робитиме». <em>віддячить вам </em>Деякі з грецьких рукописів мають «віддячить вам відкрито». Але ж треба розуміти, що не має різниці яким чином Господь віддячить людям: таємно чи відкрито. Головне є те, Бог все бачить і невідмінно віддячить тієї людині, яка робить добре. )]</p>
<p>5 «І коли молитеся, не будьте як ті лицеміри, які люблять стояти й молитися в синагогах та на перехрестях, щоб люди їх бачили. Істинно кажу вам: вони вже вповні мають свою винагороду.</p>
<p>6 Та коли ви молитеся, йдіть до своєї кімнати, зачиніть двері й моліться Отцю своєму на самоті, а Отець ваш, Який бачить зроблене таємно, віддячить вам.</p>
<p>7 Коли молитеся, не кажіть зайвого, як ті погани, котрі вважають, ніби чим багатослівніші вони будуть, тим вірніше почує їх Господь. * [( <em>погани </em>Люди, котрі не були євреями. Ті, хто не поклонявся істинному Господу. )]</p>
<p>8 Отже, не будьте подібні до них, бо Отець ваш знає, чого вам треба. Він знає те раніше, ніж ви попросите в Нього.</p>
<p>9 Тому моліться так: „Отче наш Небесний, хай святиться ім’я Твоє.  </p>
<p>10 Нехай прийде Царство Твоє. Нехай буде воля Твоя, як на Землі, так і на Небі.  </p>
<p>11 Дай нам наш хліб щоденний. * [( <em>хліб </em>Або «їжу». )]</p>
<p>12 Прости гріхи наші, як ми прощаємо тим, хто завинив перед нами.  </p>
<p>13 Не введи нас у спокусу, а спаси від лукавого, [бо царство, влада та слава належать Тобі повік. Амінь!] * [( <em>бо царство… Амінь </em>У деяких древньогрецьких рукописах цих слів немає. )]</p>
<p>14 Якщо ви прощаєте людям гріхи їхні, то Отець ваш Небесний також простить вам.</p>
<p>15 Та коли ви не прощаєте, то й Отець не простить вам гріхи ваші”».</p>
<p>16 «Коли ви поститеся, не прибирайте сумного вигляду, як лицеміри, які прикидаються, аби людям стало ясно, що вони постяться. Істинно кажу вам: вони вже сповна мають свою винагороду.</p>
<p>17 Коли ви поститеся, зачешіть своє волосся та вмийте обличчя своє, щоб люди не побачили, що ви поститеся, щоб побачив лише Отець ваш, Якого ніхто не бачить. І Той, Хто бачить таємне, віддячить за це».</p>
<p>19 «Не складайте собі скарбів на Землі, де міль та іржа знищать їх, де злодії можуть вдертися й викрасти їх.</p>
<p>20 Краще збирайте скарби для себе на Небі, де ні міль, ні іржа не понівечать їх, де злодії не вдеруться й не викрадуть їх.</p>
<p>21 Бо де багатство ваше, там і серце ваше буде.</p>
<p>22 Око — єдине джерело світла для тіла. Отже, якщо ви бачите людину, та бажаєте допомогти їй, то й усе тіло ваше буде наповнене світлом.</p>
<p>23 Але якщо ви дивитеся на людину егоїстично, то й усе тіло ваше буде в темряві. Якщо єдине світло, яке маєте ви — темрява, тож темрява та — є найгірша з усіх!» * [( Або <sup>22</sup> «Світильник тіла твого — то очі твої. Якщо очі твої бачать тільки добро, то й усе тіло твоє сповнене світла. <sup>23</sup> Але ж якщо вони погані, то й тіло твоє наповнене темрявою. Якщо єдине світло, яке маєш ти — темрява, то яка ж та темрява велика». )]</p>
<p>24 «Ніхто не може служити двом господарям, бо зненавидить одного й полюбить іншого або буде відданий одному і зневажатиме іншого. Не можна водночас поклонятися Богові й грошам». * [( <em>грошам </em>Або «мамоні». З арамійської мови це перекладається як «багатство». )]</p>
<p>25 «Отже, кажу Я вам: не піклуйтеся про те, що їстимете й питимете, аби підтримати життя своє. Не турбуйтеся про одяг для тіла вашого. Напевне, життя є важливіше їжі, а тіло — одягу!</p>
<p>26 Погляньте на птахів: вони не сіють, не жнуть, не збирають зерна до комори, але ж Отець Ваш Небесний годує їх. Хіба ж ви не знаєте, люди, що ви значно важливіші за птахів?</p>
<p>27 Ніхто з вас не зможе хвилюванням своїм подовжити життя своє хоча б на годину?</p>
<p>28 Навіщо ви піклуєтеся про одяг? Погляньте, як ростуть дикі квіти: вони не працюють, не шиють одягу собі.</p>
<p>29 Та ж кажу вам, що й Соломон у розквіті слави своєї не вдягався у такі вишукані шати, як вони.</p>
<p>30 Якщо Бог одягає в таку розкіш траву польову, що сьогодні росте, а завтра потрапить у вогонь, то наскільки ж певніше одягне Він вас, о маловіри!</p>
<p>31 Тож не піклуйтеся й не питайте: „Що нам їсти?” або „Що нам пити?” або „У що нам вбратися?”</p>
<p>32 То лише погани увесь час дбають про таке, але ж Отець Ваш Небесний знає, чого ви потребуєте.</p>
<p>33 Натомість, дбайте насамперед про Царство Боже та робіть усе, що Господь від вас вимагає, й тоді усе інше Він неодмінно вам надасть.</p>
<p>34 Не піклуйтеся про день завтрашній, бо завтра будуть свої клопоти. Кожен день має досить своїх турбот».</p>

<h4>Розділ 7</h4>
<p>1 «Не судіть інших, бо судитиме вас Бог так, як ви судите інших. Всевишній відміряє вам стільки ж, скільки ви відміряли іншим.</p>
<p>3 Чому ви бачите порошинку в оці брата свого, але не помічаєте колоди у власному оці?</p>
<p>4 Як же ви можете звертатися до брата з такими словами: „Дозволь вийняти порошинку з ока твого”, коли маєте колоду у власному оці?</p>
<p>5 Лицеміри, спочатку витягніть колоду з власного ока, а тоді й побачите, як ліпше вийняти порошинку з братового ока.</p>
<p>6 Не давайте святого собакам, не кидайте свиням перлів своїх, бо свині потопчуть їх, а собаки повернуться й накинуться на вас».</p>
<p>7 «Просіть, і Бог дасть вам, шукайте і знайдете, стукайте і вам відчинять.</p>
<p>8 Бо кожен, хто просить, — отримає, хто шукає, — знайде, а двері завжди відчиняться тим, хто стукає.</p>
<p>9 Чи є такий батько, який дасть сину камінь, коли той проситиме хліба?</p>
<p>10 Якщо ж син риби проситиме, то чи дасть йому батько гадюку? Ніколи!</p>
<p>11 Отже, коли ви, лихі й недобрі люди, знаєте, як зробити добрий дарунок дітям своїм, то наскільки ж вірніше те, що Отець Небесний обдарує усіх, хто просить!»</p>
<p>12 «Поводьтеся з іншими так, як ви б хотіли, щоб інші поводилися з вами. У цьому є розуміння Закону Мойсеєвого і вчення пророків».</p>
<p>13 «Вхід до життя істинного лежить тільки через вузькі ворота. Кажу вам це, бо просторими є ті ворота і широкою є та дорога, що ведуть до загибелі. Багато людей ідуть цим шляхом. * [( <em>загибелі </em>Або «пекла». )]</p>
<p>14 Які ж вузькі ворота і тісна дорога, що ведуть до істинного життя! І як мало людей, котрі цей шлях знаходять!»</p>
<p>15 «Стережіться лжепророків, які приходять замасковані в овечу шкіру, а насправді є вовками лютими.</p>
<p>16 Ви їх впізнаєте по їхніх вчинках: бо не буде добрих вчинків від злої людини, саме як не буває винограду на терновому кущі або фіґ в будяках.</p>
<p>17 Добре дерево дає добрі плоди, а погане — погані.</p>
<p>18 Не буває доброго дерева, що приносило б погані плоди, як не буває й поганого дерева, що приносило б добрі плоди.</p>
<p>19 Кожне дерево, що не дає добрих плодів, зрубують і кидають у вогонь.</p>
<p>20 Отже, лжепророків цих впізнаєте по їхніх вчинках». * [( <em>по їхніх вчинках </em>Буквально «по плодах їхніх». )]</p>
<p>21 «Не кожен, хто каже до Мене: „Господи, Ти — Господь мій”, — увійде до Царства Боже, а той лише, хто виконує волю Отця Мого Небесного.</p>
<p>22 Багато хто промовить до Мене того останнього Дня: „Ти — Господь наш! Хіба не віщували ми ім’ям Твоїм? Хіба ж ми не виганяли демонів, та не творили чудеса іменем Твоїм?”</p>
<p>23 Тоді Я відкрито скажу їм: „Я ніколи не знав вас. Ідіть геть від Мене, ви, хто живе неправедно!”»</p>
<p>24 «Отже, кожен, хто слухає слова Мої й виконує їх, подібний до мудрого чоловіка, який звів будинок свій на камені.</p>
<p>25 І коли пішов дощ, і настала повінь, й знявся вітер і вдарив по будівлі, той дім не впав, бо був збудований на камені.</p>
<p>26 Проте кожен, хто слухає слова Мої, але не виконує їх, подібний до нерозсудливого чоловіка, який звів будинок свій на піску.</p>
<p>27 І коли пішов дощ, і настала повінь, й знявся вітер і вдарив по будівлі, той дім повалився зі страшним гуркотом».</p>
<p>28 Коли Ісус скінчив говорити, то натовп був вражений Його наукою, оскільки Він навчав їх як людина, яка має владу, а не як їхні книжники.</p>

<h4>Розділ 8</h4>
<p>1 Коли Ісус зійшов з гори, великий натовп сунув за Ним.</p>
<p>2 Там був прокажений, який підійшов до Ісуса і, впавши долілиць перед Ним, благав: «Господи, якщо на те воля Твоя, Ти можеш зцілити мене».</p>
<p>3 Тоді Ісус простягнув руку, торкнувся прокаженого й сказав: «Моя воля! Зцілися!» Тієї ж миті проказа зійшла з нього і він очистився від хвороби.</p>
<p>4 Тоді Ісус наказав йому: «Дивися ж, нікому не кажи про це. Краще піди й покажися священику, та принеси пожертву за своє очищення, як наказував Мойсей. Це й буде свідченням твого одужання». * [( <em>покажися священику </em>За Законом Мойсея тільки священик вирішував, зцілилася людина від хвороби чи ні. )]</p>
<p>5 Коли Ісус знов прийшов до Капернаума, до Нього підійшов римський сотник і, благаючи про допомогу, мовив: «Мій слуга лежить удома немічний, страждаючи від непосильного болю».</p>
<p>7 Тоді Ісус пообіцяв йому: «Я прийду, щоб зцілити його».</p>
<p>8 У відповідь сотник сказав: «Господи! Я недостойний, щоб Ти заходив до моєї оселі, але лише накажи, й слуга мій одужає.</p>
<p>9 Я знаю це, бо я сам людина підвладна, та маю солдатів, підвладних мені. Коли я кажу одному з них: „Йди геть!” — то він іде. Кажу іншому: „Йди сюди!” — і він приходить. Скажу слузі своєму: „Зроби це!” — і він виконує».</p>
<p>10 Почувши це, Ісус був дуже вражений й сказав тим людям, котрі слідували за Ним: «Істинно кажу вам, такої великої віри Я ні в кого не зустрічав — навіть у людей Ізраїлю.</p>
<p>11 Кажу вам більше того: багато хто прийдуть зі сходу та заходу й будуть їсти разом з Авраамом, Ісааком та Яковом у Царстві Божому.</p>
<p>12 Справжні ж спадкоємці Царства будуть вигнані геть у темряву, де буде плач людський та скрегіт зубів від болю».</p>
<p>13 По тому Ісус мовив до сотника: «Йди собі! Твій слуга одужає і станеться це так, як ти у те повірив». І слуга сотника відразу ж одужав.</p>
<p>14 Коли Ісус прийшов до хати Петра, то побачив його тещу, яка лежала в лихоманці.</p>
<p>15 І торкнувся Він її руки, й лихоманка залишила жінку. Та підвелася й почала прислуговувати Йому.</p>
<p>16 Коли настав вечір, до Нього привели багатьох одержимих нечистим, й Ісус вигнав злих духів словом, та зцілив усіх хворих, щоб збулося сказане через пророка Ісаю: «Він забрав усі наші хвороби й поніс наші недуги». * [( <a href='/ukr_umts/23/53/4'>Іс. 53:4</a>. )]</p>
<p>18 Побачивши натовп, Ісус наказав Своїм учням переплисти на інший берег озера.</p>
<p>19 Тоді один із законників, підійшовши до Нього, мовив: «Учителю, я піду за Тобою, хоч куди б Ти йшов».</p>
<p>20 Ісус відповів на те: «Лисиці мають нори, а птахи небесні — гнізда, але Син Людський не має місця, де Він зможе відпочити».</p>
<p>21 Інший учень сказав Йому: «Господи, дозволь мені спершу піти та поховати мого батька».</p>
<p>22 Однак Ісус відповів: «Йди за Мною, нехай мертві самі ховають своїх померлих».</p>
<p>23 Ісус сів у човен, а за Ним й усі Його учні.</p>
<p>24 Після того, як вони відпливли від берега, налетів штормовий вітер, та такий дужий, що хвилі почали заливати човен, але Ісус спав.</p>
<p>25 Тоді учні розбудили Його й кажуть: «Господи! Порятуй нас, ми гинемо!»</p>
<p>26 Ісус сказав їм: «Чого ви злякалися, маловіри?» Тоді Він встав і наказав вітру й хвилям вгамуватися, і на озері запала тиша.</p>
<p>27 Всі учні були здивовані й спитали: «Хто ж це Такий, що навіть вітер й води підкоряються Йому?»</p>
<p>28 Коли Ісус переплив на протилежний берег озера до землі Ґадаринської, двоє одержимих нечистими духами вийшли до Нього з-за гробниць. Вони були такі люті, що ніхто не наважувався ходити тією дорогою. * [( <em>до землі Ґадаринської </em>У деяких древньогрецьких рукописах: «до землі Ґергесинської» або «Ґарасинської». Ця земля знаходилася на південному сході від Галилеї. )]</p>
<p>29 Вони кричали: «Що Тобі треба від нас, Сину Божий? Чи прийшов Ти сюди, щоб мучити нас іще до призначеного часу?»</p>
<p>30 Неподалік паслося велике стадо свиней.</p>
<p>31 І демони почали благати Його: «Якщо Ти маєш намір вигнати нас із цих людей, то пошли нас у свиней, аби ми могли вселитися в них».</p>
<p>32 Ісус їм відповів: «Ідіть!» Тож демони повиходили з людей і вселилися в свиней. Тоді все стадо кинулося з крутого берега в озеро й потонуло.</p>
<p>33 Коли свинопаси, які доглядали за стадом, побачили, що сталося, то побігли геть і розповіли про все по місту й околицях, а особливо про те, що сталося з біснуватими.</p>
<p>34 Тоді все місто, налякане, вийшло назустріч і, побачивши Ісуса, всі почали благати Його залишити їхню землю.</p>

<h4>Розділ 9</h4>
<p>1 Ісус знову сів у човен і, перепливши озеро, повернувся назад до Свого міста.</p>
<p>2 І принесли люди до Нього паралізованого чоловіка, який лежав у ліжку. Побачивши, як сильно вони вірують, Ісус мовив до немічного: «Сину Мій, гріхи твої прощені».</p>
<p>3 Деякі книжники почули, що сказав Ісус, та почали говорити поміж собою: «Він зневажає Бога Своїми словами!»</p>
<p>4 Оскільки Ісус знав думки їхні, то сказав їм: «Чому такі недобрі думки в серцях ваших?</p>
<p>5 Що легше сказати: „Твої гріхи прощені!” чи „Вставай і ходи?”</p>
<p>6 Але Я доведу вам, що Син Людський має владу на землі прощати гріхи». І мовив Він до паралізованого: «Вставай, бери постіль свою і йди додому!»</p>
<p>7 Вставши, немічний подався додому.</p>
<p>8 Коли люди побачили це, то вони були приголомшені, і почали хвалити Бога за те, що Господь дав Людині таку силу.</p>
<p>9 Коли Ісус ішов звідти, то побачив чоловіка на ім’я Матвій, який сидів у будці, збираючи податки. Ісус сказав йому: «Слідуй за Мною!» Тож Матвій встав і вирушив за Ним.</p>
<p>10 І сталося так, що коли Ісус їв у домі Матвія, багато збирачів податків та грішників прийшло, і посідали вони за стіл разом з Ісусом і Його учнями.</p>
<p>11 Побачивши те, фарисеї почали питати Ісусових учнів: «Чому ваш Учитель їсть за одним столом зі збирачами податків та грішниками?»</p>
<p>12 Почувши це, Ісус сказав їм: «Не здоровим потрібен лікар, а хворим.</p>
<p>13 Отож ідіть і поміркуйте, що означають ці слова: „Я хочу милосердя, а не пожертв”, бо Я прийшов, щоб покликати не праведників, а грішників до покаяння». * [( <a href='/ukr_umts/28/6/6'>Ос. 6:6</a>. )]</p>
<p>14 Тоді учні Іоана підійшли до Ісуса й запитали Його: «Чому ми й фарисеї часто постимося, а Твої учні — ні?»</p>
<p>15 Ісус відповів на те: «Чи бачили ви колись, щоб друзі нареченого постилися на весіллі, поки молодий ще з ними? Та прийде час, коли молодий залишить їх, тоді вони й засумують і почнуть поститися.</p>
<p>16 До старої одежі не пришивають латки з неусадженої тканини, бо вона збіжиться й відірветься від старої тканини і діра буде ще більшою.</p>
<p>17 Ніхто не наливає молоде вино в старі міхи, бо вони розірвуться, тож вино розіллється, а міхи зіпсуються. Навпаки, нового вина потрібні нові міхи, щоб зберегти і одне і друге».</p>
<p>18 Поки Ісус усе це казав, до Нього прийшов голова синагоги, і впавши долілиць, мовив: «Щойно померла моя донька, прийди та торкнутися рукою Своєю до неї, щоб вона ожила».</p>
<p>19 Тоді Ісус встав і рушив за ним разом зі Своїми учнями.</p>
<p>20 У натовпі, що йшов за ними, була жінка, яка вже дванадцять років страждала від кровотечі. Вона підійшла до Ісуса ззаду й торкнулася краю Його плаща.</p>
<p>21 Вона зробила так, бо сказала собі: «Якщо я торкнуся Його одягу, то одужаю».</p>
<p>22 Озирнувшись, Ісус побачив її і сказав: «Будь щаслива, дочко! Віра твоя зцілила тебе!» І жінка одразу одужала.</p>
<p>23 Коли Ісус прийшов до оселі Яїра, Він побачив музиків, які грали похоронні мелодії, та приголомшених людей. Ісус сказав: «Вийдіть! Вона не померла, а просто спить». Почувши це, люди почали насміхатися з Нього.</p>
<p>25 Коли ж їх прогнали, Ісус увійшов до кімнати, взяв за руку дівчинку, й вона встала.</p>
<p>26 Чутки про це розійшлися по всій тій країні.</p>
<p>27 Коли Ісус подався звідти, двоє сліпців ішли слідом за Ним і кричали: «Сину Давидів, змилуйся над нами!»</p>
<p>28 І коли Він увійшов у дім, сліпці наблизилися до Нього. Тоді Ісус мовив до них: «Чи вірите ви в те, що Я знову зможу зробити вас зрячими?» Ті відповіли: «Так, Господи».</p>
<p>29 Ісус торкнувся їхніх очей і сказав: «Оскільки вірите, що Я зможу зробити вас зрячими, то ж так тому і бути».</p>
<p>30 І зір повернувся до них. Та Ісус суворо застеріг їх, кажучи: «Нехай же ніхто про це не дізнається».</p>
<p>31 Але коли вони пішли, то рознесли чутку про це по всіх усюдах.</p>
<p>32 В той час, коли вони виходили, до Ісуса привели німого чоловіка, одержимого нечистим духом.</p>
<p>33 Тільки-но Ісус вигнав біса з нього, як німий почав говорити. Люди в натовпі здивувалися, мовивши: «Нічого подібного ще не траплялося в Ізраїлі».</p>
<p>34 Та фарисеї казали: «Він виганяє нечистих владою володаря демонів!»</p>
<p>35 Ісус ходив усіма містами та селами, навчаючи в синагогах, проповідуючи Євангелію про Царство Боже, виліковуючи всі хвороби та недуги.</p>
<p>36 Коли Він бачив натовпи людей, співчуття до них проймало Його, бо були вони знесилені й безпорадні, наче вівці без пастуха.</p>
<p>37 Тоді Ісус сказав Своїм учням: «Жнива великі, та мало робітників.</p>
<p>38 Отже, моліться Господу, власникові врожаю, щоб послав робітників на Свої жнива».</p>

<h4>Розділ 10</h4>
<p>1 Ісус покликав дванадцять апостолів, Своїх учнів, і наділив їх владою виганяти нечистих духів та зціляти від різних недугів та хвороб.</p>
<p>2 Ось імена дванадцятьох апостолів: Симон (який звався також Петром), його брат Андрій, брати Яків і Іоан, сини Зеведеєви,</p>
<p>3 Пилип, Варфоломій, Хома, збирач податків Матвій, Яків, син Алфія, Тадей,</p>
<p>4 Симон Зилот, Юда Іскаріот, котрий пізніше зрадив Ісуса.</p>
<p>5 Ісус вирядив цих дванадцятьох і наказав їм: «Не ходіть до поганських земель, ані до самарійського міста, а йдіть до народу ізраїльського — заблудлих овець.</p>
<p>7 Йдіть і проповідуйте, кажучи: „Царство Боже наближається”.</p>
<p>8 Лікуйте хворих, воскрешайте мертвих, зціляйте прокажених, виганяйте нечистих духів. Ви одержуєте цю владу даром, то й допомагайте іншим даром.</p>
<p>9 Не беріть з собою ні золота, ні срібла, ні міді, ні запасної одежини чи сандалів, ані палиці. Кажу вам так, бо робітнику буде дано все, що він потребує.</p>
<p>11 І як зайдете до міста чи села, то знайдіть там достойного чоловіка й лишайтеся в нього, доки не залишите те місто.</p>
<p>12 Входячи в дім, привітайте його словами: „Мир дому цьому!”</p>
<p>13 Якщо мешканці того дому гостинно привітають вас, тоді він достойний вашого миру. Якщо ж ні, то нехай ваш мир повернеться до вас.</p>
<p>14 А якщо десь вас не приймуть або не слухатимуть вашого слова, то залишіть те місто й обтрусіть порох з ніг ваших. * [( <em>обтрусіть порох з ніг ваших </em>Попередження. Це означало, що апостоли більш не бажали говорити з тими людьми. )]</p>
<p>15 Істинно кажу вам, що навіть людям Содома і Ґоморри легше поведеться Судного Дня, ніж тому негостинному місту».</p>
<p>16 «Знайте ж, що Я посилаю вас, як отих ягнят до вовчої зграї. Тож будьте мудрими, мов змії, та невинними, мов голуби.</p>
<p>17 Стережіться людей, бо вони віддадуть вас до суду й битимуть батогами у синагогах.</p>
<p>18 Вас приведуть на суд правителів та царів за те, що ви Мої учні. Це дасть вам можливість свідчити про Мене перед ними та поганами.</p>
<p>19 Коли ж вас заарештують, не турбуйтеся про те, що і як казати, бо на той час ви матимете що сказати.</p>
<p>20 Пам’ятайте, що то не ви говоритимете, а Дух Отця вашого промовлятиме вашими устами.</p>
<p>21 Брат видасть брата на смерть, а батьки віддадуть дітей своїх. Діти повстануть проти батьків своїх і віддадуть їх на смерть.</p>
<p>22 І ненавидітимуть вас усі за те, що ви йшли за Мною, але той, хто витерпить усе до кінця, врятується.</p>
<p>23 Коли вас переслідуватимуть в одному місті, то тікайте до іншого. Істинно кажу вам: ви ще не встигнете обійти всіх міст ізраїльських, як прийде Син Людський.</p>
<p>24 Учень — не важливіший за вчителя свого, а слуга — за свого господаря.</p>
<p>25 Учневі потрібно радіти, коли його сприймають як вчителя, а слузі — як пана його. Якщо люди називають Мене, голову родини, Вельзевулом, то наскільки певніше є те, що вони ображатимуть і вас, і домашніх ваших!»</p>
<p>26 «Тож не бійтеся людей. Немає нічого прихованого, що не відкриється, і нічого таємного, що не стане відомим.</p>
<p>27 Те, що Я кажу вам у пітьмі, кажіть при світлі, а що кажу вам пошепки, проголошуйте, щоб усі почули. * [( <em>у пітьмі </em>Тобто у «тайні». <em>при світлі </em>Тобто «відкрито». )]</p>
<p>28 Більше не бійтеся тих, хто може вбити тіло, бо вони не можуть вбити душу вашу. Краще бійтеся Бога, Який може знищити і душу й тіло в пеклі.</p>
<p>29 Чи не за гріш продається пара горобців? А жоден з них не помре без відома Отця вашого!</p>
<p>30 Господь навіть знає скільки волосся на головах ваших!</p>
<p>31 То ж не бійтеся — ви значно важливіші, ніж зграя горобців!»</p>
<p>32 «Кожного, хто визнає Мене перед людьми, Я також визнаю перед Отцем Моїм Небесним.</p>
<p>33 Якщо ж хтось зречеться Мене перед людьми, того і Я зречусь перед Отцем Небесним».</p>
<p>34 «Не думайте, що Я прийшов, щоб принести мир на землю. Не мир Я приніс, а меч.</p>
<p>35 Я прийшов, аби підняти сина проти батька, дочку проти матері, а невістку проти свекрухи.  </p>
<p>36 Ворогами людини стануть її домашні. * [( <a href='/ukr_umts/33/7/6'>Мих. 7:6</a>. )]</p>
<p>37 Той, хто любить батька чи матір, сина чи дочку свою більше, ніж Мене, не гідний Мене.</p>
<p>38 Хто не бере й не несе хреста страждання свого і не йде за Мною, той не гідний Мене.</p>
<p>39 Хто намагатиметься врятувати своє життя, загубить його, але ж хто віддасть життя за Мене, той здобуде життя істинне».</p>
<p>40 «Хто приймає вас, той приймає Мене, а хто приймає Мене, той приймає й Того, Хто послав Мене.</p>
<p>41 Хто приймає пророка тому, що то пророк — той одержить винагороду пророчу, а хто приймає праведного чоловіка тому, що то праведний, одержить винагороду праведного.</p>
<p>42 Кожний, хто допоможе чим-небудь одному з цих найменших учнів Моїх, хоч би напоївши його прохолодною водою, бо то Мій учень, істинно кажу вам — той неодмінно одержить винагороду свою».</p>

<h4>Розділ 11</h4>
<p>1 Після того, як коли Ісус закінчив навчати дванадцятьох учнів Своїх, то подався проповідувати Боже Вчення по інших містах Ґалилеї.</p>
<p>2 Іоан Хреститель, який знаходився на той час у в’язниці, почувши про діяння Христа, послав своїх учнів запитати в Нього: «Ти і є Той, Хто мав прийти, чи ми мусимо чекати на когось іншого?»</p>
<p>4 І мовив їм Ісус у відповідь: «Ідіть і перекажіть Іоанові все те, що ви почули й побачили: сліпі прозрівають, каліки починають ходити, прокажені зціляються, до глухих повертається слух, мертві воскресають, а вбогим проповідується Добра Звістка.</p>
<p>6 Блаженний той, хто може щиро прийняти Мене».</p>
<p>7 Коли Іоанові посланці пішли, Ісус почав говорити присутнім про Іоана: «На що ви ходили дивитися в пустелі? На очерет, що вітер гойдає? * [( <em>На очерет… гойдає </em>Або «На когось слабкого, як очеретина, яку гойдає вітер». )]</p>
<p>8 Насправді, кого ви очікували побачити? Чоловіка у вишуканому вбранні? Звичайно ж ні! Ті, хто носять пишні шати, знаходяться у царських палацах.</p>
<p>9 Ну, то ж кого ви хотіли побачити? Пророка? Істинно кажу вам: Іоан — значно більше, ніж пророк!</p>
<p>10 Це саме про Нього сказано у Святому Писанні: „Послухай! Я виряджаю посланця Мого поперед Тебе. Він приготує Тобі дорогу”. * [( <a href='/ukr_umts/39/3/1'>Мал. 3:1</a>. )]</p>
<p>11 Істинно кажу вам: серед усіх людей, народжених на світі, не було ще ніколи більшого за Іоана Хрестителя, але найменший у Царстві Божому — все ж більший за нього.</p>
<p>12 З того часу, як прийшов Іоан Хреститель, і дотепер Царство Небесне страждає від шалених нападів, та лихі люди намагаються здобути його силоміць. * [( <em>шалених нападів </em>Або «швидко поширювалося і зміцнювалося». )]</p>
<p>13 До приходу Іоана, всі пророки й Закон Мойсеїв провіщали про це.</p>
<p>14 Якщо ви віруєте у те, про що говорили Закон і пророки, то Іоан — і є Іллєю, про чиє пришестя пророкувалося. * [( <em>пророкувалося </em>Див.: <a href='/ukr_umts/39/4/5-6'>Мал. 4:5-6</a>. )]</p>
<p>15 Той, хто має вуха, нехай почує!</p>
<p>16 З ким можна порівняти це покоління людей? Вони, немов діти, які сидять на базарі й гукають один до одного: „Ми грали для вас на сопілці, але ж ви не танцювали. Ми співали вам жалісних пісень, та ви не сумували”.  </p>
<p>18 Чому Я все це говорю? Тому, що коли прийшов Іоан Хреститель, який не їв як інші й не пив вина, вони казали: „Він одержимий нечистим”.</p>
<p>19 Коли ж прийшов Син Людський, Який їсть як інші і п’є вино, вони кажуть: „Погляньте на Нього! Він ненажера та п’яниця! Він друг збирачів податків та грішників!” Та мудрість виявляється у справах».</p>
<p>20 І почав Ісус докоряти жителям тих міст, де було здійснено найбільше з Його чудес, бо вони не розкаялися у своїх гріхах й продовжували грішити.</p>
<p>21 Ісус сказав: «Горе тобі, Хоразине! Горе тобі, Вефсаїдо! Кажу так, бо якби ті численні дива, що сталися тут, трапилися у Тирі чи Сидоні, то їхні мешканці давно б вже розкаялися, одягли волосяниці й посипали голови попелом.</p>
<p>22 Але Я кажу вам: Судного Дня Тиру й Сидону буде легше, ніж вам!</p>
<p>23 А ти, Капернауме, чи будеш ти піднесений до небес? Ні, ти зійдеш у пекло! Кажу так, бо якби в Содомі здійснилися такі дива, які сталися тут, те місто існувало б дотепер!</p>
<p>24 Але Я кажу тобі, що Судного Дня легше буде землі Содомській, ніж тобі».</p>
<p>25 І далі Ісус промовив: «Славлю Тебе, Отче, Господи Неба й Землі, бо Ти приховав це від мудрих і розумних, а відкрив простим. * [( <em>простим </em>Або «простим, як малі діти». )]</p>
<p>26 Так, Отче, це сталося, бо дійсно, на це була воля Твоя.</p>
<p>27 Все, що Я знаю, було передано Мені Отцем Моїм. Ніхто не знає Сина, крім Отця, і Отця — крім Сина. Тільки ті, хто були обрані Сином, взнають про Отця.</p>
<p>28 Всі втомлені та обтяжені, приходьте до Мене, і Я дам вам відпочинок.</p>
<p>29 Візьміть Моє вчення і навчайтеся в Мене, бо Я — лагідний й покірливий, і ви знайдете відпочинок душам своїм. * [( <em>вчення </em>Або «ярмо». Див.: <a href='/ukr_umts/44/15/10'>Дії 15:10</a>; <a href='/ukr_umts/48/5/1'>Гал. 5:1</a>. )]</p>
<p>30 Бо вчення, що Я даю вам — легке, і тягар, що кладу на ваші плечі — неважкий».</p>

<h4>Розділ 12</h4>
<p>1 Тоді ж, одного суботнього дня, Ісус проходив пшеничним полем. Його учні зголодніли й почали зривати пшеничні колоски та їсти зерно.</p>
<p>2 Побачивши це, фарисеї сказали Йому: «Поглянь, чому вони збирають зерно? Хіба Закон Мойсеїв не забороняє робити це в суботу?»</p>
<p>3 Тоді Ісус запитав їх: «Хіба не читали ви, що зробив Давид, коли він і його супутники зголодніли?</p>
<p>4 Вони ввійшли до дому Божого і з’їли священні хліби, що були наготовані Богові, хоч ті підношення, за Законом, ніхто не міг їсти, крім священиків.</p>
<p>5 Та хіба не читали ви у Законі Мойсеєвому про те, як у суботу священики в храмі порушують закон про суботу і провини не мають?</p>
<p>6 Але кажу Я вам, тут щось величніше, ніж храм.</p>
<p>7 Якби ви розуміли, що означають слова Святого Писання: „Я хочу милосердя, а не пожертв”, — то не судили б невинних, бо Син Людський — Господь і над суботою». * [( <a href='/ukr_umts/28/6/6'>Ос. 6:6</a>. )]</p>
<p>9 Тоді Ісус пішов звідти до синагоги.</p>
<p>10 Там був чоловік з усохлою рукою. Деякі з євреїв уважно пильнували за Ісусом, аби мати підставу звинуватити Його в тому, що Він порушує Закон. Тож вони спитали Ісуса: «Чи дозволено Законом Мойсеєвим зціляти в суботу?» * [( <em>Чи дозволено… в суботу </em>За юдейським Законом євреям не дозволялося нічого робиту у суботу. )]</p>
<p>11 Та Він відповів їм: «Кожний з вас витягне вівцю з ями, якщо вона впаде туди в суботу.</p>
<p>12 А людина — значно важливіша за вівцю. Отже, Закон Мойсеїв дозволяє робити добро в суботу».</p>
<p>13 Тоді Ісус сказав сухорукому: «Простягни руку свою!» І той простягнув її, і вона стала знову здоровою, як і друга.</p>
<p>14 Тоді фарисеї пішли геть й почали змовлятися проти Ісуса, щоб знайти спосіб погубити Його.</p>
<p>15 Довідавшись про наміри фарисеїв, Ісус подався звідти геть. І великий натовп ішов слідом, та Він зцілював усіх недужих.</p>
<p>16 Але ж Він попередив їх, щоб не розголошували, хто Він такий.</p>
<p>17 Це сталося, щоб збулося сказане пророком Ісаєю:</p>
<p>18 «Ось Мій слуга, Якого Я обрав; Мій улюблений, Якого вподобав. Я вкладу в Нього Дух Свій, і Він проголосить справедливість народам.  </p>
<p>19 Він не буде сперечатися або кричати, і ніхто не чутиме Його голосу на вулицях.  </p>
<p>20 Він не зламає навіть тріснутої очеретини, не загасить тліючої свічки, аж доки не зробить так, щоб справедливість перемогла.  </p>
<p>21 І всі народи покладатимуть на Нього надії». * [( <a href='/ukr_umts/23/42/1-4'>Іс. 42:1-4</a>. )]</p>
<p>22 Опісля люди привели до Ісуса німого й сліпого чоловіка, одержимого нечистим духом, і Він зцілив його. Той прозрів і почав говорити.</p>
<p>23 Люди в натовпі здивувалися, мовивши: «Чи Він не Син Давидів?»</p>
<p>24 Почувши це, фарисеї сказали: «Він виганяє нечистих не інакше, як владою Вельзевула, володаря демонів!» * [( <em>Вельзевула </em>Або «сатани». Це було одне з імен володаря демонів. Див.: також <a href='/ukr_umts/40/12/27'>Мт. 12:27</a>. )]</p>
<p>25 Знаючи їхні думки, Ісус мовив: «Кожне царство, поділене міжусобною ворожнечею, гине; ніякі місто чи родина, де немає миру й злагоди, не виживуть.</p>
<p>26 І якщо сатана виганяє сатану, то він виступає супроти самого себе. То яким же чином його царство може встояти? * [( <em>І якщо… сатану </em>Або «І якщо сатана виганяє бісів». )]</p>
<p>27 І якщо це правда, що Я виганяю бісів силою Вельзевула, то чиєю силою виганяють їх ваші послідовники? Тому вони й будуть суддями вашими!</p>
<p>28 З іншого боку, якщо Я виганяю нечистих силою Духа Божого, то це є доказом того, що Царство Боже вже прийшло до вас.</p>
<p>29 Ясна річ, ніхто не зможете вдертися до хати дужого чоловіка й пограбувати його майно, якщо спершу не зв’язати господаря.</p>
<p>30 Хто не зі Мною, той проти Мене, хто не допомагає Мені збирати, той розкидає.</p>
<p>31 Тому кажу Я вам, чоловік може отримати прощення всіх своїх гріхів та блюзнірств, що він мовить проти Бога, але той, хто поганить ім’я Духа Святого, не матиме прощення.</p>
<p>32 Якщо хтось скаже слово проти Сина Людського, то це можна простити, та якщо хтось поганить ім’я Духа Святого, то цього ніколи простити не можна — ні зараз, ні у майбутньому».</p>
<p>33 «Треба мати добре дерево, щоб були добрі плоди. Та якщо у вас погане дерево, то й плоди будуть поганими, бо дерево впізнають по його плодах.</p>
<p>34 Ви — виплодки зміїні! Як можете ви говорити добрі речі, самі лишаючись злими? Бо з уст людських злітає те, чим переповнене серце.</p>
<p>35 Добра людина винесе добро зі скарбниць свого серця, а людина зла винесе зло з глибин свого серця.</p>
<p>36 Але кажу Я вам, що в Судний День люди муситимуть відповісти за кожне необачно сказане слово.</p>
<p>37 За словами своїми будете виправдані й за словами своїми будете засуджені».</p>
<p>38 Тоді деякі книжники й фарисеї мовили до Ісуса: «Вчителю, ми хочемо побачити знамення від Тебе».</p>
<p>39 Але Він відповів їм: «Лише лихе та невірне покоління шукає знамення, та ніякого знамення не буде здійснено, аби їм щось довести, крім знамення пророка Йони. * [( <em>Йона </em>Пророк у часи Старого Заповіту. Після трьох днів, проведених у череві великої риби, він вийшов з неї неушкодженим, подібно тому, як і Ісус вийде із гробниці на третій день після Своєї смерті. )]</p>
<p>40 Бо так само, як Йона перебував у череві морської потвори три дні й три ночі, так і Син Людський перебуватиме в могилі три дні й три ночі.</p>
<p>41 В Судний День люди Ниневії встануть проти людей, які живуть сьогодні, і визнають їх винними, бо вони, ниневійці, розкаялися у відповідь на Йонине повчання. А тут є Хтось величніший за Йону. * [( <em>Ниневія </em>Місто де проповідував Йона. Див.: <a href='/ukr_umts/32/3/1'>Йони 3</a>. )]</p>
<p>42 В Судний День цариця Півдня стане проти людей цього покоління й засудить їх, бо вона сама прийшла здалеку, щоб послухати мудрості Соломонової. А тут є Хтось величніший ніж Соломон!» * [( <em>цариця Півдня </em>Цариця Шеви або цариця Савська, яка подолала довгий шлях (близько 1600 км), щоб навчитися Божої мудрості у Соломона. Див.: <a href='/ukr_umts/11/10/1-13'>1 Цар. 10:1-13</a>. )]</p>
<p>43 «Коли нечистий дух виходить із людини, він блукає пустелями, шукаючи спочинку, та не знаходить його.</p>
<p>44 І тоді каже: „Я повернуся до своєї домівки, що полишив”. Отже, він повертається і знаходить місце своє порожнім, виметеним і прибраним.</p>
<p>45 Тоді він іде й приводить сімох інших духів, іще гірших за себе. Вони всі заходять і живуть там, тож тій людині стає ще гірше, ніж було спершу. Це ж саме станеться з поганими людьми, які живуть тепер».</p>
<p>46 Поки Ісус отак промовляв, Його мати й брати прийшли і зупинилися надворі, бажаючи з Ним говорити.</p>
<p>47 Хтось сказав Ісусу: «Поглянь! Он мати й брати Твої чекають зовні і бажають поговорити з Тобою».</p>
<p>48 У відповідь Ісус сказав: «Хто є Моєю матір’ю і братами Моїми?»</p>
<p>49 Тоді Він простяг руку до Своїх учнів, кажучи: «Ось вони: Моя мати і брати Мої!</p>
<p>50 Хто виконує волю Мого Отця Небесного, той і є Моїм істинним братом, сестрою і матір’ю!»</p>

<h4>Розділ 13</h4>
<p>1 Того ж дня Ісус вийшов з дому й сів на березі озера.</p>
<p>2 Навколо Нього зібрався величезний натовп, тому Він увійшов у човен і сів там, а люди залишилися на березі.</p>
<p>3 Він багато чого навчав їх, розмовляючи притчами. Він сказав: «Вийшов селянин і заходився сіяти.</p>
<p>4 Коли він розкидав зерно, то деяке впало край дороги; налетіли птахи і склювали його.</p>
<p>5 Інші зерна впали на кам’янистий ґрунт, де землі було мало. Вони швидко проросли, оскільки лежали неглибоко,</p>
<p>6 та коли зійшло сонце, то обпекло паростки, і вони засохли, бо не мали глибокого коріння.</p>
<p>7 Інші зерна впали серед теренів, що вигналися й задушили паростки.</p>
<p>8 Ще інше зерно впало на добру землю й проросло, і вродило у сто, шістдесят, та тридцятеро разів більше від посіяного.</p>
<p>9 Той, хто має вуха, нехай почує!»</p>
<p>10 Ісусові учні підійшли до Нього й запитали: «Чому Ти притчами розмовляєш з людьми?»</p>
<p>11 У відповідь Ісус мовив до них: «Тільки вам дано знати таємниці Царства Божого, а їм — не дано.</p>
<p>12 Адже хто має розуміння, тому додасться ще більше, й він матиме надмірно, а хто не має, в того відніметься і той дріб’язок, що йому належить.</p>
<p>13 Я говорю до них притчами, бо вони, дивлячись, не бачать, а слухаючи, не чують і не розуміють.</p>
<p>14 В цих людях справджується пророцтво Ісаї: „Ви, люди, будете слухати і почуєте, але не зрозумієте, будете дивитися й побачите, але не зрозумієте, що бачили.  </p>
<p>15 Бо серце людей цих зачерствіло, майже зовсім не чують їх вуха, позаплющували вони очі свої. Інакше вони могли б побачити очима своїми, почути вухами своїми, зрозуміти серцем, і повернутися до Мене, тоді б Я їх зцілив”. * [( <a href='/ukr_umts/23/6/9-10'>Іс. 6:9-10</a>. )]</p>
<p>16 Блаженні очі ваші, бо вони бачать, а вуха — бо чують.</p>
<p>17 Істинно кажу вам: чимало пророків і праведників хотіли б побачити те, що ви бачите, але не бачили, хотіли б почути те, що ви чуєте, але не почули».</p>
<p>18 «Послухайте пояснення притчі про сіяча.</p>
<p>19 Ось що означає зерно, що впало при дорозі. До кожного, хто чує Слово про Царство Боже та не розуміє його, приходить лукавий і віднімає посіяне у нього в серці.</p>
<p>20 Інші люди, як зерна, що впали у кам’янистий ґрунт: коли вони чують Слово, то одразу й з радістю сприймають його.</p>
<p>21 Але вони не мають міцного коріння, і їх вистачає ненадовго. Коли починаються гоніння чи переслідування через Слово, вони швидко зрікаються своєї віри.</p>
<p>22 Зерно, що впало серед теренів — це ті, хто чують Слово, але щоденні турботи та спокуса багатства душать Слово, і воно не дає плодів. * [( <em>не дає плодів </em>Тут мається на увазі, що люди не слідуватимуть Волі Господній. )]</p>
<p>23 А зерно, що впало на добру землю — це ті, хто чують і розуміють Слово. Вони приносять щедрий врожай: у сто, шістдесят і тридцятеро разів більший від посіяного».</p>
<p>24 І розповів Ісус їм іншу притчу: «Царство Боже подібне до людини, яка посіяла добре зерно на своєму полі.</p>
<p>25 Та коли всі спали, прийшов ворог, посіяв бур’ян серед пшениці та й пішов собі.</p>
<p>26 Коли посіяне виросло й викинуло колосся, бур’ян також виріс.</p>
<p>27 Слуги господаря прийшли до нього й питають: „Пане, ти посіяв добре зерно. То чому ж бур’ян виріс серед поля?”</p>
<p>28 Тоді він їм відповів: „Це ворог зробив”. Слуги кажуть йому: „Може, ми підемо й виполемо бур’ян?”</p>
<p>29 „Ні, — відповідає хазяїн, — бо ви при тому вирвете і пшеницю.</p>
<p>30 Нехай ростуть разом аж до жнив”. Тоді я скажу женцям: „Збирайте спершу бур’ян та зв’язуйте його в снопи, щоб спалити, а пшеницю складайте до клуні”».</p>
<p>31 Ісус розповів їм іще одну притчу: «Царство Боже подібне до гірчичного зернятка, яке чоловік посадив на своєму полі.</p>
<p>32 Воно є найменшою зерниною, але коли воно пускає паросток і виростає, то стає найбільшою рослиною серед усієї городини, неначе дерево — з такими розлогими гілками, що навіть птахи можуть гніздитися в її вітті».</p>
<p>33 Ще одну притчу розповів Ісус: «Царство Небесне подібне до дрібки дріжджів, які жінка змішує з трьома мірками борошна і залишає так, поки все тісто зійде».</p>
<p>34 Ісус про все говорив притчами до людей. Не було нічого, про що б Він мовив, не використовуючи притчі, щоб могло збутися сказане устами пророка: «Я говоритиму притчами і відкрию таємне, що було приховане із дня створення світу». * [( <a href='/ukr_umts/19/78/2'>Пс. 78:2</a>. )]</p>
<p>36 Тоді Ісус відпустив натовп і пішов додому. Підійшли учні до Нього й попросили: «Поясни нам притчу про бур’ян у полі».</p>
<p>37 І промовив Він у відповідь: «Той, хто сіє добре зерно, — то Син Людський.</p>
<p>38 Поле — то світ. Добре зерно — то сини Царства Божого. Бур’ян — то сини лукавого.</p>
<p>39 Ворог, що посіяв його — диявол. Жнива — то кінець світу. Женці — то Ангели.</p>
<p>40 Отже, як збирають бур’ян і спалюють його у вогні, так буде і при кінці світу.</p>
<p>41 Син Людський пошле Своїх Ангелів, і вони зберуть з Його Царства всіх, хто примушує людей грішити, й тих, хто чинить зло, і повкидають їх до вогняної печі, і буде чутне там волання людське і скрегіт зубів від болю.</p>
<p>43 Тоді праведники, мов сонце, засяють у Царстві Отця Свого. Хто має вуха, нехай слухає».</p>
<p>44 «Царство Боже подібне до скарбу, схованого у полі. Чоловік знайшов його і знову заховав. І він був такий щасливий, що пішов та й продав усе, що мав, аби придбати собі те поле.</p>
<p>45 Царство Небесне також нагадує купця, який розшукує гарні перли.</p>
<p>46 Коли він побачив дуже цінну перлину, то пішов і продав усе, що мав, і придбав її.</p>
<p>47 Царство Боже також подібне до закинутого в озеро невода, до якого потрапило багато різної риби.</p>
<p>48 Коли він заповнився, рибалки витягли його на берег, сіли й відібрали велику рибу до кошиків своїх, а малу повикидали.</p>
<p>49 Так буде й при кінці світу. Ангели прийдуть, відділять негідних від праведників і повкидають лихих до вогняної печі. І буде чути там плач людський і скрегіт зубів від болю».</p>
<p>51 Тоді Ісус запитав Своїх учнів: «Чи розумієте ви все це?» Вони відповіли Йому: «Так, розуміємо».</p>
<p>52 І мовив Він: «Тому кожен законник, який дізнався про Царство Небесне, отримав нове знання. Він подібний до того господаря, який дістає з комори як старі, так і нові речі».</p>
<p>53 Коли Ісус скінчив розповідати притчі, то вирушив звідти. Прийшовши до Свого рідного міста, Він навчав людей в синагозі, і всі дивувалися: «Звідки цей Чоловік володіє такою мудрістю та силою, що дива такі підвладні рукам Його?</p>
<p>55 Хіба ж Він не син тесляра? Чи ж не матір Його Марією звати, а братів — Яковом, Йосипом, Симоном і Юдою?</p>
<p>56 Чи не Його сестри ось тут серед нас? То звідки ж у Нього сила робити все це?»</p>
<p>57 Земляки не бажали сприймати Його, але Ісус мовив до них: «Немає пророка без пошани, хіба що в його рідному місті або ж у своєму домі».</p>
<p>58 І через їхню невіру Він не робив там багато чудес.</p>

<h4>Розділ 14</h4>
<p>1 На той час до царя Ірода, правителя Ґалилеї, дійшла чутка про Ісуса.</p>
<p>2 Він сказав своїм слугам: «Я вважаю, що цей Чоловік й насправді є Іоаном Хрестителем, який повстав із мертвих і тому має таку чудодійну силу».</p>
<p>3 Іще раніше Ірод схопив Іоана, закував його в кайдани й кинув до в’язниці. І зробив він це, щоб задовольнити Іродіаду, яка була дружиною Іродового брата Пилипа, але пізніше Ірод узяв з нею шлюб.</p>
<p>4 Іоан попереджав Ірода: «Не годиться тобі жити з Іродіадою». Але ж Ірод не слухався Іоана, й хотів убити його, однак боявся людей, бо народ вважав Іоана пророком.</p>
<p>6 Та коли настав день народження Ірода, дочка Іродіади танцювала перед ним і гостями та так догодила йому, що він пообіцяв виконати будь-яке її бажання.</p>
<p>8 Мати навчила її сказати: «Подай мені голову Іоана Хрестителя на тарілці».</p>
<p>9 Цар дуже засмутився, але вже дав обіцянку в присутності своїх гостей, які сиділи за столом, тож наказав виконати прохання дівчини.</p>
<p>10 Він послав людей до в’язниці, щоб ті стяли голову Іоанові.</p>
<p>11 Голову Іоана принесли на тарілці й віддали дівчині, а та віднесла її своїй матері.</p>
<p>12 Почувши про це, прийшли учні Іоанові, забрали тіло його й поховали. Потім вони пішли до Ісуса й розповіли про все, що сталося.</p>
<p>13 Довідавшись про смерть Іоана, Ісус поплив на човні до безлюдного місця, щоб побути на самоті. Та коли люди дізналися, де Він, то послідували за Ним зі своїх міст.</p>
<p>14 Коли Ісус вийшов із човна на берег і побачив великий натовп, то був сповнений жалю до цих людей і зцілив хворих, яких вони привели з собою.</p>
<p>15 Наближався вечір. Ісусові учні прийшли до Нього й сказали: «Це місце безлюдне, і вже досить пізно. Відпусти людей, щоб вони змогли піти по селах і придбати собі якоїсь їжі».</p>
<p>16 Та Ісус відповів апостолам: «Їм не треба йти звідси. Ви нагодуйте їх!»</p>
<p>17 Учні тоді Йому кажуть: «У нас нічого немає, крім п’яти хлібин та двох рибин».</p>
<p>18 І мовив Ісус: «Приведіть усіх до Мене».</p>
<p>19 Ісус звелів людям посідати на траву, тоді узяв п’ять хлібин й дві рибини, підвівши очі до неба, возніс хвалу Богові за їжу. Він розломив хліби і роздав їх Своїм учням, а вони роздали народу.</p>
<p>20 Всі поїли й наїлися, а потім учні ще зібрали дванадцять кошиків із залишками їжі.</p>
<p>21 А тих, хто їли, було близько п’яти тисяч чоловіків, не рахуючи жінок та дітей.</p>
<p>22 Одразу ж після цього Ісус звелів Своїм учням сісти в човен і плисти на інший берег озера, а Сам залишився, щоб відпустити людей.</p>
<p>23 Відпустивши народ, Він пішов на гору помолитися. Коли ж настав вечір, Ісус залишався там на самоті.</p>
<p>24 Човен відплив уже досить далеко від берега, і хвилі кидали його з боку на бік, бо вітер був зустрічний.</p>
<p>25 Десь між третьою та шостою ранку Ісус пішов до Своїх учнів, ступаючи по воді.</p>
<p>26 Коли учні побачили, що Ісус іде по воді, то жахнулись і з переляку закричали: «Це привід!»</p>
<p>27 Тієї ж миті Ісус мовив до них: «Заспокойтеся! Це Я! Не бійтеся!»</p>
<p>28 На те Петро Йому сказав: «Господи, якщо це Ти, звели мені підійти до Тебе по воді».</p>
<p>29 І сказав Ісус: «Іди!» Петро вийшов із човна, і пішов по воді, підійшовши до Ісуса.</p>
<p>30 Раптом відчувши сильний вітер, Петро злякався, почав тонути і закричав: «Господи, спаси мене!»</p>
<p>31 Ісус одразу ж простягнув до нього руку, схопив його, мовивши: «Маловіре, чого ти засумнівався?»</p>
<p>32 А коли вони разом сіли в човен, то вітер вщух.</p>
<p>33 Усі, хто був у човні, вклонилися Ісусові, мовивши: «Ти — істинно Син Божий!»</p>
<p>34 Перетнувши озеро, Ісус та Його учні прибули до землі Ґеннісаретської.</p>
<p>35 Коли мешканці Ґенісарета впізнали Ісуса, вони рознесли звістку про Його прихід по всіх околицях. І привели до Нього всіх хворих, благаючи дозволити їм хоча б торкнутися краю Його одягу. І кожен, хто торкався, той одужував.</p>

<h4>Розділ 15</h4>
<p>1 Дехто з фарисеїв та законників прийшли до Ісуса з Єрусалиму й запитали Його:</p>
<p>2 «Чому Твої учні не дотримуються звичаїв наших предків і вживають їжу, не помивши руки?»</p>
<p>3 У відповідь Він сказав: «А чому ви порушуєте Закон Божий заради своїх звичаїв?</p>
<p>4 Адже заповів Господь: „Шануйте своїх батька й матір”. А також: „Хто злословить на батька чи матір, тому смерть має бути”. * [( <a href='/ukr_umts/2/20/12'>Вих. 20:12</a>; <a href='/ukr_umts/5/5/16'>Повт. Закону 5:16</a>. <a href='/ukr_umts/2/21/17'>Вих. 21:17</a>. )]</p>
<p>5 Але ви навчаєте людей, що коли хтось скаже своїм батькові й матері: „Все, чим я можу вам допомогти, я віддам Богові”, — то такий чоловік уже може не шанувати батьків своєю допомогою. Через цей ваш звичай, який ви самі встановили, ви відкидаєте заповідь Господню.</p>
<p>7 Правий був пророк Ісая, коли пророчив про вас, лицемірів: „Ці люди шанують Мене на словах, та їхні серця далеко від Мене.  </p>
<p>9 Пошана їхня до Мене — даремна, бо вчення їхнє — то закони, придумані людьми”». * [( <a href='/ukr_umts/23/29/13'>Іс. 29:13</a>. )]</p>
<p>10 Покликавши людей до Себе, Ісус сказав їм: «Слухайте мене і розумійте!</p>
<p>11 Не те оскверняє людину, що потрапляє до рота, а те, що виходить з рота, — ось що оскверняє її!» * [( <em>оскверняє </em>Тобто «робить непридатним для Бога». Також див.: <a href='/ukr_umts/40/15/18'>Мт. 15:18</a>. )]</p>
<p>12 Тоді два учні підійшли до Ісуса й кажуть: «Чи зрозумів Ти, що фарисеї образилися на те, що Ти сказав?»</p>
<p>13 І відповів Ісус: «Кожна рослина, що не була посаджена Моїм Отцем Небесним, буде вирвана, то ж нехай собі йдуть. Вони сліпці й поводирі сліпців. Та коли сліпий веде сліпого, то обидва впадуть до ями».</p>
<p>15 На те Петро сказав Йому: «Поясни нам значення притчі про те, що оскверняє людину».</p>
<p>16 Ісус мовив: «То ви ще й досі не зрозуміли?</p>
<p>17 Невже ви не знаєте, що все, що потрапляє людині до рота, йде у шлунок, а потім з тіла до відхожого місця?</p>
<p>18 А що виходить з уст, те йде від серця, а саме це й оскверняє людину.</p>
<p>19 Кажу Я це, бо від серця йде все зло: лихі думки, вбивства, перелюби, розпуста, крадіжки, лихослів’я та наклепи.</p>
<p>20 Ось що оскверняє людину. А їсти, не помивши руки, — це не осквернить її».</p>
<p>21 Ісус пішов звідти й подався до земель Тира та Сидона.</p>
<p>22 І прийшла до Нього одна з місцевих жінок, ханаанка, й почала голосити: «Змилуйся наді мною, Господи, Сину Давидів! У мене дочка біснувата, дуже страждає».</p>
<p>23 Та Ісус нічого їй не відповів. Тоді учні підійшли до Нього й почали просити: «Прожени її! Вона весь час іде за нами й кричить!»</p>
<p>24 У відповідь Він мовив: «Я посланий лише до заблудлих овець народу ізраїльського».</p>
<p>25 Тоді вона підійшла до Ісуса, вклонилася і сказала: «Господи, поможи мені!»</p>
<p>26 І сказав Ісус: «Не годиться забирати хліб у дітей і давати його собакам».</p>
<p>27 Тоді вона каже: «Це правда, Господи, але навіть собаки їдять ті крихти, що падають зі столу їхнього хазяїна».</p>
<p>28 На те Ісус відповів: «Жінко, твоя віра велика! Нехай буде те, чого ти бажаєш!» І тієї ж миті її дочка зцілилася.</p>
<p>29 Пішовши звідти, Ісус повернувся на берег Ґалилейського озера, вийшов на пагорб і сів там.</p>
<p>30 Багато людей підходило до Нього, приводячи з собою кривих, сліпих, калік, глухонімих та інших хворих. Вони клали їх на землю до Його ніг, а Він зціляв усіх.</p>
<p>31 Люди дивувалися, побачивши, що глухонімі розмовляють, каліки стають здорові, криві ходять, а сліпі бачать. І всі прославляли Бога Ізраїлевого.</p>
<p>32 Ісус покликав Своїх учнів і сказав їм: «Мене обирає жаль до цих людей, бо вони зі Мною вже три дні й тепер не мають що їсти. Я не хочу відпускати їх голодними, бо вони можуть заслабнути по дорозі до дому».</p>
<p>33 Тоді учні спитали Його: «Де ж нам узяти достатньо хліба у цьому віддаленому місці, аби нагодувати стільки людей?»</p>
<p>34 Ісус запитав їх: «Скільки у вас є хлібин?» Ті відповіли: «Сім хлібин і кілька невеликих рибин».</p>
<p>35 Ісус звелів людям посідати на землю.</p>
<p>36 Тоді Він узяв хліб і рибу, віддав Богу подяку за їжу, розломив хліб й почав роздавати його Своїм учням, аби ті нагодували народ.</p>
<p>37 Усі люди їли, поки не наїлися, а опісля учні зібрали сім кошиків, повних залишків їжі.</p>
<p>38 І було тих, хто їли, чотири тисячі чоловіків, не рахуючи жінок та дітей.</p>
<p>39 Тоді Ісус відпустив людей, а Сам сів у човен й поплив до землі Маґаданської.</p>

<h4>Розділ 16</h4>
<p>1 Фарисеї та саддукеї підійшли до Ісуса, та, бажаючи випробувати Його, попросили здійснити їм диво, як знамення від Господа.</p>
<p>2 У відповідь Він мовив: «Коли сонце сідає, ви кажете: „Буде гарна погода, бо небо на заході червоне”.</p>
<p>3 Коли сонце сходить вранці, ви кажете: „Сьогодні буде непогода, бо небо червоне й похмуре”. Ви вмієте розпізнавати вигляд неба, та не вмієте розпізнавати знамення часу.</p>
<p>4 Тільки лихе та невірне покоління шукає знамення, та ніякого знамення не буде здійснено, аби їм щось довести, крім знамення пророка Йони». Тоді Ісус покинув їх і пішов геть. * [( <em>Йона </em>Пророк у часи Старого Заповіту. Після трьох днів, проведених у череві великої риби, він вийшов з неї неушкодженим, подібно тому, як і Ісус вийде із гробниці на третій день після Своєї смерті. )]</p>
<p>5 Його Ісуса переправилися на інший берег озера, але забули взяти з собою хліб.</p>
<p>6 Тоді Він сказав їм: «Глядіть, остерігайтеся закваски фарисейської та саддукейської».</p>
<p>7 Учні почали обговорювати це між собою, міркуючи: «Можливо, Він це сказав, бо ми забули взяти з собою хліб».</p>
<p>8 Знаючи, про що вони говорять, Ісус спитав: «Маловіри, навіщо ви говорите один одному, що ви не взяли з собою хліба?</p>
<p>9 Невже й досі ви нічого не зрозуміли й не пам’ятаєте ті п’ять хлібин, що нагодували п’ять тисяч їдців, і скільки кошиків із залишками ви зібрали?</p>
<p>10 Чи не пам’ятаєте ви сім хлібин, що нагодували чотири тисячі чоловік, і скільки кошиків ви наповнили рештками?</p>
<p>11 І як ви не розумієте, що не про хліб Я з вами говорив? Я казав, щоб ви остерігалися закваски фарисейської та саддукейської».</p>
<p>12 Тільки тоді учні зрозуміли, що Ісус застерігав їх не від хлібної закваски, а від вчення фарисейського та саддукейського.</p>
<p>13 Коли Ісус прийшов до землі Кесарії Пилипової, то запитав Своїх учнів: «Що кажуть люди — хто Я?» * [( <em>Що… хто Я </em>Або «Ким вони вважають Сина Людського?» )]</p>
<p>14 Тоді вони відповіли: «Одні кажуть, що Ти — Іоан Хреститель, інші — Ілля, а дехто вважає, що Ти — Єремія або один із пророків».</p>
<p>15 Тоді Ісус мовив учням Своїм: «А ви як думаєте, хто Я такий?»</p>
<p>16 І відповів Йому Симон (якому Ісус дав ім’я Петро): «Ти — Христос, Син Бога Живого».</p>
<p>17 Ісус тоді йому відповів: «Благословенний ти, Симоне, сину Йони, бо не люди тобі відкрили це, а Мій Отець Небесний.</p>
<p>18 Я також кажу тобі, що ти — Петро, й на цьому камені Я побудую Свою церкву, і сили смерті не переможуть її. * [( <em>Петро </em>Ім’я Петро означає «камінь». <em>сили смерті </em>Буквально «пекельні ворота». )]</p>
<p>19 Я дам тобі ключі від Царства Божого і те, що ти засудиш на землі, буде осуджене на небі, і що буде прощене тобою на землі, на то буде й Господнє прощення». * [( <em>те… прощення </em>Або «зв’яжеш на землі, буде зв’язане на небі, а що відпустиш на землі, буде відпущене на небі». )]</p>
<p>20 Тоді Він суворо застеріг Своїх учнів нікому не казати, що Він Христос.</p>
<p>21 Відтоді Ісус почав розкривати Своїм учням, що Йому необхідно піти до Єрусалиму, і що Він має дуже страждати від рук старійшин, головних священиків та законників. Він пояснив їм також, що Його мусять вбити, але на третій день Він воскресне.</p>
<p>22 Тоді Петро відвів Ісуса вбік і почав картати Його: «Господи, не дай Бог! Це не повинно трапитися з Тобою!»</p>
<p>23 Ісус обернувся до Петра і мовив: «Відступись від Мене, сатано! Ти — перешкода Мені, бо не про Боже ти думаєш, а про людське». * [( <em>сатана </em>У цьому випадку, це слово використовується у значенні «ворог». Ісус має на увазі, що Петро говорить подібно дияволу. )]</p>
<p>24 Тоді Ісус сказав Своїм учням: «Якщо хтось бажає йти за Мною, він мусить зректися себе, узяти на себе хрест свій і рушати за Мною. * [( <em>зректися себе </em>Або «зректися себе та своїх бажань». )]</p>
<p>25 Той, хто прагне врятувати життя своє, загубить його, але ж хто віддасть життя за Мене, врятує його.</p>
<p>26 Яка користь людині від того, що вона здобуде весь світ, але занапастить душу свою? Бо що може людина віддати, щоб викупити свою душу? Нічого!</p>
<p>27 Син Людський прийде у славі Отця Свого зі Своїми Ангелами. І тоді Він віддячить кожному за його діла.</p>
<p>28 Істинно кажу вам: дехто з присутніх тут не спізнають смерті, доки не побачать Сина Людського, Який йтиме в Царстві Своєму».</p>

<h4>Розділ 17</h4>
<p>1 Шість днів по тому Ісус узяв Петра, Якова та його брата Іоана й вирушив з ними трьома на високу гору, щоб побути там з ними на самоті.</p>
<p>2 І там Ісус преобразився в них на очах: Його обличчя засяяло, мов сонце, а вбрання стало сліпучо білим.</p>
<p>3 Тоді раптом Мойсей та Ілля явилися їм і почали розмовляти з Ісусом.</p>
<p>4 І, звернувшись до Христа, Петро сказав: «Господи, як добре, що ми тут! Якщо Ти хочеш, я поставлю тут три намети: один для Тебе, один для Мойсея, і один для Іллі». * [( <em>намети </em>Це те ж саме слово, що вживається у словосполученні «святий намет». Можливо, що ці намети були для поклоніння Богу. )]</p>
<p>5 Та поки Петро так промовляв, ясна хмара огорнула їх тінню, і з неї почувся голос: «Це Мій Улюблений Син. Слухайтеся Його!»</p>
<p>6 Почувши це, учні Ісуса так злякалися, що впали долілиць.</p>
<p>7 Тоді Він підійшов і торкнувся їх, сказавши: «Вставайте і не бійтеся!»</p>
<p>8 Та підвівши очі, учні не побачили там нікого, крім Ісуса.</p>
<p>9 Коли вони сходили з гори, Ісус наказав їм: «Не кажіть нікому про те, що бачили, аж доки Син Людський не воскресне з мертвих».</p>
<p>10 По тому Його учні спитали: «Чому книжники стверджують, ніби першим мусить прийти Ілля?» * [( <em>мусить прийти Ілля </em>Див.: <a href='/ukr_umts/39/4/5-6'>Мал. 4:5-6</a>. )]</p>
<p>11 На те Ісус їм відповів: «Це так, Ілля мусить першим прийти і все впорядкувати.</p>
<p>12 Та Я кажу вам, що Ілля вже прийшов, але люди не впізнали його і вчинили з ним усе те погане, що хотіли. Син Людський так само має страждати від них».</p>
<p>13 Тоді Його учні зрозуміли, що Він каже про Іоана Хрестителя.</p>
<p>14 Наступного дня, Ісус та Його учні повернулися до народу, та один чоловік, підійшовши до Нього, впав перед Ним на коліна і мовив: «Господи, змилуйся над сином моїм! Він хворий на епілепсію, дуже страждає і часто кидається в огонь або воду.</p>
<p>16 Я привів його до учнів Твоїх, але вони не змогли зцілити його».</p>
<p>17 І мовив Ісус у відповідь: «О невірний і заблудлий роде! Скільки ж ще часу Мені бути з вами? Скільки Мені вас терпіти? Приведіть хлопчика до Мене!»</p>
<p>18 Ісус заговорив суворо до демона й наказав вийти з хлопця, той вийшов, і хлопець тут же зцілився.</p>
<p>19 Учні Ісуса підійшли до Нього, коли Він був на самоті, й запитали: «Чому ми не змогли вигнати нечистого?»</p>
<p>20 Та Він відповів їм, мовивши: «Тому що у вас мало віри. Істинно кажу вам: якби ваша віра була завбільшки з гірчичне зернятко, ви могли б звеліти цій горі: „Пересунься звідси туди”, — і вона б пересунулася. Тоді для вас нічого б не було неможливого».</p>
<p>21 [«Цей рід (злий дух) можна вигнати лише молитвою і постом»]. * [( Цей вірш міститься у деяких древньогрецьких текстах. )]</p>
<p>22 Коли вони всі разом прийшли до Ґалилеї, Ісус мовив: «Сина Людського буде віддано до рук людей, які вб’ють Його, але на третій день Він воскресне з мертвих». Почувши це, учні Його дуже зажурилися.</p>
<p>24 Коли Ісус і Його учні прибули в Капернаум, до Петра підійшли збирачі храмового податку й запитали: «Чи сплачує твій Учитель дводрахмовий податок на храм?» * [( <em>дводрахмовий податок </em>Податок, який кожен юдей повинен був сплачувати щороку. )]</p>
<p>25 Той відповів: «Так», — і ввійшов до хати. Перш, ніж Петро встиг щось мовити, Ісус запитав його: «Як на твою думку, Симоне, з кого беруть данину й податок царі — зі своїх дітей чи з чужих?»</p>
<p>26 Петро відповів: «Вони збирають з чужих». Ісус тоді йому: «Отже, їхні діти вільні від податку.</p>
<p>27 Та щоб їх не дратувати, піди до озера й закинь вудку. Розкрий рота рибині, яку першу зловиш, і знайдеш там чотиридрахмову монету. Візьми її та й віддай за Мене й за себе».</p>

<h4>Розділ 18</h4>
<p>1 Саме тоді учні підійшли до Ісуса і спитали: «Хто є найвеличнішим у Царстві Божому?»</p>
<p>2 Тоді Він покликав до Себе дитину, поставив перед ними й мовив: «Істинно кажу вам, поки ви не змінитесь і не станете мов діти серцем своїм, то ніколи не ввійдете до Царства Небесного.</p>
<p>4 Отже, хто буде покірливим, подібно до цієї малої дитини, той стане найвеличнішим у Царстві Небеснім.</p>
<p>5 Хто приймає таку малу дитину в ім’я Моє, той приймає і Мене».</p>
<p>6 «Та якщо хтось введе в гріх одного з малих оцих, які вірують в Мене, то краще було б для нього, щоб почепили йому на шию жорно і втопили в глибокому морі.</p>
<p>7 Горе світу цьому від каменів спотикання, бо вони завжди існуватимуть, та горе тому, через кого вони з’являються. * [( <em>від каменів спотикання </em>Або «спотикання від гріха». )]</p>
<p>8 Якщо рука твоя чи нога примушує тебе на гріх, відітни її і викинь геть. Краще ввійти у вічне життя калікою, ніж мати обидві руки та ноги, та потрапити у пекло незгасне.</p>
<p>9 Якщо твоє око спричиняє спотикання, виколи його та викинь геть, бо краще ввійти у вічне життя з одним оком, ніж, маючи обидва, бути кинутим до пекельного вогню».</p>
<p>10 «Глядіть, не ставтеся зверхньо до жодного з цих малих дітей, бо кажу Я вам, що їхні Ангели-охоронці на Небі завжди перебувають із Батьком Моїм Небесним.</p>
<p>11 [Бо Син Людський прийшов, щоб врятувати загублених]. * [( Цей вірш міститься у деяких древньогрецьких рукописах. )]</p>
<p>12 Як ви думаєте, коли хтось із вас має сто овець, і одна з них заблукає, то чи не залишить він оті дев’яносто дев’ять на схилі гори й чи не піде шукати її?</p>
<p>13 Істинно кажу вам: коли він знайде її, то буде їй радий більше, ніж тим дев’яноста дев’ятьом, що не заблукали.</p>
<p>14 Так само й Отець ваш Небесний не хоче, щоб хтось із малих отих дітей заблукав».</p>
<p>15 «Якщо брат твій має гріх проти тебе, іди й покажи йому помилку наодинці. Якщо він тебе послухає, то ти повернув собі брата. * [( <em>проти тебе </em>У деяких древньогрецьких текстах цих слів немає. )]</p>
<p>16 Якщо ж ні, то візьми ще одного або двох свідків із собою, щоб кожне зауваження було підтверджене устами ще двох або трьох свідків. * [( <em>Якщо ж… свідків </em>Див.: <a href='/ukr_umts/5/19/15'>Повт. Закону 19:15</a>. )]</p>
<p>17 Якщо ж він відмовиться вислухати, розкажи про все церкві. Якщо ж він і церкву не послухає, то стався до нього як до безбожника чи збирача податків.</p>
<p>18 Істинно кажу вам: коли ви судитиме на землі, те буде судом Божим, а коли ви обіцятиме прощення тут на землі, то буде прощення від Господа. * [( <em>коли… від Господа </em>Буквально «що поєднаєте на землі, буде поєднане й на небі, а що відпустите на землі, буде відпущене й на небі». )]</p>
<p>19 І ще істинно кажу вам: якщо двоє з вас тут на землі погодяться про щось і молитимуться про це, хоч би що то було, воно буде здійснене для них Отцем Моїм Небесним. Бо там, де двоє чи троє збираються разом в ім’я Моє, Я теж буду серед них».</p>
<p>21 Тоді Петро підійшов до Ісуса й сказав: «Господи, скільки разів я маю прощати свого брата, коли він грішить проти мене, може, сім разів?» * [( <em>свого брата </em>Або «когось». )]</p>
<p>22 Ісус йому відповів: «Кажу тобі, що не лише сім разів. Ти мусиш прощати його навіть коли він согрішить проти тебе сімдесят сім разів! * [( <em>сімдесят сім разів </em>Або «сімдесят по сім разів», дуже велике число. Це означало, що прощення має бути безмежним. )]</p>
<p>23 Отже, Царство Небесне подібне до царя, який вирішив упорядкувати рахунки зі своїми слугами.</p>
<p>24 І як тільки він почав це робити, привели до нього боржника, який був винен десять тисяч талантів.</p>
<p>25 Оскільки той не мав, чим сплатити борг, цар наказав продати його разом з жінкою, дітьми та майном, що той мав, аби повернути гроші.</p>
<p>26 Тоді слуга впав на коліна і почав благати: „Зажди трохи і, клянуся, я поверну все!”</p>
<p>27 І змилосердився цар, простив той борг і відпустив його.</p>
<p>28 Коли слуга пішов, то знайшов одного зі своїх побратимів, який був винен йому сто динарів, схопив того за горло і сказав: „Поверни все, що винен мені!”</p>
<p>29 Той упав на коліна й почав благати: „Зажди трохи, і я поверну все!”</p>
<p>30 Але перший слуга відмовив, пішов і кинув його за грати на весь час, аж доки не сплатить борг.</p>
<p>31 Коли інші слуги побачили, що сталося, то дуже обурились і пішли розповіли про все хазяїну.</p>
<p>32 Цар покликав того слугу й мовив до нього: „Ти — негідний рабе! Я простив тобі весь твій борг, бо ти благав мене!</p>
<p>33 То хіба ти не мусив так само виявити милосердя до свого побратима, як я це зробив?”</p>
<p>34 І, розгнівавшись, він звелів покарати слугу і тримати у в’язниці, аж доки той не сплатить усе вповні.</p>
<p>35 Ось як Мій Отець Небесний учинить з вами, якщо кожен з вас від усього серця не простить брата чи сестру свою».</p>

<h4>Розділ 19</h4>
<p>1 Скінчивши Свою розповідь, Ісус покинув Ґалилею і попрямував до землі юдейської по той бік Йордану.</p>
<p>2 Та великий натовп ішов слідом за Ним, і Він зціляв усіх недужих.</p>
<p>3 Підійшли до Ісуса кілька фарисеїв і, випробовуючи, запитали Його: «Чи дозволено чоловікові розлучитися з дружиною своєю байдуже з якої причини?»</p>
<p>4 Ісус відповів: «Хіба не читали ви у Святому Писанні, що від самого початку створення світу Господь „створив людей чоловіком і жінкою”». І мовив Господь: «Чоловік покине батька й матір своїх, з’єднається з дружиною своєю, і стануть вони єдиною людиною. * [( <a href='/ukr_umts/1/1/27'>Бут. 1:27</a>; <a href='/ukr_umts/1/5/2'>5:2</a>. <a href='/ukr_umts/1/2/24'>Бут. 2:24</a>. )]</p>
<p>6 Отже, більше не буде їх двоє, а буде одна плоть, і нехай ніхто не роз’єднає тих, кого Бог з’єднав разом».</p>
<p>7 Вони запитали: «Чому ж тоді Мойсей заповів, що чоловік може розлучитися з жінкою, давши їй розвідного листа?» * [( <em>розвідного листа </em>Див.: <a href='/ukr_umts/5/24/1'>Повт. Закону 24:1</a>. )]</p>
<p>8 Ісус на те відповів: «Мойсей дозволив вам розлучатися з жінкою через упертість сердець ваших, а спочатку цього не було.</p>
<p>9 Кажу вам, що якщо чоловік розлучається зі своєю дружиною не через її розпусту й одружується з іншою жінкою, то він чинить перелюб».</p>
<p>10 Тоді Його учні мовили до Нього: «Якщо такі справи, то й зовсім не варто одружуватися».</p>
<p>11 На те Ісус відповів: «Не кожен може сприйняти це вчення, а лише ті, кому було Богом дано.</p>
<p>12 Бувають такі чоловіки, які народилися скопцями, а ще бувають такі, яких люди зробили скопцями, та є ще й такі, котрі вирішили не одружуватися заради Царства Божого. Той, хто може сприйняти це вчення, нехай сприймає його!» * [( <em>скопцями </em>Або «євнухами». Див.: «євнух». )]</p>
<p>13 Тоді люди привели до Ісуса малих дітей, аби Він, поклавши на них руки, благословив їх і помолився за них. Коли Його учні побачили це, вони почали дорікати їм.</p>
<p>14 Ісус сказав: «Пустіть дітей до Мене і не зупиняйте їх, бо Царство Небесне належить таким, як вони».</p>
<p>15 Ісус поклав на дітей руки, і благословивши їх, пішов звідти.</p>
<p>16 Один чоловік підійшов до Ісуса і запитав Його: «Вчителю, що доброго мушу я зробити, аби успадкувати вічне життя?»</p>
<p>17 На те Ісус мовив: «Чому ти Мене питаєш, що є добре? Ніхто не є добрим, крім Самого Бога. Але, якщо хочеш мати вічне життя, виконуй заповіді».</p>
<p>18 Тоді чоловік спитав: «Які заповіді?» На те Ісус відповів: «Не вбивай, не чини перелюбу, не кради, не бреши, шануй батька й матір своїх, люби ближнього свого, як себе самого». * [( <a href='/ukr_umts/2/20/12-16'>Вих. 20:12-16</a>; <a href='/ukr_umts/5/5/16-20'>Повт. Закону 5:16-20</a>. <em>ближнього </em>Або «інших». Див.: <a href='/ukr_umts/42/10/25-37'>Лк. 10:25-37</a>, де Ісус говорить, що це стосується усіх, хто потребує допомоги. <a href='/ukr_umts/3/19/18'>Лев. 19:18</a>. )]</p>
<p>20 І мовив чоловік до Нього: «Я завжди виконував усі ці заповіді. Чого мені ще бракує?»</p>
<p>21 Тоді Ісус мовив: «Якщо хочеш бути досконалим, іди й продай все, що маєш, а що вторгуєш, роздай бідним, й матимеш ти багатство на Небі. Тоді приходь і слідуй за Мною».</p>
<p>22 Та коли чоловік це почув, то глибоко засмутився, бо був він дуже багатий.</p>
<p>23 Ісус звернувся до Своїх учнів: «Істинно кажу вам: тяжко буде багатому ввійти в Царство Боже!</p>
<p>24 Ще кажу вам: легше верблюдові пройти крізь голчане вушко, ніж багатому ввійти в Царство Боже».</p>
<p>25 Почувши це, учні Ісуса дуже здивувалися й запитали Його: «То хто ж тоді може бути спасенний?»</p>
<p>26 Подивившись на них, Ісус відповів: «Це неможливо для людей, але не для Бога, бо для Нього немає нічого неможливого».</p>
<p>27 Тоді Петро промовив до Нього: «Поглянь! Ми залишили все й пішли за Тобою! То що ми с того матимемо?»</p>
<p>28 Тоді Ісус сказав: «Істинно кажу вам: коли настане новий світ, Син Людський зійде на престол слави Своєї, і ви, хто за Мною йшли, також сидітимете на дванадцятьох престолах, щоб судити дванадцять племен ізраїльських.</p>
<p>29 Кожний, хто залишив хату свою, братів, сестер, батька, матір, дітей або господарство своє заради імені Мого, одержить у сто разів більше, ніж залишив, а також успадкує вічне життя.</p>
<p>30 Багато з тих, хто сьогодні перші, стануть останніми, а останні — першими».</p>

<h4>Розділ 20</h4>
<p>1 «Царство Боже подібне до господаря, який рано-вранці вийшов, щоб найняти робітників на свій виноградник.</p>
<p>2 Домовившись про платню (по динару за день), він відіслав робітників до винограднику.</p>
<p>3 Годині о дев’ятій ранку господар вийшов з дому і, проходячи повз ринок, помітив кількох чоловіків, які стояли без діла.</p>
<p>4 Хазяїн сказав їм: „Ви також ідіть працювати до мого винограднику, і платня буде по справедливості”.</p>
<p>5 І ті пішли. Він ще й ще раз виходив з дому — десь опівдні, а потім о третій годині дня, — і робив так само.</p>
<p>6 О п’ятій пополудні господар знову вийшов і пішов туди. Побачивши кількох чоловіків, спитав їх: „Чому ви стоїте тут цілий день без діла?”</p>
<p>7 Вони йому відповіли: „Бо ніхто нас не найняв”. Він їм каже: „Ви також ідіть працювати до мого винограднику”.</p>
<p>8 Ввечері господар мовив до свого управителя: „Поклич робітників і заплати їм, спочатку останнім і так до перших”.</p>
<p>9 Отже, всі найняті о п’ятій прийшли і одержали по динару.</p>
<p>10 Коли ж перші підійшли, то думали, що одержать більше, але теж одержали по динару кожний.</p>
<p>11 Одержавши платню, вони почали дорікати, кажучи: „Ці останні працювали лише годину, а ти зрівняв їх з нами. Ми ж працювали весь день і весь день зносили втому і спеку”.</p>
<p>13 І відповів одному з них власник виноградника: „Друже, я не ображаю тебе. Хіба ти не погодився працювати за один динар?</p>
<p>14 Візьми своє і йди додому. Я ж хочу дати цьому останньому стільки, скільки й тобі.</p>
<p>15 Чи я не можу робити так, як вважаю за потрібне, з тим, що належить мені? Може, ти заздриш, що я щедрий?”</p>
<p>16 Отак і в Царстві Небесному — останні будуть першими, а перші — останніми».</p>
<p>17 Дорогою до Єрусалиму Ісус покликав Своїх учнів і наодинці мовив до них:</p>
<p>18 «Ми йдемо до Єрусалиму. Там Сина Людського буде віддано до рук головних священиків та книжників. Вони засудять Його на смерть</p>
<p>19 і віддадуть поганам. Ті збиткуватимуться з Нього, битимуть Його батогами, а потім розіпнуть на хресті, але на третій день Він воскресне з мертвих».</p>
<p>20 Мати братів Зеведеєвих підійшла до Ісуса зі своїми синами. Вона вклонилась Йому і звернулася з проханням.</p>
<p>21 Та Христос спитав: «Чого ти бажаєш?» А та відповіла: «Обіцяй мені, що мої два сини сядуть поруч з Тобою у Царстві Твоєму: один по праву руку від Тебе, а другий — по ліву».</p>
<p>22 Тоді Ісус сказав: «Ви не розумієте, про що просите! Чи зможете ви випити чашу страждань, яку Я випити маю?» Вони відповіли: «Так, ми зможемо». * [( <em>випити чашу </em>Символ страждань. Ісус використовує метафору «пити з чаші», в значенні «прийняти страждання», які Йому необхідно буде пройти. Також див.: <a href='/ukr_umts/40/20/23'>Мт. 20:23</a>. )]</p>
<p>23 Тоді Ісус сказав її синам: «Істинно кажу вам, ви вип’єте з чаші, яку Я питиму, але кому сидіти від Мене праворуч чи ліворуч — те не Мені вирішувати. Ці місця приготовані для тих, кого назве Отець Мій».</p>
<p>24 Почувши це, інші десять учнів розгнівалися на двох братів.</p>
<p>25 Тоді Ісус покликав їх до Себе і сказав: «Ви знаєте, що погани обирають правителів, які люблять показувати владу свою над людьми, а їхні намісники гноблять народ.</p>
<p>26 Але ж не так має бути між вами: хто хоче бути великим хай стане слугою для вас; хто хоче стати першим серед вас, хай буде рабом для всіх.</p>
<p>28 Так само і Син Людський прийшов не для того, щоб Йому служили, а щоб Самому служити іншим й віддати життя Своє як викуп за багатьох».</p>
<p>29 Коли Ісус, в супроводі Своїх учнів, йшов з Єрихона, великий натовп слідував за ними.</p>
<p>30 Край дороги сиділи два сліпці, і почувши, що Ісус проходить повз них, загукали: «Господи, Сину Давидів, змилуйся над нами!»</p>
<p>31 Люди почали докоряти їм, щоб ті замовкли, але вони гукали ще голосніше: «Господи, Сину Давидів, змилуйся над нами!»</p>
<p>32 Тоді Ісус зупинився й мовив до них: «Що ви хочете, щоб Я зробив для вас?»</p>
<p>33 І ті відповіли: «Господи, ми хочемо знову бачити».</p>
<p>34 Ісус змилувався і торкнувся їхніх очей. Тієї ж миті вони прозріли й пішли за Ним.</p>

<h4>Розділ 21</h4>
<p>1 Коли Ісус і Його учні наблизилися до Єрусалиму, вони зупинилися у місті Ветфаґія, що біля Оливної гори. Тоді Він відіслав двох Своїх учнів з такими словами: «Ідіть у це місто, що перед вами. Тільки-но ви ввійдете туди, то одразу ж знайдете там припнуту ослицю з віслючком. Відв’яжіть їх і приведіть до Мене.</p>
<p>3 А якщо хтось запитає вас: „Для чого ви відв’язуєте його?” — то ви мусите відповісти: „Віслючок потрібен Господу, але Він незабаром пришле його сюди”».</p>
<p>4 Сталося так, щоб збулося сказане пророком:</p>
<p>5 «Перекажіть дочці Сіона: „Поглянь! Твій Цар іде до тебе! Він покірливий їде верхи на ослиці, так, на віслючку, народженому від в’ючної тварини”». * [( <em>дочці Сіона </em>Або «народу Сіонському», тобто «Єрусалиму». Див.: «Сіон». <a href='/ukr_umts/38/9/9'>Зах. 9:9</a>. )]</p>
<p>6 Отож учні пішли й зробили, як Він велів.</p>
<p>7 Вони привели ослицю з віслючком, поклали на них свій одяг, а Ісус сів верхи.</p>
<p>8 Багато людей стелили на дорозі свій одяг, а інші — зелене віття, зрізане з дерев.</p>
<p>9 Люди в натовпі, які йшли попереду й позаду Нього, вигукували: «Осанна синові Давида! Благословенний Той, Хто приходить в ім’я Господнє! Осанна Богу на Небі!» * [( <em>Осанна </em>Гебрейське слово, яке вживалося, коли люди молили Господа про допомогу. Можливо, у цьому випадку, воно несе значення поваги та пошани Господу або Його Месії. <a href='/ukr_umts/19/118/25-26'>Пс. 118:25-26</a>. )]</p>
<p>10 Коли Ісус увійшов до Єрусалиму, все місто заворушилося, всі розпитували: «Хто це такий?»</p>
<p>11 А з натовпу відповідали: «Це Ісус, пророк із Назарета, що в Ґалилеї».</p>
<p>12 Зайшовши у двір храму, Ісус почав виганяти звідти усіх, хто щось там продавав або купував. Він перевертав столи мінял та лави тих, хто продавав голубів.</p>
<p>13 Ісус говорив їм: «У Святому Писанні сказано: „Мій храм буде домом молитви, а ви перетворили його на розбійницьке кубло!”» * [( <a href='/ukr_umts/23/56/7'>Іс. 56:7</a>. <a href='/ukr_umts/24/7/11'>Єр. 7:11</a>. )]</p>
<p>14 І підійшли до Нього у дворі храму сліпі й криві, й Ісус зцілив їх.</p>
<p>15 Коли головні священики та книжники побачили дива, здійснені Ним, і дітей, які вигукували: «Хвала Тобі, Сину Давидів!» — то сильно розлютилися й сказали Йому:</p>
<p>16 «Ти чуєш, що ці діти гукають?» Ісус відповів їм: «Так, Я чую. Хіба не читали ви: „В уста дітей та немовлят Ти вклав слова похвали?”» * [( <a href='/ukr_umts/19/8/2'>Пс. 8:2</a> (у грецьких рукописах). )]</p>
<p>17 Тоді Він покинув їх і пішов з Єрусалиму до Віфанії і там заночував.</p>
<p>18 Рано-вранці, повертаючись до Єрусалиму, Ісус дуже зголоднів.</p>
<p>19 Побачивши фіґове дерево край дороги, Він підійшов до нього, але не знайшов на ньому нічого, крім самого листя. Тоді ж Ісус мовив до нього: «Нехай же повік більше не буде плодів на тобі!» І дерево враз всохло.</p>
<p>20 Побачивши це, учні здивувалися й запитали: «Як могло дерево вмить всохнути?»</p>
<p>21 Ісус відповів: «Істинно кажу вам: коли матимете ви віру і не сумніватиметесь, що збудеться те, чого ви просите, то зможете не лише зробити те, що Я з цим деревом, але й якщо скажете цій горі: „Зруш з місця і впади в море”, — то й те неодмінно збудеться.</p>
<p>22 Якщо ви вірите, то отримаєте усе, що проситимете в молитві».</p>
<p>23 Коли Ісус прийшов до двору храму й почав навчати людей, головні священики й старійшини підійшли до Нього й запитали: «Скажи нам, чиєю владою Ти все це робиш? Хто дав Тобі владу таку?»</p>
<p>24 У відповідь Ісус сказав: «Я також хочу поставити вам запитання, і якщо ви дасте Мені відповідь, тоді й Я скажу вам, чиєю владою Я все це роблю.</p>
<p>25 Скажіть Мені: Іоанове хрещення прийшло від Господа чи від людей?» Головні священики та юдейські лідери почали радитися поміж собою, що відповісти, міркуючи: «Якщо ми скажемо, що воно від Господа, то Він спитає: „Чому ж тоді ви не повірили Іоану?”</p>
<p>26 А якщо скажемо, що воно від людей, то народ розгнівається на нас. (Вони боялися людей, адже народ вважав, що Іоан був справді пророком)».</p>
<p>27 Тож вони відповіли Ісусові: «Ми не знаємо, звідки прийшло Іоанове хрещення». Тоді Ісус мовив до них: «Отож і Я вам не скажу, чиєю владою Я все це роблю».</p>
<p>28 «От як ви вважаєте: один чоловік мав двох синів. Підійшов він до старшого, та й каже: „Сину, йди сьогодні працювати у винограднику”.</p>
<p>29 А той йому у відповідь: „Не хочу”. Але потім передумав і пішов.</p>
<p>30 Тоді підійшов батько до іншого сина та й попросив те ж саме. Той каже: „Добре, я піду”, — але не пішов.</p>
<p>31 Котрий з них зробив те, що батько хотів?» Ісусові відповіли: «Старший син». Тоді Він мовив: «Істинно кажу вам: збирачі податків та повії потраплять до Царства Божого поперед вас.</p>
<p>32 Кажу так, бо Іоан Хреститель прийшов праведним шляхом, та ви йому тоді не повірили, а збирачі податків та повії повірили! Ви ж, навіть побачивши це, все одно не розкаялися й не повірили йому».</p>
<p>33 «Послухайте ще одну притчу. Був собі один чоловік, який посадив виноградник. Навколо нього поставив огорожу, викопав яму для давильні й звів башту. Потім здав виноградник в оренду та й поїхав собі мандрувати.</p>
<p>34 Як настала пора, він послав слуг до виноградарів по свою частину врожаю.</p>
<p>35 Але орендарі схопили їх: одного побили, другого вбили, а ще одного закидали камінням.</p>
<p>36 Ще раз господар послав слуг своїх, та вже більше ніж уперше, але й з тими вчинили так само.</p>
<p>37 Нарешті послав він до них свого сина, міркуючи: „Вони неодмінно поважатимуть сина мого!”</p>
<p>38 Та побачивши господаревого сина, орендарі сказали одне одному: „Це — спадкоємець! Давайте вб’ємо його, то й спадщина буде наша!”</p>
<p>39 Тож вони схопили сина господаря, викинули його з виноградника і вбили.</p>
<p>40 Коли власник виноградника прийде туди, що йому зробити з тими орендарями?»</p>
<p>41 Тоді головні священики й старійшини відповіли Ісусові: «Він, неодмінно, вб’є тих злих людей, а виноградник здасть іншим орендарям, які сплатять його частку, коли настане час збирати врожай».</p>
<p>42 На те Ісус сказав: «Хіба не читали ви у Святому Писанні: „Той камінь, що будівельники відкинули, став наріжним каменем. Так Господь зробив, та дивовижно це для нас”. * [( <a href='/ukr_umts/19/118/22-23'>Пс. 118:22-23</a>. )]</p>
<p>43 Отже, кажу Я вам: Царство Боже буде відібране у вас, і здобудуть його люди, які живуть згідно з Царством Господнім.</p>
<p>44 Той, хто впаде на цей камінь, розіб’ється, а на кого цей камінь впаде, той буде розчавлений». * [( У деяких грецьких рукописах вірш 44 відсутній. )]</p>
<p>45 Почувши цю притчу, головні священики та фарисеї зрозуміли, що Ісус говорить саме про них, та почали вигадувати, як би схопити Його, але побоялися народу, бо всі люди вважали Ісуса пророком.</p>

<h4>Розділ 22</h4>
<p>1 І знову Ісус почав розповідати людям притчі. Він казав:</p>
<p>2 «Царство Боже подібне до царя, який справляв весілля свого сина.</p>
<p>3 Він послав слуг, щоб вони покликали запрошених, але ті не хотіли приходити.</p>
<p>4 Він знову послав слуг сказати усім запрошеним: „Слухайте! Все вже приготовано для весілля, бичків та іншу худобу вже забито, і страви вже на столі. Приходьте на весілля!”</p>
<p>5 Але ніхто на те не звернув уваги, і всі розійшлися — один повернувся до роботи в полі, другий до інших справ.</p>
<p>6 Всі інші, котрі були запрошені, схопили царських слуг, познущалися з них, а потім убили.</p>
<p>7 Тоді цар розгнівався й послав своє військо, і покарав убивць, а їхнє місто спалив.</p>
<p>8 І сказав цар своїм слугам: „Усе готове для весілля, але ті, хто були запрошені, не гідні бути на ньому.</p>
<p>9 Отже, вийдіть на вулиці й на кожному куті запрошуйте кого побачите”.</p>
<p>10 Тоді слуги пішли й запросили всіх, кого побачили: як добрих, так і лихих людей. Весільна зала була повна гостей.</p>
<p>11 Але коли цар увійшов і подивився на гостей, то побачив серед них чоловіка в простому вбранні. Цар звернувся до нього: „Друже, як же ти увійшов сюди, не вбравшись у весільне?” Але той мовчав.</p>
<p>13 Тоді цар наказав своїм слугам: „Зв’яжіть йому руки й ноги та й киньте у темряву, де тільки ридання і скрегіт зубів від болю.</p>
<p>14 Бо багато покликаних, але мало вибраних”».</p>
<p>15 Тоді фарисеї пішли й почали радитись між собою, як би зловити Ісуса на слові.</p>
<p>16 Вони послали до Ісуса своїх учнів разом з іродіанцями, які мовили таке до Нього: «Вчителю, ми знаємо, що Ти — чоловік чесний, правдиво наставляєш на шлях Божий, і не зважаєш на те, хто і що про Тебе подумає, бо не дивишся на чин та звання людей.</p>
<p>17 Тож скажи нам, як ти вважаєш, чи справедливо сплачувати податки цезареві, чи ні?»</p>
<p>18 Їхні підступні наміри були відомі Ісусові, тож Він на те відповів: «Лицеміри! Навіщо ви перевіряєте Мене, аби зловити Мене на слові?</p>
<p>19 Покажіть Мені динар, яким ви сплачуєте податки». Коли вони принесли динар,</p>
<p>20 Ісус запитав: «Хто тут зображений й чиє ім’я викарбуване на монеті?»</p>
<p>21 Вони відповіли: «Цезареве». Тоді Ісус і каже: «Тож віддайте цезарю — цезареве, а Богу — Боже».</p>
<p>22 Почувши таку відповідь, вивідники були вражені й, залишивши Ісуса, пішли собі геть.</p>
<p>23 Того ж дня декілька саддукеїв (вони стверджують, буцімто ніякого воскресіння з мертвих не буде взагалі) прийшли до Ісуса й спитали Його:</p>
<p>24 «Вчителю, Мойсей заповів нам: „Якщо чоловік помре бездітний, то його брат мусить взяти шлюб з жінкою померлого і народити з нею дітей, аби продовжити рід свого брата”. * [( <em>Якщо… брата </em>Див.: <a href='/ukr_umts/5/25/5-6'>Повт. Закону 25:5-6</a>. )]</p>
<p>25 От було собі семеро братів. Перший одружився і скоро помер, та через те, що в нього не було дітей, другий брат узяв шлюб із тією жінкою.</p>
<p>26 Те ж саме трапилося й з третім, а потім і з усіма сімома — вони померли, не залишивши дітей.</p>
<p>27 Останньою померла жінка.</p>
<p>28 Отже, в майбутньому житті, після воскресіння, чиєю дружиною вона буде, адже всі семеро мали шлюб з тією жінкою?»</p>
<p>29 Ісус сказав: «Звісно, причиною вашої помилки є те, що ви не знаєте ні Святого Писання, ані сили Божої.</p>
<p>30 Адже, коли люди повстануть із мертвих, вони не одружуватимуться, ані заміж виходитимуть. Вони будуть подібні до Ангелів Небесних.</p>
<p>31 А щодо воскресіння з мертвих, то хіба ви не читали Божих слів, сказаних вам? Господь сказав:</p>
<p>32 „Я — Бог Авраама, Бог Ісаака і Бог Якова”. Господь є Богом живих а не мертвих. Тож усі вони — живі». * [( <a href='/ukr_umts/2/3/6'>Вих. 3:6</a>. )]</p>
<p>33 Коли люди почули це, то були вражені Його наукою.</p>
<p>34 Почувши, як Ісус Своєю відповіддю примусив замовкнути саддукеїв, фарисеї зібралися разом.</p>
<p>35 Один із них, знавець Закону Мойсея запитав, випробовуючи Ісуса:</p>
<p>36 «Вчителю, яка заповідь Закону є найважливішою?»</p>
<p>37 Ісус відповів: «„Люби Господа Бога свого всім серцем, усією душею і розумом своїм”. * [( <a href='/ukr_umts/5/6/5'>Повт. Закону 6:5</a>. )]</p>
<p>38 Це перша і найголовніша заповідь.</p>
<p>39 Є ще й друга заповідь, подібна до цієї: „Любіть ближнього свого, як себе самого”. * [( <em>ближнього </em>Або «інших». Див.: <a href='/ukr_umts/42/10/25-37'>Лк. 10:25-37</a>, де Ісус говорить, що це стосується усіх, хто потребує допомоги. <a href='/ukr_umts/3/19/18'>Лев. 19:18</a>. )]</p>
<p>40 Увесь Закон і вчення пророків спираються на ці дві заповіді».</p>
<p>41 Тоді Ісус звернувся до всіх фарисеїв, які зібралися там:</p>
<p>42 «Що ви думаєте про Христа? Чий Він Син?» Вони відповіли: «Давидів Син».</p>
<p>43 Ісус сказав: «Як же тоді Давид, якого надихнув Дух Святий, назвав Його Господом, коли казав:</p>
<p>44 „Господь Бог мовив до Господа мого: Сядь по праву руку від Мене, доки не покладу Я ворогів Твоїх до ніг Твоїх”. * [( <em>покладу… Твоїх </em>Або «підкорю Твоїй владі». <a href='/ukr_umts/19/110/1'>Пс. 110:1</a>. )]</p>
<p>45 Тобто сам Давид називав Христа „Господом”. То як же Він може бути Сином Давидовим?»</p>
<p>46 Але ніхто Ісусу на те нічого не міг відповісти, і відтоді ніхто не наважувався Його про щось питати.</p>

<h4>Розділ 23</h4>
<p>1 Тоді Ісус промовив до народу і Своїх учнів:</p>
<p>2 «Книжники та фарисеї мають повноваження тлумачити Закон Мойсеїв.</p>
<p>3 То ж ви робіть усе і дотримуйтеся всього, чого вони навчають, та не робіть того, що вони вчиняють. Бо вони лише говорять про Закон, але самі його не виконують.</p>
<p>4 Вони встановлюють суворі правила, котрих важко дотримуватися, кладуть цей тягар на плечі людей і примушують нести його, та самі не хочуть і пальцем поворухнути, щоб полегшити ту ношу.</p>
<p>5 Всі їхні діяння — про людське око. Вони роблять більшими свої філактерії та довшими китиці на вбранні своєму. * [( <em>філактерія </em>Маленька шкіряна коробочка-амулет, в якій зберігалося кілька витягів зі Святого Писання. Деякі юдеї прив’язували їх до голови або рук в ознаку відданості Богу. Багато фарисеїв робили філактерії значно більшими за розміром, щоб показати людям, що вони були більш релігійними ніж інші ізраїльтяни. )]</p>
<p>6 Вони полюбляють, щоб у них були найпочесніші місця на бенкетах і найповажніші місця в синагогах.</p>
<p>7 Вони також полюбляють, щоб їх шанобливо вітали на базарах, й щоб називали їх вчителями.</p>
<p>8 Не дозволяйте, щоб звали вас вчителями, бо один у вас Вчитель, а всі ви — лише брати та сестри.</p>
<p>9 Не називайте нікого на землі отцем своїм, бо лише один Отець у вас — на Небі.</p>
<p>10 Так само хай не звуть вас господарями, бо лише один у вас Господар — це Месія.</p>
<p>11 Але найбільшим серед вас має бути слуга ваш.</p>
<p>12 І хто підносить себе, вихваляючись, той буде принижений, а хто принижує себе, того буде піднесено.</p>
<p>13 Горе вам, лицеміри, книжники та фарисеї! Ви зачиняєте людям двері до Царства Божого. Самі ви не входите до нього і не даєте ввійти тим, хто заслуговує.</p>
<p>14 [Горе вам, лицеміри, книжники та фарисеї! Ви грабуєте вдовині хати, при тому подовгу молячись про людське око. За те вам кара буде ще більша]. * [( У деяких древньогрецьких рукописах цього вірша немає. Також див.: <a href='/ukr_umts/41/12/40'>Мк. 12:40</a>; <a href='/ukr_umts/42/20/47'>Лк. 20:47</a>. )]</p>
<p>15 Горе вам, лицеміри, книжники і фарисеї! Ви йдете землями, пливете морями, щоб залучити на свій бік хоча б одного прихильника, а коли навчите його, то робите його вдвічі гіршим за себе, і разом ви заслуговуєте на пекло.</p>
<p>16 Горе вам, сліпі поводирі, які кажуть: „Якщо хто клянеться храмом, то це нічого не означає, а якщо клянеться золотом, що в храмі, то мусить виконати обіцянку”.</p>
<p>17 Ви нерозумні сліпці! Що важливіше — золото, чи храм, що освячує його?</p>
<p>18 Ви кажете: „Якщо хтось вівтарем клянеться, то це нічого не означає, а якщо клянеться дарами, що на ньому, то мусить виконати обіцяне”.</p>
<p>19 Сліпці! Що важливіше — дари, чи вівтар, що освячує їх?</p>
<p>20 Отже, якщо хто клянеться вівтарем, той клянеться й дарами, що на ньому.</p>
<p>21 Якщо хтось клянеться храмом, то також клянеться і Тим, Хто перебуває в ньому.</p>
<p>22 Якщо хтось клянеться небом, то клянеться і престолом Господнім і Тим, Хто сидить на ньому.</p>
<p>23 Горе вам, лицеміри, книжники і фарисеї! Ви віддаєте Богу десяту частину від усього, що маєте, навіть урожаю м’яти, кропу та тмину, але нехтуєте більш важливим ученням Закону: справедливістю, милосердям та вірністю. Слід виконувати головніше, не забуваючи й про інше.</p>
<p>24 Сліпі поводирі! Ви виціджуєте комаху, а потім ковтаєте верблюда! * [( <em>Ви… ковтаєте верблюда </em>Або «Ви хвилюєтеся про найменші помилки, та скоюєте великий гріх». )]</p>
<p>25 Горе вам, лицеміри, книжники та фарисеї! Ви миєте свої чашки й миски ззовні, а всередині вони наповнені тим, що ви придбали, ошукуючи ближніх та потураючи своїм примхам.</p>
<p>26 Сліпі фарисеї! Спершу помийте чашки і миски свої зсередини, щоб були вони чисті з обох боків.</p>
<p>27 Горе вам, лицеміри, книжники й фарисеї! Ви подібні до тієї могили, що гарно пофарбована ззовні, а всередині повна кісток мерців і різноманітних нечистот.</p>
<p>28 Отак і ви позірно показуєте, що зовні ви справедливі, а насправді, повні лицемірства й беззаконня.</p>
<p>29 Горе вам, лицеміри, книжники та фарисеї! Ви будуєте гробниці пророкам і прикрашаєте могили праведних, кажучи: „Якби ми жили за часів прабатьків своїх, то не були б причетні до пролиття крові пророків”.</p>
<p>31 Отже, ви свідчите проти себе тим, що ви є сини вбивць пророків.</p>
<p>32 Тож доводьте до кінця справу ваших предків!</p>
<p>33 Ви, виплодки зміїні! Як можете ви уникнути покарання пеклом?</p>
<p>34 Слухайте! Я посилаю до вас пророків, мудреців та книжників. Деяких ви вб’єте і розіпнете; інших битимете батогами в синагогах і переслідуватимете з міста до міста.</p>
<p>35 Бути вам винними за всю кров невинну, пролиту на землі: від крові праведного Авеля до крові Захарії, сина Варахії, якого ви вбили між святилищем храму та вівтарем. * [( <em>Авель і Захарія </em>Згідно зі Старим Заповітом, це перший і останній чоловіки, які були вбиті. )]</p>
<p>36 Істинно кажу вам: кара за все це ляже на людей цього покоління».</p>
<p>37 «О, Єрусалиме, Єрусалиме, який вбиває пророків і кидає каміння в посланців Всевишнього! Скільки разів хотів Я зібрати дітей твоїх разом, мов та квочка курчат своїх під крило, але ти відмовився!</p>
<p>38 От і дім ваш лишиться порожнім. Тож кажу Я вам, що не побачите Мене віднині, аж доки не скажете: „Благословенний той, хто приходить в ім’я Господнє!”» * [( <a href='/ukr_umts/19/118/26'>Пс. 118:26</a>. )]</p>

<h4>Розділ 24</h4>
<p>1 Коли Ісус вийшов з подвір’я храму і пішов далі, до Нього підійшли учні, щоб показати Йому храмові будівлі.</p>
<p>2 Та Ісус сказав їм: «Чи бачите ви всі ці споруди? Істинно кажу вам: у майбутньому, каменя на камені тут не залишиться: все буде зруйноване». * [( <em>все… зруйноване </em>Або «всі вони будуть скинуті додолу». )]</p>
<p>3 Згодом, коли Ісус знаходився на Оливній горі, учні Його прийшли і наодинці спитали Ісуса: «Скажи нам, коли це станеться? І яке буде знамення Твого повернення й приходу кінця світу?»</p>
<p>4 У відповідь Ісус мовив до них: «Стережіться, щоб ніхто вас не обдурив.</p>
<p>5 Бо чимало прийде людей, які користуватимуться іменем Моїм, кажучи: „Я — Христос”, — і багатьох вони обдурять.</p>
<p>6 Як почуєте ви відлуння близьких боїв, та дізнаєтеся про віддаленні битви, не лякайтеся; це неодмінно має статися, але це ще не кінець.</p>
<p>7 Народ повстане проти народу, а царство — проти царства. Прийде голод, й землетруси траплятимуться в різних кінцях світу.</p>
<p>8 Та все це буде лише початком мук і страждань, то лише перші перейми, на зразок тих, що жінка має під час пологів.</p>
<p>9 Люди пойдуть проти вас, та віддадуть на страждання і смерть. Вас ненавидітимуть усі народи за те, що ви йшли за Мною.</p>
<p>10 В той час багато людей зневіриться та відцурається своєї віри. Вони зраджуватимуть і ненавидітимуть одне одного.</p>
<p>11 І з’явиться багато лжепророків, й обдурюватимуть багатьох людей.</p>
<p>12 Через те, що запанує беззаконня, любов у багатьох віруючих охолоне.</p>
<p>13 Але той, хто витерпить усе до кінця, врятується.</p>
<p>14 І ця Добра Звістка, Євангелія про Царство Боже, проповідуватиметься по всьому світі як свідчення для всіх народів. Отоді настане кінець».</p>
<p>15 «І коли ви побачите „гидоту спустошення” на святому місці храму, про яку казав пророк Даниїл (той, хто читає, має зрозуміє, про що йдеться), то всі, хто лишатимуться в Юдеї на той час, змушені будуть рятувати життя, тікаючи в гори. * [( <em>гидоту спустошення </em>Див.: <a href='/ukr_umts/27/9/27'>Дан. 9:27</a>; <a href='/ukr_umts/27/11/31'>11:31</a>; <a href='/ukr_umts/27/12/11'>12:11</a>. )]</p>
<p>17 Вони мусять тікати не гаячи часу: хто сидітиме на даху своєї оселі, не повинен спускатися по свої пожитки, а хто працюватиме в полі, тому не слід забігати додому по вбрання своє.</p>
<p>19 Найтяжче буде в ті дні вагітним жінкам та матерям із немовлятами на руках!</p>
<p>20 Моліться, аби хоч не взимку те трапилося, та не в суботу,</p>
<p>21 бо то буде такий жах, якого світ не бачив від самого свого початку. Та у всі прийдешні часи — ніколи більше такого не буде.</p>
<p>22 І якби не Божа воля скоротити ті жахливі дні, то жоден не врятувався б. Господь скоротив дні ті тільки заради обранців Своїх.</p>
<p>23 І якщо у ті дні хтось скаже вам: „Дивіться! Ось Христос!” або „Ось Він!” Не вірте тому.</p>
<p>24 Бо чимало лжехристів та лжепророків з’явиться тоді. Вони показуватимуть знамення й творитимуть дива, намагаючись обдурити обраних Господом, якщо це можливо. * [( <em>знамення… дива </em>Тут «знамення й дива створенні силою Сатани». )]</p>
<p>25 То ж стережіться! Я попередив вас заздалегідь.</p>
<p>26 Якщо хтось скаже вам: „Погляньте! Христос там, у пустелі!” — то не йдіть туди. Або якщо скажуть: „Дивіться! Він знаходиться в одній з віддалених кімнат”, — не вірте їм.</p>
<p>27 Коли Син Людський прийде, кожний побачить Його пришестя, подібно спалаху блискавки, котрий можна побачити звідусіль.</p>
<p>28 Туди, де є мертвечина, злітаються стерв’ятники, яких видно здалека.</p>
<p>29 Одразу ж після того лиха, ось що відбуватиметься: сонце затьмариться, і місяць перестане світити, зірки впадуть з небес, а всі небесні тіла зміняться. * [( Див.: <a href='/ukr_umts/23/13/10'>Іс. 13:10</a>; <a href='/ukr_umts/23/34/4'>34:4</a>. )]</p>
<p>30 І тоді на небі з’явиться знамення про прихід Сина Людського. І ридатимуть усі народи землі, коли побачать Сина Людського, Який йтиме по хмарах небесних з великою силою та славою.</p>
<p>31 Сурмитимуть голосно сурми, і пошле Він Ангелів Своїх, аби зібрали вони всіх обраних людей з усіх кінців світу.</p>
<p>32 Навчіться мудрості слухаючи притчу про фіґове дерево: як тільки на ньому з’являється тендітне гілля й розбруньковується молоде листя, ви знаєте, що літо вже близько.</p>
<p>33 Так само й ви, коли побачите всі ці події, про які Я що вам щойно казав, знайте: час настає, він уже на порозі.</p>
<p>34 Істинно кажу вам: усе це станеться ще за життя цього покоління.</p>
<p>35 Навіть якщо небо і земля знищені будуть, слова Мої не зникнуть ніколи».</p>
<p>36 «Коли той день і та година настануть, про те невідомо нікому: ні Ангелам Небесним, ані Синові — лише один Отець знає.</p>
<p>37 Як це було за часів Ноя, так буде і в годину пришестя Сина Людського.</p>
<p>38 Як це було в дні перед потопом: люди їли, пили, одружувалися, віддавали до шлюбу своїх дітей, аж до того дня, доки Ной не ввійшов в свій ковчег.</p>
<p>39 І ніхто нічого не знав, доки потоп не знищив їх усіх. І станеться так само в час пришестя Сина Людського.</p>
<p>40 У той час двоє чоловіків працюватимуть у полі: одного з них буде взято, а другий залишиться.</p>
<p>41 Дві жінки разом молотимуть зерно на жорнах: одну з них буде взято, а друга залишиться.</p>
<p>42 Тож будьте готові, оскільки не знаєте, якого дня Господь прийде.</p>
<p>43 І пам’ятайте, що якби господар знав, о котрій годині вночі прокрадеться злодій, то пильнував би й не дозволив тому вдертися до хати.</p>
<p>44 Ось чому й вам слід бути напоготові, бо Син Людський прийде тоді, коли ви Його не чекатимете».</p>
<p>45 «Хто є вірним і розсудливим слугою, якого господар поставив над усіма іншими слугами, щоб він вчасно годував їх?</p>
<p>46 Щасливий той слуга, якого хазяїн застане в ту мить, коли він саме виконуватиме свій обов’язок!</p>
<p>47 Істинно кажу вам, що господар призначить його управляти своїм маєтком.</p>
<p>48 Уявіть собі навпаки, поганого слугу, який говорить сам собі: „Мій господар забарився”, — і тоді почне бити інших слуг, їсти й пити з п’яницями.</p>
<p>50 Але господар слуги прийде того дня, коли той його не чекатиме, і тієї години, що слуга не сподіватиметься.</p>
<p>51 Господар жорстоко покарає його і призначить йому місце серед лицемірів, де чутно буде лише ридання і скрегіт зубів від болю». * [( <em>жорстоко покарає </em>Буквально «розріже навпіл». )]</p>

<h4>Розділ 25</h4>
<p>1 «Того дня Царство Боже буде подібне до десятьох дівчат, які взяли свої світильники й вийшли назустріч нареченому.</p>
<p>2 П’ятеро з них були легковажні, а інші п’ятеро — розумні.</p>
<p>3 Легковажні взяли світильники та забули олію для них.</p>
<p>4 Розумні ж разом із світильниками прихопили й олію в глечиках.</p>
<p>5 Оскільки наречений забарився, вони почали дрімати і позасинали.</p>
<p>6 Опівночі хтось загукав: „Дивіться! Он наречений іде! Зустрічайте його!”</p>
<p>7 Тієї ж миті усі дівчата підхопилися й приготували свої світильники.</p>
<p>8 І легковажні попросили в розумних: „Дайте нам трохи олії. Наші світильники гаснуть!”</p>
<p>9 Але у відповідь ті мовили: „Не можемо, бо на всіх не вистачить. Краще йдіть і придбайте собі у крамаря”.</p>
<p>10 Поки ті ходили купувати олію, з’явився наречений, і дівчата, які залишилися й були готові, вирушили з ним на весілля. Коли ж вони прийшли, то зачинили за собою двері.</p>
<p>11 Зрештою з’явилися й ті дівчата, які ходили по олію, і кажуть: „Господарю! Господарю! Відчини нам двері!”</p>
<p>12 Але той відповідає: „Істинно кажу вам: я вас не знаю!”</p>
<p>13 Отже, будьте пильними, бо вам не відомий день і час, коли Син Людський прийде».</p>
<p>14 «Царство Боже подібне до того чоловіка, який перш ніж рушити в подорож, покликав своїх слуг і доручив їм пильнувати своє майно.</p>
<p>15 Одному він дав п’ять талантів, другому — два, а третьому — один. Кожного наділив за здібностями та й поїхав. Одразу ж той, що одержав п’ять талантів, пустив їх в обіг і заробив іще п’ять. * [( <em>талант </em>Біля 27-36 кілограмів золотих, срібних або мідних монет. Також у віршах 20, 22, 24, 28. )]</p>
<p>17 Так само зробив і той, який одержав два таланти. Він також вклав їх у справу й заробив ще два.</p>
<p>18 А третій, який одержав один талант, пішов і закопав гроші в землю.</p>
<p>19 Багато часу минуло, поки господар повернувся і зажадав їхнього звіту.</p>
<p>20 Чоловік, який одержав п’ять талантів, приніс до господаря його п’ять талантів і ще п’ять зароблених, мовивши: „Господарю, ти доручив мені п’ять талантів, а ось іще п’ять, що я заробив”.</p>
<p>21 Тоді той сказав йому на це: „Гарна праця, ти добрий і вірний слуга! Оскільки ти добре впорався з цією малою сумою, я доручу тобі велику. Іди й розділи разом зі мною цю радість”.</p>
<p>22 Тоді підійшов той слуга, який одержав два таланти від свого господаря, і мовив: „Господарю, ти доручив мені два таланти, а ось іще два, що я заробив”.</p>
<p>23 Хазяїн відповів йому на це: „Молодець! Ти добрий і вірний слуга! Ти добре впорався з цією малою сумою. Отже, я доручу тобі більшу. Іди й розділи зі мною цю радість”.</p>
<p>24 І підійшов до нього той, який одержав один талант, і мовив: „Господарю, я знаю, що ти жорстокий. Збираєш урожай там, де нічого не садив, жнеш там, де нічого не сіяв.</p>
<p>25 Тому я злякався і пішов та й закопав гроші в землю. Ось, забери своє!”</p>
<p>26 У відповідь той мовив: „Ти поганий і ледачий слуга! Знаєш, що я збираю врожай там, де не садив, і жну там, де не сіяв.</p>
<p>27 Тобі слід було пустити гроші в обіг, то ж повернувшись, я б і своє одержав, і прибуток мав. * [( <em>пустити… в обіг </em>Або «віддати міняйлам». )]</p>
<p>28 Заберіть у нього талант і віддайте тому, хто має десять.</p>
<p>29 Кожному, хто має, додасться ще більше і матиме він надміру, а у того, в кого нічого не має, відніметься і той дріб’язок, що йому належить.</p>
<p>30 Нікчемного слугу киньте геть в темряву кромішню, туди, де плач і скрегіт зубів від болю”».</p>
<p>31 «Коли Син Людський прийде у славі Своїй з усіма Ангелами Своїми, Він сяде на троні Своєму величному.</p>
<p>32 І тоді зберуться перед Ним усі народи, і Він розділить людей, як пастух відділяє овець від кіз у стаді своєму.</p>
<p>33 Він збере овець праворуч від себе, а кіз — ліворуч.</p>
<p>34 І тоді Цар промовить до тих, хто праворуч: „Прийдіть, благословенні Отцем Моїм і успадкуйте Царство, призначене вам від дня створення світу.</p>
<p>35 Це вам нагорода, бо голодного Мене ви нагодували, а спраглого напоїли. Перехожому Мені дали притулок, нагого вдягнули, хворого доглядали, а коли Я був у в’язниці, ви прийшли провідати Мене”.</p>
<p>37 І тоді праведні запитають: „Господи, коли це ми бачили Тебе голодним і нагодували, а спраглого напоїли?</p>
<p>38 Коли це було, щоб ми перехожому Тобі дали притулок, а нагого вдягнули?</p>
<p>39 Коли ми бачили Тебе недужим, і коли це Ми приходили до Тебе у в’язницю?”</p>
<p>40 Тоді Цар відповість їм: „Істинно кажу вам: все, що ви робили для когось із найменших братів Моїх, ви це робили для Мене”.</p>
<p>41 Тоді скаже Цар до тих, хто буде ліворуч від Нього: „Геть від Мене, ви, прокляті, геть у вогонь вічний, що приготований дияволові та його ангелам.</p>
<p>42 Це вам покарання за те, що голодного Мене ви не нагодували, а спраглого не напоїли.</p>
<p>43 Перехожому Мені не дали притулку, а нагому не дали ніякої одежини. Коли ж Я був хворий і у в’язниці, ви не подбали про Мене”.</p>
<p>44 І тоді вони у відповідь скажуть: „Господи, коли таке було, щоб ми Тебе бачили голодним чи спраглим, перехожим мандрівником чи нагим, хворим чи ув’язненим — і не допомогли Тобі?”</p>
<p>45 А Він їм на те: „Істинно кажу вам: щоразу, коли ви відмовляли в допомозі одному з братів Моїх найменших, ви відмовляли й Мені”.</p>
<p>46 І приймуть тоді всі неправедні вічну кару, а праведні — вічне життя».</p>

<h4>Розділ 26</h4>
<p>1 Коли Ісус закінчив говорити, Він звернувся до Своїх учнів:</p>
<p>2 «Ви знаєте, що через два дні Пасха, і Сина Людського буде віддано ворогам, щоб Його розіп’яли на хресті».</p>
<p>3 Тоді головні священики й старійшини зібралися у дворі палацу первосвященика Каяфи, де радилися, як би так влаштувати, щоб схопити і вбити Ісуса у тайні від усіх.</p>
<p>5 При тому вони говорили: «Тільки це не можна робити на свята, бо народ може збунтуватись».</p>
<p>6 Коли Ісус був у Віфанії та сидів за столом у домі Симона прокаженого, до Нього підійшла жінка з алебастровим глечиком, наповненим надзвичайно дорогими пахощами й почала лити їх Ісусові на голову.</p>
<p>8 Побачивши це, учні Ісуса розсердилися й мовили: «Навіщо таке марнотратство?</p>
<p>9 Це мирро можна було б дорого продати, а гроші роздати бідним».</p>
<p>10 Ісус знав, про що вони говорять, і сказав: «Навіщо ви докоряєте цій жінці? Вона зробила добре діло для Мене.</p>
<p>11 Адже бідні завжди будуть з вами, а Я — ні. * [( <em>Адже… з вами </em>Див.: <a href='/ukr_umts/5/15/11'>Повт. Закону 15:11</a>. )]</p>
<p>12 Помазавши запашною олією тіло Моє, вона приготувала Мене до похорону.</p>
<p>13 Істинно кажу вам: відтепер хоч би де проповідувалась у світі Євангелія, люди завжди будуть згадувати про те, що зробила ця жінка».</p>
<p>14 Один з дванадцятьох учнів Ісуса, який звався Юдою Іскаріотом, прийшов до головних священиків і запитав: «Що ви дасте мені за те, що я вам видам Ісуса?» Ті запропонували йому тридцять срібних монет.</p>
<p>16 З тієї миті Юда почав шукати слушної нагоди, аби видати їм Ісуса.</p>
<p>17 Першого дня свята Прісних Хлібів Ісусові учні запитали Його: «Де б Ти хотів, щоб ми приготували Тобі Пасхальну вечерю?»</p>
<p>18 Ісус відповів: «Ідіть у місто до одного чоловіка, якого Я вам назву, й передайте йому, що Вчитель каже так: „Час, призначений Мені, наближається. Я їстиму Пасхальну вечерю зі Своїми учнями у твоїй оселі”».</p>
<p>19 Учні зробили так, як Він наказав, і приготували Пасхальну вечерю.</p>
<p>20 Увечері Ісус сидів за столом з дванадцятьма учнями Своїми.</p>
<p>21 І коли вони їли за столом, Ісус сказав: «Істинно кажу вам: один із вас, хто зараз знаходиться тут зі Мною, зрадить Мене».</p>
<p>22 Всі учні дуже засмутилися й почали питати Його: «Напевне, це не я, Господи?»</p>
<p>23 Ісус відказав їм: «Той, хто опустив руку в чашу разом зі Мною і зрадить Мене.</p>
<p>24 Син Людський прийме страждання, як і було написано про Нього у Святому Писанні. Та горе тому, хто видасть Сина Людського на смерть! Краще б йому було зовсім не народжуватися».</p>
<p>25 Юда, який збирався зрадити Ісуса, також озвався: «Напевне, це не я, Вчителю!» Тоді Ісус відповів йому: «Так, це ти!»</p>
<p>26 За вечерею Ісус узяв хлібину, та віддавши дяку Господу, благословив її. Після того Він розломив хліб і роздав Своїм учням зі словами: «Візьміть хліб цей і їжте його. Це тіло Моє».</p>
<p>27 Потім узяв Він чашу й, подякувавши Богові, подав цю чашу учням Своїм і сказав: «Пийте всі з неї, бо це кров Моя, що засновує Новий Заповіт Божий і що проллється на користь багатьох людей на прощення гріхів їхніх.</p>
<p>29 Істинно кажу вам, що Я не питиму більш від плоду лози виноградної аж до того дня, коли Ми разом питимемо молоде вино в Царстві Отця Мого».</p>
<p>30 І заспівавши хвальну пісню Богові, вони вирушили на Оливну гору.</p>
<p>31 І сказав Ісус учням Своїм: «Усі ви втратите віру в Мене цієї ночі. Кажу так, бо написано у Святому Писанні: „Як ударю пастуха, то й вівці порозбігаються”. * [( <em>втратите віру в Мене </em>Або «зречетеся Мене». <a href='/ukr_umts/38/13/7'>Зах. 13:7</a>. )]</p>
<p>32 Але коли Я воскресну з мертвих, то піду до Ґалилеї та дістануся того міста раніше за вас».</p>
<p>33 Але ж Петро відповів: «Навіть якщо всі втратять віру в Тебе, я ніколи не втрачу!»</p>
<p>34 Тоді Ісус мовив йому: «Істинно кажу тобі: цієї ж ночі, ще до того, як півень проспіває, ти тричі зречешся Мене».</p>
<p>35 Та Петро наполягав: «Навіть якщо я маю вмерти разом з Тобою, я ніколи не зречуся». І всі інші учні мовили те ж саме.</p>
<p>36 Тоді Ісус та Його учні прийшли до місцевості, що називалася Ґефсиманією. І сказав Він учням Своїм: «Посидьте тут, поки Я піду помолюся».</p>
<p>37 Він узяв з собою Петра та двох синів Зеведеєвих. Ісус почав сумувати й журитися, мовлячи учням своїм:</p>
<p>38 «Душа Моя переповнена смертельної скорботи. Зостаньтесь тут і попильнуйте зі Мною».</p>
<p>39 І відійшовши трохи подалі, Він упав долілиць і почав молитися: «Отче Мій, якщо це можливо, хай обмине Мене ця чаша страждань. Але хай збудеться не те, чого Я хочу, а те, чого Ти бажаєш». * [( <em>чаша </em>Символ страждань. Ісус використовує метафору «пити з чаші», в значенні «прийняти страждання», які Йому необхідно буде пройти. )]</p>
<p>40 Повернувшись до Своїх учнів, Ісус побачив, що вони сплять. І звернувся тоді Ісус до Петра: «Хіба ж не могли ви лише однієї години не спати?</p>
<p>41 Не спіть і моліться, щоб не піддатися спокусам, бо дух ваш прагне, а тіло — немічне».</p>
<p>42 І знову Ісус відійшов убік і почав молитися: «Якщо ж не обмине ця чаша страждань Мене, якщо доведеться Мені пити з неї, то нехай збудеться воля Твоя!»</p>
<p>43 Коли Ісус повернувся до учнів, то знову побачив, що вони сплять, бо повіки їхні поважчали.</p>
<p>44 Ісус залишив їх утретє і, відійшовши осторонь, знову молився про те ж саме.</p>
<p>45 Коли Він повернувся до учнів Своїх, то мовив: «Ви все ще спите та відпочиваєте? Час настав, коли Сина Людського віддадуть до рук грішників.</p>
<p>46 Вставайте! Ходімо! Дивіться, ось зрадник Мій наближається!»</p>
<p>47 Поки Ісус це казав, з’явився Юда, один з дванадцятьох апостолів, а з ним разом і великий натовп з мечами та палицями. Цих людей послали головні священики та старійшини.</p>
<p>48 Юда пообіцяв подати їм знак, кажучи: «Той, кого я поцілую, і є Ісус. Заарештуйте Його». * [( <em>Юда </em>Або «той, хто зрадив Ісуса». )]</p>
<p>49 Тож він підійшов до Ісуса й, мовивши: «Вітаю Тебе, Вчителю», — поцілував Його.</p>
<p>50 Ісус сказав йому: «Друже, роби те, заради чого прийшов». Тоді деякі чоловіки з натовпу схопили Ісуса і взяли Його під варту.</p>
<p>51 Та один із тих, хто був з Ісусом, вихопив свого меча і, вдаривши слугу первосвященика, відтяв йому вухо.</p>
<p>52 Але Ісус сказав йому: «Вклади меча свого назад до піхов, бо той, хто береться за меч, від меча й загине.</p>
<p>53 Напевно відомо тобі, що Я можу попросити Отця Мого, і Він одразу дасть Мені хоч цілих дванадцять легіонів Ангелів. * [( <em>легіон </em>Частина в Римській армії, що налічувала 6000 воїнів. )]</p>
<p>54 Та якщо Я так зроблю, то не збудеться тоді те, що було написане у Святому Писанні».</p>
<p>55 Потім Ісус звернувся до натовпу зі словами: «Ви прийшли, щоб схопити Мене, як розбійника, з мечами та палицями. Я ж щодня сидів з вами у храмі навчаючи людей, та ви не заарештували Мене.</p>
<p>56 Однак все це сталося, щоб збулося написане пророками». Тоді всі учні залишили Його і повтікали геть.</p>
<p>57 Ті люди, які схопили Ісуса, відвели Його до хати первосвященика Каяфи, у якого зібралися книжники та старійшини.</p>
<p>58 А Петро, тримаючись віддалік, йшов за Ісусом аж до самого помешкання первосвященика. Увійшовши до подвір’я, він сів разом зі слугами, щоб побачити, що станеться надалі з Ісусом.</p>
<p>59 Головні священики й весь Синедріон намагалися вишукати свідчення проти Ісуса, щоб засудити Його на смерть. * [( <em>Синедріон </em>Верховна рада юдеїв, що виконувала також функції суду. )]</p>
<p>60 Та нічого в них не вийшло, хоча лжесвідків було чимало. Під кінець прийшли ще двоє і сказали: «Ось Його слова: „Я можу зруйнувати цей храм Божий і знов відбудувати його за три дні”».</p>
<p>62 І тоді встав первосвященик і запитав Ісуса: «Чому Ти не відповідаєш? Скажи нам, чи є правдою всі оті звинувачення, що ці люди свідчать проти Тебе?»</p>
<p>63 Та Ісус мовчав. Первосвященик наполягав: «Заклинаю Тебе владою Господа Живого, правду скажи нам, чи Христос Ти, Син Божий?»</p>
<p>64 І відповів Йому Ісус: «Так, це Я. Та ось вам Мої слова: в майбутньому, побачите ви Сина Людського, Який сидітиме праворуч від Господа Всевишнього. І наближатиметься Він в хмарах небесних».</p>
<p>65 Почувши це, первосвященик у гніві роздер на собі одяг і сказав: «Він зневажає Бога! Ніяких свідчень нам більше не треба! Ви всі чули, як Він ганьбить Всевишнього!</p>
<p>66 Що скажете на це?» І всі разом гукнули: «Він винен і заслуговує на смерть!»</p>
<p>67 Деякі з людей почали плювати Ісусу в обличчя й бити Його кулаками. Інші били Його по щоках, кажучи: «Доведи ж нам що Ти пророк, Христосе, назви того із нас, хто вдарив Тебе!» * [( <em>пророк </em>За Писанням, пророк знав те, що було приховано від інших людей. )]</p>
<p>69 Тим часом, Коли Петро сидів на подвір’ї, до нього підійшла одна з служниць первосвященика й сказала: «Ти також був з Ісусом Ґалилеянином».</p>
<p>70 Та Петро заперечував, мовивши перед усіма: «Я не знаю, про що ти говориш!»</p>
<p>71 Сказавши це, він подався до виходу з подвір’я, та коли ж він підійшов до воріт, його помітила інша жінка й гукнула до всіх: «Цей чоловік був з Ісусом Назаретянином!»</p>
<p>72 І знову Петро заперечив цьому: «Клянуся Господом Всевишнім, Я не знаю Цього Чоловіка!»</p>
<p>73 Але негайно люди, які стояли осторонь підійшли до нього і мовили: «Безперечно, ти один із них, адже твоя вимова виказує тебе».</p>
<p>74 Петро почав божитися та присягатися: «Клянуся Господом Всевишнім, Я не знаю Цього Чоловіка!» І тієї ж миті проспівав півень.</p>
<p>75 І згадав Петро, про що Ісус казав йому: «Перш ніж проспіває півень, ти тричі зречешся Мене». Тоді він пішов геть, гірко ридаючи.</p>

<h4>Розділ 27</h4>
<p>1 Вранці наступного дня всі головні священики разом зі старійшинами зустрілися й прийняли рішення вбити Ісуса.</p>
<p>2 Вони зв’язали Його й повели до прокуратора, щоб передати Його до рук Пилата.</p>
<p>3 На той час Юда, який зрадив Ісуса, побачивши, що Ісуса було оголошено винним, розкаявся у вчиненому й повернув тридцять срібняків головним священикам і старійшинам.</p>
<p>4 Він сказав: «Я згрішив, видавши Невинного на смерть». «Що нам до того? — Відповіли йому. — Це твоя справа!»</p>
<p>5 І він кинув ті срібні гроші у храмі, пішов і повісився.</p>
<p>6 Головні священики, піднявши монети, мовили: «По Закону не годиться класти ці гроші до скарбниці, бо це плата за пролиту кров».</p>
<p>7 Тоді, порадившись, вони придбали на ті гроші шматок землі, що звався Гончарним полем, щоб ховати на ньому чужинців.</p>
<p>8 Ось чому те поле й досі зветься Кривавим Полем.</p>
<p>9 Так збулися слова пророка Єремії: «І взяли вони тридцять срібняків, ціну, що призначили за Нього сини Ізраїля, й віддали їх за Гончарне поле, як Господь указав мені на те». * [( <em>І взяли… на те </em>Див.: <a href='/ukr_umts/38/11/12-13'>Зах. 11:12-13</a> та <a href='/ukr_umts/24/32/6-9'>Єр. 32:6-9</a>. )]</p>
<p>11 Коли Ісус представ перед прокуратором, Пилат спитав Його: «Ти — Цар юдейський?» На що Ісус відповів: «Так, це Я. Але ж ти сам це сказав».</p>
<p>12 А коли головні священики й старійшини почали перед Пилатом звинувачувати Ісуса, Він не вимовив жодного слова.</p>
<p>13 Тоді Пилат знову спитав Його: «Хіба ж Ти не чуєш усі ці звинувачення проти Себе?»</p>
<p>14 Але Ісус і слова не відповів на жодне із звинувачень. І це дуже здивувало Пилата.</p>
<p>15 Кожного року, під час Пасхи, Пилат, за звичаєм, відпускав на волю одного з приречених злочинців, за якого просив народ.</p>
<p>16 На той час у в’язниці сидів відомий злочинець на ім’я Варавва. * [( <em>Варавва </em>У деяких грецьких рукописах він зветься «Ісусом Вараввою». )]</p>
<p>17 Тож, коли зібрався натовп, Пилат запитав: «Кого ви хочете, щоб я відпустив для вас: Варавву чи Ісуса, Який зветься Христом?»</p>
<p>18 Пилат знав, що головні священики і старійшини віддали Ісуса прокуратору, тільки тому, що заздрили Йому.</p>
<p>19 Коли Пилат засідав у суді, його дружина прислала слугу переказати йому: «Ти не повинен нічого робити Цьому невинному, бо я бачила про Нього сон цієї ночі і була засмучена весь день».</p>
<p>20 Але головні священики й старійшини підбурювали натовп просити Пилата звільнити Варавву і засудити Ісуса до страти.</p>
<p>21 І через те, коли правитель запитав усіх: «Кого з цих двох ви хочете звільнити?» Ті відповіли: «Варавву!»</p>
<p>22 Тоді знову Пилат звернувся до них: «Що ж мені робити з Ісусом, Який зветься Христом?» У відповідь натовп загукав: «Розіп’яти Його!»</p>
<p>23 «За що? — Запитав Пилат. — Який на Ньому злочин?» Тоді всі ще дужче загорлали: «Нехай Його розіпнуть на хресті!»</p>
<p>24 Пилат, побачивши, що він нічого не вдіє, і що натовп може вибухнути невдоволенням, узяв трохи води й умив руки перед народом, мовивши: «Я не винен у Його смерті. Вирішуйте самі!» * [( <em>умив руки </em>Пилат зробив це, щоб показати усім, що він не бажав нести відповідальність за те, про що просив народ. )]</p>
<p>25 У відповідь з натовпу вигукнули: «Нехай кров Його буде на нас і наших дітях!»</p>
<p>26 І тоді він відпустив Варавву, а Ісуса наказав побити батогами, та опісля віддав Його на розп’яття.</p>
<p>27 Пилатові воїни відвели Ісуса до палацу, де був правитель, і там зібрався цілий відділ солдат навколо Нього. * [( <em>відділ </em>Приблизно 500-600 чоловік. )]</p>
<p>28 Роздягнувши Його, вони накинули на Нього багряницю, на голову Йому сплели терновий вінок, а в праву руку дали ціпок. Впавши перед Ісусом на коліна, почали глузувати з Нього: «Вітаємо Тебе, Царю Юдейський!»</p>
<p>30 Потім воїни забрали у Ісуса ціпок, та били Його тим ціпком по голові й плювали на Нього.</p>
<p>31 А як скінчили вони знущатися й насміхатися з Ісуса, то зняли з Нього багряницю й, вбравши Ісуса у Його власний одяг, повели на розп’яття.</p>
<p>32 Виходячи з міста, солдати зустріли одного киринеянина на ім’я Симон і примусили його нести хрест, що призначався для Ісуса.</p>
<p>33 Коли ж вони прийшли до місця, що називалося Ґолґофа (це означає «Лобне місце»),</p>
<p>34 то дали Ісусові випити вина, змішаного з жовчю. Та покуштувавши трохи, Він не став його пити. * [( <em>з жовчю </em>Можливо, жовч послабляла біль. )]</p>
<p>35 Розіп’явши Ісуса, воїни, кидаючи жереб, поділили між собою Його вбрання, а потім посідали там стерегти Його.</p>
<p>37 На хресті, над головою Ісуса, солдати прибили дощечку, на якій було написане офіційне звинувачення: «ЦЕ ІСУС, ЦАР ЮДЕЙСЬКИЙ».</p>
<p>38 Разом із Ісусом були розіп’яті ще двоє розбійників: один праворуч, а другий ліворуч від Нього.</p>
<p>39 Проходячи повз, люди лихословили і збиткувалися з Ісуса й, хитаючи головами, промовляли: «Ти ж нахвалявся геть зруйнувати храм і відбудувати знов його за три дні. Тож врятуй хоча б Себе Самого! Якщо Ти насправді Син Божий, то зійди з хреста!»</p>
<p>41 Головні священики разом з книжниками та старійшинами також насміхалися з Ісуса, кажучи:</p>
<p>42 «Він рятував інших, а Себе Самого врятувати не може! Якщо Він насправді є Царем ізраїльським, то нехай Він зараз зійде з хреста, і ми повіримо в Нього.</p>
<p>43 Він вірить у Господа, тож нехай Всевишній зараз врятує Його, якщо Господь Його вподобав. Бо ж Він Сам сказав: „Я — Син Божий”».</p>
<p>44 І навіть двоє злочинців, які були розіп’яті разом з Ісусом, і ті також ображали Його.</p>
<p>45 Опівдні темрява настала на всій землі, і було так аж до третьої години.</p>
<p>46 Біля третьої Ісус голосно закричав: <b>«Елі, Елі, лема савахтані?»</b> Що означає «Боже Мій, Боже Мій, чому Ти покинув Мене?» * [( <a href='/ukr_umts/19/22/1'>Пс. 22:1</a>. )]</p>
<p>47 Деякі з людей, які стояли поруч, почули це й заговорили між собою: «Він кличе Іллю!» * [( <em>Він кличе Іллю </em>Або «Боже Мій». Слово <span>«Елі»</span> гебрейською мовою або <span>«Елої»</span> арамійською, звучало як ім’я «Ілля». Він був відомим пророком приблизно 850 року до Р. Х. )]</p>
<p>48 Один чоловік швидко побіг, намочив губку оцтом і, настромивши її на тростину, дав Ісусові напитися.</p>
<p>49 А інші казали: «Залиш Його! Подивимося, чи прийде Ілля Його рятувати».</p>
<p>50 Ісус іще раз голосно скрикнув і помер. * [( <em>помер </em>Буквально «відпустив Свій дух». )]</p>
<p>51 Тієї ж миті завіса в храмі розірвалася навпіл: від верху й до самого низу — й здригнулася земля, і скелі розкололися.</p>
<p>52 І склепи відкрилися, й багато померлих людей Божих воскресло.</p>
<p>53 І вийшовши зі своїх гробниць після Ісусового воскресіння, вони пішли до святого міста Єрусалиму і явилися багатьом людям.</p>
<p>54 Коли центуріон і всі ті, хто стерегли з ним разом тіло Ісуса, побачили землетрус і все, що сталося, вони дуже перелякалися й мовили: «Цей Чоловік справді був Сином Божим!»</p>
<p>55 Багато жінок спостерігали здалеку за всім, що трапилося. Вони супроводжували Ісуса від самої Ґалилеї й піклувалися про Нього.</p>
<p>56 Серед них були Марія Маґдалена, Марія, мати Якова і Йосипа, та мати Якова і Іоана. * [( <em>Якова і Іоана </em>Буквально «Синів Зеведеєвих». )]</p>
<p>57 Коли настав вечір, прийшов один багач з Ариматеї на ймення Йосип, який теж був учнем Ісуса.</p>
<p>58 З’явившись до Пилата, він попросив віддати йому тіло Ісусове. Тож Пилат наказав воїнам віддати Його Йосипові.</p>
<p>59 Йосип узяв тіло й, загорнувши у чисте лляне полотно, поклав Його до нової гробниці, що сам вирубав у скелі. Потім, прикотивши величезного каменя, він затулив ним вхід до склепу і пішов звідти.</p>
<p>61 Марія Маґдалена та інша Марія залишилися сидіти біля гробниці.</p>
<p>62 Наступного дня після п’ятниці головні священики й фарисеї зустрілися з Пилатом.</p>
<p>63 Вони мовили до прокуратора: «Шановний, ми пригадали, що Той обманщик, ще коли був живий, сказав: „Я воскресну з мертвих через три дні”.</p>
<p>64 Віддай наказ, щоб добре стерегли гробницю, поки не настане третій день, щоб Його учні не могли прийти й викрасти тіло, а тоді казати всім: „Він воскрес із мертвих”. Бо цей останній обман буде ще гірший від першого».</p>
<p>65 Тоді Пилат відповів: «Ви можете взяти вартових. Ідіть і охороняйте, як знаєте».</p>
<p>66 Тож вони пішли стерегти гробницю та запечатали вхід, й залишили коло нього воїнів.</p>

<h4>Розділ 28</h4>
<p>1 Коли минула субота, на світанку, першого дня тижня, Марія Маґдалена з іншою Марією прийшли подивитися на гробницю, де було поховано Ісуса.</p>
<p>2 У цей час стався великий землетрус, бо Ангел Господній спустився з неба та, підійшовши до скелі, відкотив каменя і сів на нього.</p>
<p>3 Поява Ангела була немов сяйво і спалахи блискавиці, а вбрання його було білосніжне.</p>
<p>4 Сторожа ж від страху перед Ним так тремтіла, що всі стали немов мерці.</p>
<p>5 І тоді Ангел мовив до жінок: «Не бійтеся! Я знаю, що ви шукаєте Ісуса, Який був розіп’ятий на хресті.</p>
<p>6 Однак Його тут зараз немає, бо Він воскрес із мертвих, так, як Він і передрікав. Ідіть і погляньте на те місце, де було тіло Його, а тоді мерщій рушайте до міста й розкажіть Його учням, що Ісус воскрес із мертвих і йде до Ґалилеї поперед них, і що вони Його там побачать. Запам’ятайте все, що я вам сказав».</p>
<p>8 Тоді жінки, швидко вийшовши з гробниці, охоплені страхом, але з великою радістю, побігли сповістити про все Його учнів.</p>
<p>9 Тож раптом їх перестрів Сам Ісус і сказав: «Вітаю вас!» Вони підійшли до Нього, впали до ніг Його і поклонилися.</p>
<p>10 І звернувся Ісус до них, кажучи: «Не бійтеся. Йдіть і накажіть учням Моїм, щоб ішли до Ґалилеї. Вони Мене там побачать». * [( <em>учням </em>Буквально «братам». )]</p>
<p>11 Доки жінки йшли, дехто з воїнів зі сторожі дісталися до міста раніше й розповіли головним священикам про все, що сталося.</p>
<p>12 Порадившись із старійшинами, ті вирішили дати воїнам багато грошей, наказавши: «Розповідайте всім, що учні Ісуса прийшли вночі й викрали Його тіло, поки ви спали.</p>
<p>14 А якщо ця чутка дійде до правителя, то ми його переконаємо, домовимося з ним, а вас врятуємо від неприємностей».</p>
<p>15 Тоді воїни, взявши гроші, зробили так, як їм звеліли. І ця чутка поширилася поміж юдеїв й існує досі.</p>
<p>16 Одинадцять учнів пішли до Ґалилеї, до гори, куди казав їм прийти Ісус.</p>
<p>17 Побачивши Його, вони вклонилися, але дехто з них засумнівався, чи справді це Ісус?</p>
<p>18 Тоді, підійшовши до апостолів, Ісус промовив до них: «Мені дана вся влада на небі й на землі.</p>
<p>19 Тож йдіть і зробіть Моїми учнями й послідовниками всі народи, охрестивши їх в ім’я Отця і Сина і Святого Духа,</p>
<p>20 і навчіть їх виконувати все те, що Я вам заповідав. І будьте впевнені — Я завжди буду з вами, аж до кінця світу».</p>


