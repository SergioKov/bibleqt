<h2>Йоїла</h2>
<h4>Розділ 1</h4>
<p>1 Слово Господа, що було Йоїлові, синові Петуїла:</p>
<p>2 «Старійшини почуйте це! Послухайте, всі люди краю! Чи так було колись за ваших днів чи за життя батьків ваших? Ні!  </p>
<p>3 Розкажіть про це дітям своїм, а діти хай своїм розкажуть дітям, а їхні діти — всім прийдешнім поколінням.  </p>
<p>4 Все, що летуча сарана лишила, то гусінь-сарана пожерла, усе, що гусінь-сарана лишила, стрибуча сарана пожерла, а що стрибуча сарана лишила, нищівна сарана пожерла. * [( <em>сарана </em>Комахи, схожі на коників, які дуже швидко пожирають врожай. Тут, можливо, Йоїл має на увазі ворожі юрмища. <em>нищівна… пожерла </em>Йоїл має на увазі те, що сарана прийде хвилями: що одна хвиля не зжерла, то інша дожирає. )]</p>
<p>5 Прокиньтеся, п’яні лідери, плачте й голосіть, ви, хто вином солодким впивається, бо скінчилося воно, більше не скуштувати вам його.  </p>
<p>6 Народ могутній, незліченний вдерся в край мій. У нього зуби, наче зуби лева, у нього ікла, наче у левиці ікла.  </p>
<p>7 Спустошення вони принесли в виноградник мій, перетворили фіґові дерева на обрубки, вони кору з них облупили, викинувши геть, і зробили білими галузки.  </p>
<p>8 Голоси, мов наречена, вбрана у вереття, над своїм померлим нареченим. * [( <em>вереття </em>Традиційний грубий одяг, який носили в жалобі. )]</p>
<p>9 Офіри й ливні жертви зникли з храму. Священики, Господні слуги, тужать.  </p>
<p>10 Поля спустошено і висушено землю. Бо збіжжя спустошене, і висохло молоде вино, олія свіжа вийшла вся.  </p>
<p>11 Сумуйте, хлібороби, голосіть, винороби, за ячменем та пшеницею, адже згнило у полі жниво.  </p>
<p>12 І лози виноградні зів’яли й фіґові дерева. Гранати, навіть пальми й яблуні — усі дерева повсихали в полі. І справді, всохла радість між людьми.  </p>
<p>13 Священики, вберіться у вереття й голосіть, тужіть усі, хто служить при вівтарі. Ввійдіть, слуги мого Бога, ніч перебудьте у веретті, бо хлібні жертви й ливні жертви вже не принесуть до храму Бога вашого.  </p>
<p>14 Призначте піст, усю громаду скличте, зберіть старійшин і усіх людей до храму Господа Бога вашого, й до Господа взивайте.  </p>
<p>15 Сумний то буде день, бо наближається вже день Господній. Він прийде, як могутня руїна від Всевишнього. * [( <em>день Господній </em>Час перемоги Господа над Його ворогами, день, коли Бог покарає всіх, хто чинив зло. )]</p>
<p>16 На ваших очах пропала вся їжа, а щастя і радість зникли з Божої оселі.  </p>
<p>17 Ми посіяли насіння, але воно всохло під землею. Покинуто комори, розвалилися стодоли, бо зів’яло збіжжя.  </p>
<p>18 А як реве худоба! Довкола никають стада, бо їм немає пасовиська, овець отари й ті вмирають. * [( <em>вмирають </em>Або «несуть покарання», чи «страждають». )]</p>
<p>19 О Господи, до Тебе я взиваю, бо зжер вогонь пасовиська в пустелі, спалило полум’я усі дерева в полі.  </p>
<p>20 Навіть звірі польові, і ті потребують Твоєї допомоги, адже потоки всохли, вогонь пожер всі пасовиська у пустелі».  </p>

<h4>Розділ 2</h4>
<p>1 На сполох бийте на горі Моїй святій! Гукайте голосно на цій Святій горі Моїй! Нехай всі люди краю затремтять, бо йде Господній день, він близько. * [( <em>горі Моїй святій </em>Тобто «Сіоні». )]</p>
<p>2 І буде він днем темряви і мороку, днем темних й чорних хмар. Немов пітьма, яка вкриває гори, незлічене й могутнє військо. Одвіку ще такого не було, й ніколи більш не буде.  </p>
<p>3 Юрмища зруйнують країну, як вогонь усепожираючий: земля попереду, немов той сад Едему, позаду — геть спустошена пустеля, й нікому не уникнути цього.  </p>
<p>4 Вони схожі на коней, скачуть, мов бойова кіннота.  </p>
<p>5 Послухайте, як гуркочуть вони, наче колісниці, стрибаючи по верхівках гір, немов гуготіння вогню, що стерню пожирає, неначе лаштується військо могутнє до битви.  </p>
<p>6 Народи від жаху тремтять перед нею, обличчя кожне сполотніло від страху.  </p>
<p>7 Ці воїни кидаються в бій, та швидко на стіни лізуть. Вони вперед несхибно крокують, з путі свого ніхто з них не зверне.  </p>
<p>8 Жодний солдат не штовхне того, хто поруч, простує кожний з них своїм шляхом. Хтось упаде з них, вражений стрілою, та інші не спиняють біг.  </p>
<p>9 Вони вриваються у місто, вилазячи на мури, вони вдираються в оселі, крізь вікна лізуть, наче крадії.  </p>
<p>10 Земля трясеться перед ними, і небеса тремтять, затьмарюються сонце й місяць, й зірки перестають світити.  </p>
<p>11 Господь підносить голос перед військом, адже велике Його військо, могутнє справді, воно виконує Його накази. Великий день Господній і страшний! Нікому подужати його не вдасться!  </p>
<p>12 «Але й тепер, — Господь говорить, — до Мене поверніться серцем всім, з постом, плачем і голосінням.  </p>
<p>13 Серце роздеріть своє, а не вбрання». До Господа, до Бога вашого верніться, бо Він благий, і милосердний Він, терплячий і величний у любові, готовий кару переглянути для вас. * [( <em>Серце роздеріть… вбрання </em>Люди роздирали одяг в ознаку суму, але тут Господь закликає людей тужити й сумувати з-за гріхів, які вони накоїли. )]</p>
<p>14 Хто знає? Може Всевишній передумає, і дасть Своє благословення вам офіри й ливні жертви Йому принести.  </p>
<p>15 Сурміть у сурму на Сіоні! Призначте піст! Скликайте зібрання!  </p>
<p>16 Людей зберіть! Призначте урочисте зібрання! Зберіть старійшин, немовлят, дітей покличте! Нехай вийде зі свого покою молодий, хай молодиця вийде з-під запони.  </p>
<p>17 Нехай священики, Господні слуги, ридають між жертовником і ґанком. Хай кажуть: „Змилуйся Ти над Своїм народом. Не дай над власністю Твоєю глузувати і збиткуватися народам іншим, говорячи: „Де ж той їхній Бог?”» * [( <em>між жертовником і ґанком </em>Або «у всьому храмі». <em>власністю Твоєю </em>Або «Твоїм народом». )]</p>
<p>18 Тоді Господь розгнівався за край Свій, і до свого народу співчуття відчув Господь.  </p>
<p>19 Господь сказав тоді народу: «Ось посилаю Я вам збіжжя, молоде вино й олію, і ви насититеся. Більше не дозволю наругою вам бути серед народів.  </p>
<p>20 Від вас далеко Я зашлю північне військо. Зашлю його в сухі й спустошені краї, передовий загін зашлю за Мертве море, а задню охорону — за Середземне море. І сморід їхній піднесеться вгору, підніметься бридкий той дух, бо так багато скоїли вони лихого. * [( <em>північне військо </em>Військо Вавилона, а також інші загарбники нападали на Ізраїль з півночі. )]</p>
<p>21 Не бійся, земле! Радуйся і веселись, адже Господь зробив великі справи!  </p>
<p>22 Не бійтеся, тварини дикі, бо зазеленіють пасовиська у пустелі, дерева принесуть плоди, смоква й лоза дадуть врожай добірний.  </p>
<p>23 Сіону діти, веселіться і радійте, бо Господь пошле вам дощ в ознаку щедрості Своєї: і ранній дощ, і пізній, як Він і робив раніше.  </p>
<p>24 Токи наповняться зерном, олія й молоде вино переливатимуться через верх із діжок.  </p>
<p>25 Я відшкодую вам за ті роки, що їх пожерла гусінь-сарана, стрибуча сарана, нищівна сарана і сарана летуча — Моє велике військо, що проти вас послав Я. * [( <em>гусінь-сарана… летуча </em>Див.: <a href='/ukr_umt/29/1/4'>Йоїл. 1:4</a>. )]</p>
<p>26 Ви їстимете і насититеся, й хвалити будете ім’я Господа вашого Бога, бо диво Він для вас зробив. Народ Мій більш ніколи принижений не буде.  </p>
<p>27 І знатимете ви, що Я в Ізраїлі живу, що Я Господь, ваш Бог, і іншого немає. І Мій народ ніколи більш принижений не буде. Господь наділить увесь народ духом Своїм.  </p>
<p>28 Я після цього виллю Дух Мій на усіх людей, пророкуватимуть сини і дочки ваші. Сни будуть снитися старійшинам, а ваші юнаки найкращі бачитимуть з’яви.  </p>
<p>29 Навіть на ваших слуг Я виллю Дух Мій у ті дні.  </p>
<p>30 Явлю Я дива в небі й на землі: кров, полум’я, і стовпи диму.  </p>
<p>31 На пітьму сонце обернеться, а місяць — на кров перед тим, як прийде день Господній великий і страшний!  </p>
<p>32 І кожен, хто на Сіоні та в Єрусалимі ім’я Господнє призове, спасеться. Поміж врятованими будуть ті, кого Господь покликав». * [( <em>ім’я Господнє призове </em>Або «хто покладається на Бога», чи «хто просить Бога про допомогу». )]</p>

<h4>Розділ 3</h4>
<p>1 Всевишній говорить: «В ті дні, в той час, Я відновлю Юдеї та Єрусалима процвітання,</p>
<p>2 зберу докупи всі народи й приведу їх до долини Єгошафата. І там народи приведу до суду, за Мій народ, за Мою спадщину — Ізраїль, адже вони розвіяли Ізраїль між народів і край Мій поділили. * [( <em>долини Єгошафата </em>«Єгошафат» означає «Господь судить». Йоїл говорить, що Господь судитиме народи. )]</p>
<p>3 Вони за жеребом ділили Мій народ, міняли хлопця на розпусницю, дівчину ж продавали за вино, яке пили.</p>
<p>4 І що ви Мені, Тире, Сидоне, і вся филистимська земле? Чи ви за щось намагаєтеся Мені відплатити? Якщо помститись намагаєтесь, відплату вашу та й на вашу ж голову Я хутко оберну. * [( <em>І… Мені </em>Або «ви для Мене неважливі». )]</p>
<p>5 Ви те забрали, що є золотом і сріблом Моїм, ви занесли мої найдорогоцінніші скарби до храмів своїх. * [( <em>храмів </em>Тобто «храмів лжебогів». )]</p>
<p>6 Ви продали дітей Юди й дітей Єрусалима грекам, так далеко заславши їх від їхньої рідної землі.</p>
<p>7 Начувайтесь, Я підніму їх із місць, куди їх продано, і відплату вашу оберну на ваші голови.</p>
<p>8 Я продам синів і дочок ваших у руки дітей Юдеї, а вони їх продадуть севійцям, далекому народу». Так казав Господь. * [( <em>севійці </em>Народ, який мешкав у Аравійській пустелі. )]</p>
<p>9 Оголосіть усім народам: «Готуйтесь до війни! Збудіть бійців! Хай воїни усі у бій вступають.  </p>
<p>10 І перекуйте на мечі плуги, серпи — на списи. Нехай найслабший скаже: „Я — могутній боєць”.  </p>
<p>11 Усі народи навкруги, поспішайте на допомогу, збирайтеся докупи! Веди, Господи, Своїх бійців!  </p>
<p>12 Нехай народи будуть наготові, прийдуть в долину Єгошафата. Бо там судити сяду Я усі навколишні народи.  </p>
<p>13 Змахніть серпом, адже жнива поспіли. Ідіть, топчіть, бо винодавильня вже повна. Вино вже через вінця ллється, бо їхнє зло — велике! * [( <em>жнива поспіли </em>Тобто «прийшов час суду». )]</p>
<p>14 За натовпом юрба зібралась, бо вже близький день вироку Господнього, який Він винесе у Долині Рішення. * [( <em>Долині Рішення </em>Ця назва співзвучна з «Долиною Суду». )]</p>
<p>15 Сонце й місяць затьмаряться, згаснуть зірки.  </p>
<p>16 Реве Господь з Сіону й гримить з Єрусалима, здригаються земля і небеса. Але Господь буде притулком для Свого народу, твердинею для дітей Ізраїлю.  </p>
<p>17 Тож знатимете ви, що Я, Господь ваш Бог, живу Я на Сіоні, на Моїй Святій горі. Святим Єрусалим Мій буде, і через нього ворог більше не пройде.  </p>
<p>18 Тоді поллється з гір вино солодке, а пагорби тектимуть молоком. Усі яри Юдеї потечуть водою, і джерело проб’ється з храму Господа, зросить долину Шиттим.  </p>
<p>19 Єгипет стане пусткою, а Едом — пустим, безлюдним краєм, то за жорстокість до дітей Юдеї, бо в землях своїх вони безвинну кров пролили.  </p>
<p>20 Юдея буде людною повік, народ буде жити в Єрусалимі із покоління в покоління.  </p>
<p>21 Хіба лишу Я непокараним кровопролиття? Я не лишу його без покарання». Господь буде вічно жити на Сіоні!  </p>


