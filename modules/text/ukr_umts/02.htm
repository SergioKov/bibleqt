<h2>Вихід</h2>
<h4>Розділ 1</h4>
<p>1 Ось імена Ізраїлевих синів, що подалися до Єгипту з Яковом, кожен зі своєю родиною:</p>
<p>2 Рувим, Симеон, Левій та Юда,</p>
<p>3 Іссаха́р, Завулон та Веніамин,</p>
<p>4 Дан, Нафталі, Ґад і Ашер.</p>
<p>5 Усіх нащадків Якова було сімдесят чоловік; а Йосип (один з дванадцяти синів) уже був в Єгипті.</p>
<p>6 З часом Йосип, усі його брати, і все те покоління померли.</p>
<p>7 Та Ізраїлеві сини були плодючі, й кількість їх надзвичайно зросла. Вони стали чисельні й могутні, тож заповнили всю ту землю.</p>
<p>8 Та от у Єгипті почав царювати новий фараон, який не знав Йосипа.</p>
<p>9 І мовив він до свого народу: «Народ синів Ізраїлевих чисельніший і могутніший від нас.</p>
<p>10 Тож треба повестися з ними мудро, щоб вони не могли множитися, і якщо трапиться війна, вони пристануть до наших ворогів, боротимуться проти нас і підуть з нашої землі».</p>
<p>11 Отже, Єгиптяни поставили над Ізраїльтянами наглядачів, щоб ті гнобили їх тяжкою працею, примусивши побудували фараонові міста-комори Питом і Рамзес.</p>
<p>12 І що більше Єгиптяни пригноблювали Ізраїльтян, то більше ті множились і зростали. І почали вони тоді боятися народу Бога живого.</p>
<p>13 І завалили ізраїльтян іще тяжчою працею.</p>
<p>14 І зробили єгиптяни їхнє життя гірким від тяжкої праці: вапно та цегла, праця в полі — всі роботи, що вони виконували для гнобителів, були тяжкі.</p>
<p>15 І сказав єгипетський цар двом єврейським повитухам, яких звали Шифра та Пуа: * [( <em>єврейським </em>Або «ізраїльським». Також може йтися про «нащадків Евера» (див.: <a href='/ukr_umts/2/10/25-31'>Вих. 10:25-31</a>) або «народ, який мешкав за Євфратом». Також див.: <a href='/ukr_umts/2/1/19'>Вих. 1:19</a>. )]</p>
<p>16 «Коли допомагатимете єврейським жінкам під час пологів, глядіть, якщо буде хлопчик, то вбийте його, а якщо дівчинка, то нехай живе».</p>
<p>17 Однак повитухи були богобоязні, то не зробили так, як єгипетський цар їм наказав, та лишали хлопчиків живими. * [( <em>богобоязні </em>Тобто «вірили в Бога» або «поважали Його». Також див.: <a href='/ukr_umts/2/1/20-21'>Вих. 1:20-21</a>. )]</p>
<p>18 І покликав єгипетський цар повитух і запитав: «Чому ви так зробили й лишили хлопчиків живими?»</p>
<p>19 Та повитухи відповіли фараонові: «Через те, що єврейські жінки міцніші, ніж єгиптянки, тому вони завжди народжують раніше, ніж повитуха приходить до них».</p>
<p>20 Оскільки повитухи боялися Бога й спасли багато Ізраїльтян, </p>
<p>21 то Він влаштував їхні родини, а народ примножився й дуже зміцнів.</p>
<p>22 Наказав тоді фараон усьому своєму народові таке: «Кожного народженого хлопчика кидайте до Нілу, а кожну дівчинку лишайте живою».</p>

<h4>Розділ 2</h4>
<p>1 Один чоловік з Левієвого дому взяв за себе Левієву дочку. * [( <em>Левієву дочку </em>Або «жінку з Левієва коліна». Також див.: <a href='/ukr_umts/2/6/20'>Вих. 6:20</a>; <a href='/ukr_umts/4/26/59'>Числ. 26:59</a>. )]</p>
<p>2 Жінка завагітніла й народила сина. І побачивши, який він гарненький, переховувала його три місяці.</p>
<p>3 Коли вже вона не могла його переховувати, то взяла для нього кошик і вимастила його смолою та дьогтем. Тоді, поклавши хлопчика в кошик, поставила його в очереті на узбережжі Нілу.</p>
<p>4 А його сестра стала віддалік і спостерігала, що буде з ним.</p>
<p>5 На той час до Нілу вийшла купатися фараонова дочка, а її служниці ходили берегом річки. Побачивши кошик в очереті, вона послала служницю взяти його.</p>
<p>6 Відкривши його, фараонова дочка побачила дитину. Дитина плакала, і вона зглянулася на неї, подумавши: «Це одне з єврейських немовлят». * [( <em>єврейських </em>Або «ізраїльських». Також див.: <a href='/ukr_umts/2/2/7'>Вих. 2:7</a>, <a href='/ukr_umts/2/2/11'>11</a>, <a href='/ukr_umts/2/2/13'>13</a>. )]</p>
<p>7 Сестра його спитала фараонову дочку: «Може, мені піти й покликати когось із єврейських жінок, щоб вигодували тобі дитину?»</p>
<p>8 Фараонова дочка сказала їй: «Іди». І пішла дівчина, й покликала матір немовляти.</p>
<p>9 Фараонова дочка й каже їй: «Візьми цю дитину й годуй її для мене, а я платитиму тобі». Жінка взяла немовля й годувала його.</p>
<p>10 Коли хлопчик підріс, вона привела його до фараонової дочки, і він став їй за сина. І назвала вона його Мойсеєм, сказавши: «Я витягла його з води». * [( <em>Я… з води </em>«Мойсей» єгипетською мовою звучить подібно як до слова «мати», так і до слів «врятований з води». )]</p>
<p>11 На той час, коли Мойсей подорослішав, він пішов і побачив тяжку працю своїх братів-євреїв. Одного разу, помітивши, як єгиптянин б’є єврея, одного з його братів,</p>
<p>12 Мойсей озирнувся навколо, і пересвідчившись, що нікого нема, убив єгиптянина і сховав його в піску.</p>
<p>13 Вийшов Мойсей наступного дня і, побачивши як б’ються два єврея, звернувся він до кривдника: «Навіщо б’єш свого ближнього?»</p>
<p>14 А той каже: «Хто поставив тебе начальником і суддею над нами? Чи ти й мене надумав убити, як учора вбив єгиптянина?» Мойсей злякався й подумав: «Певно, це стало відомо». * [( <em>учора </em>Ці слова наведені виключно у давньогрецькому тексті. )]</p>
<p>15 Довідавшись про це, фараон шукав Мойсея, щоб стратити його. Мойсей же втік від фараона й зупинився в землі Мидіанській. Він поселився біля криниці.</p>
<p>16 У мидіанського священика було сім дочок. Вони прийшли набрати води, щоб наповнити ринви й напоїти батькових овець.</p>
<p>17 Та прийшли вівчарі й повідганяли їх. Тоді встав Мойсей, захистив дівчат і напоїв їхніх овець.</p>
<p>18 Коли прийшли вони до свого батька Реуела, він спитав їх: «Чому ви так швидко повернулися сьогодні?» * [( <em>Реуел </em>Його також звали «Єтрою». )]</p>
<p>19 Дочки відповіли: «Якийсь єгиптянин урятував нас від вівчарів, набрав води для нас і напоїв овець».</p>
<p>20 Реуел сказав своїм дочкам: «То де ж він? Чому ви залишили чоловіка самого? Запросіть його поїсти».</p>
<p>21 Мойсей погодився залишитися в того чоловіка, а він віддав за Мойсея свою дочку Циппору.</p>
<p>22 Вона народила сина й назвала його Ґершомом, бо Мойсей сказав: «Я був зайдою в чужій землі». * [( <em>Ґершом </em>Ім’я «Ґершом» походить від слів «чужинець» і «там». )]</p>
<p>23 Минуло багато часу, і єгипетський фараон помер. Діти Ізраїлеві стогнали від тяжкої праці й голосили. І їхнє благання про допомогу дійшло до Бога.</p>
<p>24 І почув Бог їхній стогін, і згадав про свою Угоду з Авраамом, Ісааком та Яковом.</p>
<p>25 Бог бачив дітей Ізраїлевих, Бог знав їхнє становище.</p>

<h4>Розділ 3</h4>
<p>1 Мойсей пас овець у свого тестя Єтра, мидіанського священика. Одного дня погнав він овець на дальній край степу, і прийшов до гори Божої Хорев. * [( <em>Єтро </em>Його також звали «Реуелом».<br><em>Хорев </em>Тобто «Синай». )]</p>
<p>2 І Ангел Господній явився йому в язиках полум’я всередині куща. Подивився він і побачив, що кущ палає вогнем, та не згорає.</p>
<p>3 Мойсей подумав: «Підійду й погляну на це дивне видовище, велике диво, чому це кущ не згорає».</p>
<p>4 Коли Господь побачив, що той обійшов, щоб подивитися ближче, Бог покликав його з куща і сказав: «Мойсею, Мойсею». Той відповів: «Ось я».</p>
<p>5 Він промовив: «Не підходь ближче. Скинь сандалі з ніг, бо місце, де ти стоїш, — це свята земля».</p>
<p>6 І ще Він мовив: «Я Бог батька твого, Бог Авраама, Бог Ісаака і Бог Якова». Мойсей сховав обличчя, оскільки боявся поглянути на Бога.</p>
<p>7 Господь сказав: «Я добре бачив лихо народу Мого в Єгипті й чув його волання через гнобителів. Я знаю про їхні страждання.</p>
<p>8 Тож Я зійшов, щоб визволити їх від єгиптян і вивести з цієї землі до землі гарної і просторої, до землі, де молоко тече й мед, до місця, де живуть ханаанці, хиттити, аморійці, перизійці, хивійці та євусити. * [( <em>до землі… просторої </em>Або «до землі, де немає турбот». )]</p>
<p>9 І от плач дітей Ізраїлевих дійшов до Мене, і Я побачив, як єгиптяни гноблять їх.</p>
<p>10 Іди ж, Я посилаю тебе до фараона, щоб ти зміг вивести Мій народ, дітей Ізраїлевих, з Єгипту».</p>
<p>11 Мойсей звернувся до Бога: «Хто я такий, що маю йти до фараона й вивести дітей Ізраїлевих з Єгипту?»</p>
<p>12 І сказав Бог: «Я буду з тобою. Це буде знаком того, що Я посилаю тебе. Коли ти виведеш людей з Єгипту, то помолитеся Богу на цій горі».</p>
<p>13 Мойсей запитав: «Коли я піду до Ізраїлевих дітей і скажу їм: „Бог пращурів ваших послав мене до вас”. Коли ж вони спитають мене: „Як Його ім’я?” — то що я їм скажу?» Бог відповів: «Я Той, Хто Є». І сказав Він: * [( <em>Я Той, Хто Є </em>Див.: «Ягве». )]</p>
<p>14 «Ось що кажи Ізраїлевим дітям: „Господь послав мене до вас”».</p>
<p>15 І ще Бог сказав Мойсею: «Ось що скажи Ізраїлевим дітям: „Ягве, Бог ваших пращурів, Бог Авраама, Бог Ісаака і Бог Якова послав мене до вас”. Це навіки Моє ім’я, нагадування для кожного покоління.</p>
<p>16 Йди й збери всіх старійшин Ізраїлевих і скажи їм: „Господь Бог ваших батьків явився мені, Бог Авраама, Ісаака та Якова, і сказав: „Я звернув увагу на вас і на те, що чинять із вами в Єгипті.</p>
<p>17 Я вирішив вивести вас із бідування єгипетського до землі Ханаанської, хиттитської, аморейської, перизійської, хивійської та євуситської, до землі, що тече молоком і медом”.</p>
<p>18 Вони слухатимуть тебе. Тоді ти й Ізраїлеві старійшини підете до єгипетського царя і скажете йому: „Ягве, Бог євреїв, зустрівся з нами. Тож дозволь нам піти у триденний похід до пустелі, щоб ми могли принести жертву Ягве, нашому Богові”. * [( <em>євреїв </em>Або «ізраїльтян». Також див.: <a href='/ukr_umts/2/3/22'>Вих. 3:22</a>. )]</p>
<p>19 Та Я знаю, що єгипетський цар не дозволить вам іти, хіба що змусити силою.</p>
<p>20 І простягну Я руку, щоб ударити Єгипет усіма Моїми дивами, що чинитиму в ньому. І після того він відпустить вас.</p>
<p>21 Я обдарую цих людей ласкою єгиптян. Тож, коли йтимете, то не підете з порожніми руками.</p>
<p>22 Кожна жінка попросить у своєї сусідки або ж у того, хто мешкає в її домі, золоті й срібні коштовності та вбрання. Ви вберете своїх синів та дочок у нього та й обберете Єгипет”».</p>

<h4>Розділ 4</h4>
<p>1 Мойсей відповів таке: «А якщо вони не повірять мені й не слухатимуть мене? Якщо скажуть, що не являвся мені Господь?» * [( <em>Господь </em>Або «Ягве». Див.: «Ягве». )]</p>
<p>2 Господь мовив до нього: «Що це у тебе в руці?» Мойсей відповів: «Ціпок».</p>
<p>3 Той каже: «Кинь його на землю». То він кинув ціпок на землю, і перетворився він на гадюку. Мойсей утік від неї.</p>
<p>4 І сказав Господь Мойсею: «Простягни руку і вхопи її за хвіст». Коли той простяг руку і вхопив її, вона знову перетворилася на ціпок у його руці.</p>
<p>5 «Це щоб вони змогли повірити, що Господь Бог батьків їхніх, Бог Авраама, Ісаака та Якова, явився тобі, —</p>
<p>6 знову мовив до нього Господь, — засунь руку собі за пазуху». Засунув він руку за пазуху. Коли ж вийняв її, то рука стала білою, мов сніг, від прокази. * [( <em>проказа </em>У євреїв також могло означати «різноманітні види шкіряних захворювань». )]</p>
<p>7 Господь сказав: «Засунь знову руку за пазуху». Той знову засунув руку собі за пазуху. Як вийняв він її з-за пазухи, вона зцілилася, стала такою ж, як і все тіло.</p>
<p>8 «Отже, якщо вони не повірять тобі або знехтують першим знаменням, то зможуть повірити другому.</p>
<p>9 Якщо ж вони не повірять навіть цим двом знаменням або не послухаються тебе, то візьми трохи води з Нілу й вилий її на землю. Вода, що ти візьмеш із Нілу, перетвориться на землі на кров», — сказав Господь.</p>
<p>10 Мойсей мовив Господу: «Змилуйся, Господи. Я ніколи не був красномовний: ні в минулому, ні тоді, як Ти мовив до мене, бо я неквапливий і недорікуватий». * [( <em>Я ніколи… красномовний </em>Або «Я заїкаюся». )]</p>
<p>11 І сказав йому Господь: «Хто дав людині уста або зробив людину німою, глухою, кривою чи сліпою? Хіба не Я, Господь?</p>
<p>12 А тепер іди. Я буду з тобою, коли говоритимеш. Я навчу тебе, що казати».</p>
<p>13 Та Мойсей відповів: «Змилуйся, Господи. Пошли когось іншого».</p>
<p>14 Розлютився Господь на Мойсея і мовив: «Чи не твій то брат Аарон, левит? Я знаю, він уміє добре говорити. Він і сам уже йде тобі назустріч. А коли побачить тебе, то всім серцем зрадіє.</p>
<p>15 Ти можеш вкласти слова йому в уста. Я буду з тобою і з ним, коли ви будете говорити. Я навчу вас, що робити.</p>
<p>16 І він говоритиме за тебе з людьми. Він буде твоїми устами, а ти будеш йому Богом.</p>
<p>17 Візьми собі в руку цей ціпок, яким творитимеш знамення».</p>
<p>18 Мойсей повернувся до свого тестя Єтра і сказав йому: «Дозволь мені повернутися до моєї родини, що в Єгипті, подивитися, чи ще живі вони». Єтро відповів: «Іди з миром».</p>
<p>19 І сказав Господь Мойсеєві в землі Мидіанській: «Повертайся до Єгипту, бо мертві всі ті, хто зазіхав на твоє життя».</p>
<p>20 І взяв Мойсей свою дружину і своїх дітей, посадив їх на віслюка та й повернувся до Єгипту. Він також узяв Божий ціпок із собою.</p>
<p>21 Господь сказав Мойсеєві: «Коли повернешся до Єгипту, гляди, всі дива, що Я вклав у руку твою, здійсни перед фараоном. Як на Мене, то Я зроблю черствим серце його, так що він не відпустить людей.</p>
<p>22 Ти скажеш фараонові, що говорить Господь: „Ізраїль — мій первісток.</p>
<p>23 Тож кажу тобі, відпусти Мого сина, щоб він зміг служити Господу Всевишньому! Але якщо ти відмовишся відіслати його, то Я вб’ю твого первістка”».</p>
<p>24 Тож в дорозі на ночівлі Господь зустрів Мойсея і намагався вбити. * [( <em>вбити </em>Або можливо «намагався обрізати». )]</p>
<p>25 Та Циппора взяла кам’яний ніж, обрізала крайню плоть свого сина й торкнулася нею ніг його. Вона мовила: «Ти мій наречений по крові».</p>
<p>26 І Він простив Мойсея, коли вона сказала, що Мойсей був «наречений по крові», маючи на увазі обрізання.</p>
<p>27 Господь сказав Ааронові: «Йди назустріч Мойсею в пустелі». І той пішов і зустрів його на Божій горі, й поцілував його. * [( <em>на Божій горі </em>Або «горі Хорев». )]</p>
<p>28 Мойсей переказав Ааронові всі слова Господа, Який послав його, і про всі знамення, що Він заповідав йому.</p>
<p>29 І пішли Мойсей з Аароном, і зібрали всіх старійшин ізраїльського народу.</p>
<p>30 Аарон переказав усі слова, що Господь мовив Мойсею. Потім той здійснив дива на очах у людей.</p>
<p>31 І люди повірили. Та почувши, що Господь навідався до дітей Ізраїля, і пересвідчившись на власні очі, вони вклонилися.</p>

<h4>Розділ 5</h4>
<p>1 Потім Мойсей і Аарон й сказали фараону: «Так мовить Господь, Бог Ізраїлю: „Відпусти Мій народ, щоб він міг відсвяткувати на Мою честь у пустелі”». * [( <em>Господь </em>Або «Ягве». Див.: «Ягве». )]</p>
<p>2 Але фараон відповів: «Хто такий Господь, що я маю слухати Його й відпустити Ізраїль? Я не знаю Господа й не відпущу народ цей».</p>
<p>3 Вони тоді кажуть: «Бог євреїв зустрівся з нами. Дозволь нам піти у триденну путь у пустелю, щоб ми змогли принести жертву Господу, нашому Богові, щоб Він не вразив нас чумою чи мечем». * [( <em>євреїв </em>Або «ізраїльтян». Також див.: <a href='/ukr_umts/2/5/14'>Вих. 5:14</a>, <a href='/ukr_umts/2/5/15'>15</a>, <a href='/ukr_umts/2/5/19'>19</a>. )]</p>
<p>4 Та єгипетський цар сказав їм: «Мойсею та Аароне, чому ви відвертаєте людей від їхньої роботи. Вертайтеся до ваших клопотів.</p>
<p>5 Народ цієї землі такий чисельний, а ви примушуєте їх покинути роботу».</p>
<p>6 І фараон наказав наглядачам за людьми і їхнім старшим:</p>
<p>7 «Не давайте більше людям соломи для виготовлення цегли, як раніше. Нехай ідуть і збирають солому для себе самі.</p>
<p>8 А ви вимагайте від них ту ж кількість цегли, що вони виробляли раніше. Її не повинно бути менше, бо всі Євреї ледарі. Тому й репетують: „Ходімо принесемо жертву нашому Богові”.</p>
<p>9 Тож нехай праця людей буде тяжкою, щоб вони займалися нею, а не звертали увагу на брехню».</p>
<p>10 Тож наглядачі та старші повиходили й сказали народу: «Так каже фараон: „Я не даватиму вам більше соломи.</p>
<p>11 Ідіть і збирайте солому де знайдете, але знайте, що норму вашу ніскільки не зменшено”».</p>
<p>12 І порозходилися люди по всій єгипетській землі, шукаючи стерню замість соломи.</p>
<p>13 Наглядачі підганяли їх, кажучи: «Виконуйте щоденну норму, як і тоді, коли мали солому».</p>
<p>14 Фараонові наглядачі поставили над ними старших з ізраїльтян, і їх били, примовляючи: «Чому ви не виконали свою норму, як раніше?»</p>
<p>15 Ізраїльські старші прийшли й звернулися до фараона: «Чому ти так ставишся до своїх слуг?</p>
<p>16 Соломи не дають твоїм слугам, а кажуть: „Виробляйте цеглу”. Твоїх слуг побито, але це вина твоїх власних людей».</p>
<p>17 Той відповів: «Ви ледацюги, тому й кажете: „Ходімо принесемо жертву Господу”.</p>
<p>18 А зараз йдіть до роботи! Не дадуть вам соломи, а потрібну кількість цегли мусите виробити».</p>
<p>19 І побачили євреї-десятники, що потрапили в біду, почувши: «Ви не повинні зменшувати щоденної кількості цегли».</p>
<p>20 Вийшовши від фараона, вони зустріли Мойсея та Аарона, що чекали, аби привітати їх.</p>
<p>21 І вони сказали: «Нехай Господь побачить вас і судить за те, що ви зробили нас огидними фараонові та його слугам, вклали меч у їхні руки, щоб нас повбивати».</p>
<p>22 Мойсей повернувся до Господа і сказав: «Господи, навіщо Ти накликав лихо на цих людей? Чому Ти послав мене?</p>
<p>23 Відтоді, як я прийшов до фараона говорити від Твого імені, він чинить зло цим людям, а Ти так і не визволив свій народ».</p>

<h4>Розділ 6</h4>
<p>1 Господь мовив до Мойсея: «А зараз ти побачиш, що Я вчиню фараонові. Бо могутньою рукою він викине їх, могутньою рукою вижене зі своєї землі».</p>
<p>2 Бог говорив з Мойсеєм і сказав: «Я — Господь.</p>
<p>3 Я явився Авраамові, Ісаакові та Якову як Ел-Шаддай (Господь Всемогутній), та ім’я Моє не було їм відоме.</p>
<p>4 Я також уклав Угоду з ними, віддавши їм край Ханаанський, землю тимчасового перебування, де вони були.</p>
<p>5 От Я почув своїх дітей Ізраїлевих, що єгиптяни силою примушують до праці, й згадав про Свою Угоду.</p>
<p>6 Тож скажи дітям Ізраїлевим: „Ім’я Моє — Господь. Я виведу вас із-під гноблення єгипетського і звільню народ ізраїльський від тяжкої праці, визволю простертою рукою і великим судом.</p>
<p>7 Я прийму вас до Себе як народ і буду вашим Богом. І ви знатимете, що Я — Господь, ваш Бог, Який позбавить вас від тяжкої праці єгипетської.</p>
<p>8 Я приведу вас до землі, яку присягнув віддати Авраамові, Ісаакові та Якову. Я, Господь, віддам її вам у володіння”».</p>
<p>9 Так Мойсей і сказав дітям Ізраїлевим, та вони не слухали Мойсея та були нетерплячі, бо тяжка була їхня підневільна праця.</p>
<p>10 Господь розмовляв із Мойсеєм і сказав:</p>
<p>11 «Іди й скажи фараонові, цареві єгипетському, щоб вислав дітей Ізраїлевих зі своєї землі».</p>
<p>12 Та Мойсей відповів Господу: «Якщо Ізраїлеві діти не слухають мене, то як же фараон мене послухає. Я ж нездатний добре говорити». * [( <em>Я… говорити </em>Або «В мене мова, як у чужинця». Буквально «В мене необрізані губи». )]</p>
<p>13 І говорив Господь з Мойсеєм та Аароном, і наказав їм вивести Ізраїлевих дітей з землі Єгипетської.</p>
<p>14 Ось голови батьківських домів: сини Ізраїлевого первістка Рувима: Ханох і Паллу, Хезрон і Кармій. Це були Рувимові родини.</p>
<p>15 Сини Симеонові: Ємуел, Ямін, Огад, Якин, Зогар і Шаул, син ханаанки. Це Симеонові родини.</p>
<p>16 Ось імена Левієвих синів за їхніми поліннями: Ґершон, Когат і Мерарі. Левій прожив сто тридцять сім років.</p>
<p>17 Нащадками Ґершона були Либні та Шимей за своїми родинами.</p>
<p>18 Синами Когата були Амрам, Іцгар, Хеврон та Уззіел. Когат прожив сто тридцять три роки.</p>
<p>19 Нащадками Мерарі були Маглі та Муші. Оце Левієві родини за їхніми поколіннями.</p>
<p>20 Амрам узяв собі за жінку свою тітку Йогевед, і вона народила йому Аарона й Мойсея. Амрам прожив сто тридцять сім років.</p>
<p>21 Синами Іцгара були Кора, Нефеґ та Зикрі.</p>
<p>22 Синами Уззіела були Мишаел, Ельзафан та Зітрі.</p>
<p>23 Аарон узяв собі за жінку Елішебу, Аммінадавову дочку, сестру Нашона. Вона народила йому Надава, Авігу, Елеазара та Ітамара.</p>
<p>24 Синами Кори були Ассир, Елкана та Авіасаф. Це були Корині родини.</p>
<p>25 Син Аарона Елеазар узяв собі за жінку одну з Путіелових дочок. Вона народила йому Фінегаса. Це голови Левієвих родів за їхніми родинами.</p>
<p>26 То були саме ті Аарон та Мойсей, яким Господь сказав: «Виведіть Ізраїлевих дітей з Єгипетської землі з людьми їхніми загонами. * [( <em>загонами </em>Або «дивізіями». Цей військовий термін вживався ізраїльтянами, тому що вони були організовані, як «військовий загін». )]</p>
<p>27 Це вони казали фараонові, єгипетському цареві, що треба відпустити народ Ізраїлю з Єгипту».</p>
<p>28 Коли Господь розмовляв з Мойсеєм в єгипетській землі, </p>
<p>29 Він казав йому так: «Я — Господь. Перекажи фараонові, єгипетському цареві, все, що Я кажу тобі».</p>
<p>30 Але Мойсей відповів перед лицем Всевишнього: «Я — не добрий промовець, як же фараон послухає мене?»</p>

<h4>Розділ 7</h4>
<p>1 Господь сказав Мойсею: «Дивись, Я зробив так, що ти будеш мов Бог перед фараоном, а Аарон стане твоїм пророком.</p>
<p>2 Ти говоритимеш усе, що Я накажу тобі, Аарон же, твій брат, розмовлятиме з фараоном; тоді він відпустить Ізраїлевих дітей зі своєї землі.</p>
<p>3 Але Я зроблю черствим фараонове серце і примножу знамення Свої та дива в єгипетській землі.</p>
<p>4 Та фараон не слухатиме вас, тож Я простягну руку проти Єгипту і виведу Своїх людей, Ізраїлевих дітей з Єгипетської землі караючи гнобителів судом Всевишнім.</p>
<p>5 Тоді Єгиптяни знатимуть, що Я — Господь, коли Я простягну Свою руку проти них й виведу Ізраїлевих дітей з країни цієї».</p>
<p>6 Мойсей та Аарон зробили так, як Господь їм наказав.</p>
<p>7 Коли це сталося, Мойсеєві було вісімдесят років, а Ааронові вісімдесят три.</p>
<p>8 І мовив Господь до Мойсея та Аарона:</p>
<p>9 «Коли фараон скаже вам зробити диво, ти скажеш Ааронові: „Візьми свій ціпок і кинь на землю перед фараоновим, щоб він міг стати змієм”».</p>
<p>10 І пішли Мойсей з Аароном до фараона і зробили так, як Господь наказав їм. Аарон кинув на землю свій ціпок перед фараоном і його слугами, і ціпок перетворився на змія.</p>
<p>11 Але фараон покликав своїх мудреців та чаклунів, і єгипетські ворожбити зробили те саме своїми чарами.</p>
<p>12 Кожен із них кинув на землю свій ціпок так, що вони перетворилися на гадюк. Та Ааронів ціпок проковтнув їхні ціпки.</p>
<p>13 Але фараонове серце зачерствіло, і він уже не слухав їх, як і сказав Господь.</p>
<p>14 Господь мовив до Мойсея: «Фараонове серце зачерствіло. Він відмовився відпустити народ.</p>
<p>15 Піди до Нілу вранці, коли фараон ітиме до води, стань так, щоб зустрітися з ним на березі. Тоді візьми в руку ціпок, що Я перетворю на змія.</p>
<p>16 Ти скажеш йому: „Господь, Бог євреїв, послав мене до тебе зі словами: „Відпусти народ Божий, щоб він міг служити Мені в пустелі. Чому ти досі не послухався прохань Всевишнього?”</p>
<p>17 Так каже Господь: „Ось як дізнаєшся, що Я — Господь: вдарю ціпком, що в Моїй руці, по воді Ніла, й вода перетвориться на кров.</p>
<p>18 Велика ріка засмердиться, поздихає риба в Нілі і єгиптяни матимуть клопіт, намагаючись пити воду з неї”».</p>
<p>19 Господь сказав Мойсею: «Скажи Ааронові: „Візьми свій ціпок і простягни руку над водами Єгипту: над їхніми річками, струмками та ставками, над усіма водоймищами, щоб вони могли перетворитися на кров, і буде кров по всій Єгипетській землі, а також і в дерев’яному, і в глиняному посуді”».</p>
<p>20 Отже, Мойсей та Аарон зробили так, як Господь їм наказав. І підняв він палицю, і вдарив по воді в Нілі на очах у фараона і його слуг. І вся вода в річці перетворилася на кров.</p>
<p>21 І повиздихала в риба, і засмердівся Ніл, і єгиптяни не могли пити воду з нього. І була кров по всій Єгипетській землі.</p>
<p>22 Та єгипетські чаклуни вчинили те саме своїми чарами, і фараонове серце зачерствіло. Тож він не послухав їх, як і попереджав Господь.</p>
<p>23 І повернувся фараон до свого палацу і не взяв він цього до свого серця.</p>
<p>24 Усі єгиптяни стали копати колодязі коло Нілу, щоб добути води для життя, бо не могли вони більше пити з річки.</p>
<p>25 Минуло сім днів, як Господь вдарив дубком по Нілу.</p>

<h4>Розділ 8</h4>
<p>1 Господь мовив до Мойсея: «Піди до фараона й скажи йому про те, що говорить Господь: „Відпусти Мій народ, щоб він міг служити мені.</p>
<p>2 А якщо ти відмовишся відпустити їх, то Я нашлю лихо на твою землю жабами.</p>
<p>3 Ніл кишітиме жабами. Вони поналазять до твого палацу і спальні, ліжка і посуду, до осель твого народу і його печей.</p>
<p>4 Жаби будуть повзати по тебе, та всіх твоїх слуг”».</p>
<p>5 Господь мовив до Мойсея: «Скажи Ааронові: „Простягни руку з ціпком над річками, струмками і ставками і наведи жаб на Єгипетську землю”».</p>
<p>6 І простягнув Аарон свою руку над водами єгипетськими, і жаби понаповзали і вкрили Єгипетську землю.</p>
<p>7 Та чаклуни вчинили те саме своїми чарами, вони ще більше навели жаб на фараонову країну.</p>
<p>8 Фараон покликав Мойсея та Аарона і сказав: «Моліться Господу, щоб Він забрав жаб від мене й мого народу. Тоді я напевне відпущу людей, щоб вони змогли принести жертву Господу».</p>
<p>9 Мойсей сказав фараонові: «Скажи мені, будь ласка, коли молитися за тебе, твоїх слуг і твій народ, та покласти край жабам у тебе й твоїх палатах, щоб вони лишилися тільки в Нілі».</p>
<p>10 Той сказав: «Завтра». На те Мойсей відповів: «Як скажеш, але надалі знай, що немає нікого такого, як Господь, наш Бог.</p>
<p>11 Жаби підуть геть від тебе, твоїх будинків, твоїх слуг і твого народу. Вони залишаться тільки в Нілі».</p>
<p>12 Тоді Мойсей та Аарон вийшли від фараона і Мойсей помолився до Господа про жаби, накликані на фараона.</p>
<p>13 І Господь вчинив, як просив Його Мойсей: жаби повиздихали в домах, дворах і на полях.</p>
<p>14 Їх збирали у великі купи, і засмерділася земля.</p>
<p>15 Та коли цар єгипетський побачив, що полегшало, він зачерствив своє серце і не став більше слухати їх, як і казав Господь.</p>
<p>16 Господь мовив до Мойсея: «Скажи Ааронові: „Простягни ціпок і вдар по пороху земному, щоб по всій єгипетській землі він перетворився на воші”».</p>
<p>17 Так вони і вчинили. Аарон простягнув руку з ціпком і вдарив по пороху земному, щоб той перетворився на воші на людях і тваринах.</p>
<p>18 Чаклуни намагалися своїми чарами створити теж саме диво, та не змогли. І були воші на людях і тваринах.</p>
<p>19 Чаклуни сказали фараонові: «Це могутня правиця Божа». Та фараонове серце зачерствіло, і не став він слухати їх, як і казав Господь.</p>
<p>20 Господь мовив до Мойсея: «Прокинься рано-вранці і стань перед фараоном, коли він ітиме до води. Скажи йому про те, що каже Господь: „Відпусти Мій народ, щоб він міг служити Мені.</p>
<p>21 Бо якщо не відпустиш Мій народ, то пошлю мух на тебе, твоїх слуг і твій дім. Єгипетські оселі наповняться роями мух, а також і земля, на якій вони є.</p>
<p>22 Але того дня Я відділю Ґошен, де живе Мій народ і там не буде того нашестя мух, щоб ти знав, що Я, Господь, перебуваю у той землі.</p>
<p>23 Я встановлю різницю між Моїм народом і твоїм народом. Завтра це знамення здійсниться”».</p>
<p>24 Господь так і зробив. Сила-силенна мух налетіла на фараонів палац, на оселі його слуг і на всю Єгипетську землю. І була спустошена країна тією силою мух.</p>
<p>25 Тоді, покликавши Мойсея та Аарона, фараон сказав: «Ідіть і приносьте жертву своєму Богові на моїй землі».</p>
<p>26 Та Мойсей відповів: «Так не годиться, адже ми маємо пожертвувати Господу, нашому Богові, те, що огидне єгиптянам. Якщо ж ми приноситимемо в жертву на очах у єгиптян те, що їм огидне, то чи не закидають вони нас камінням?</p>
<p>27 Ми мусимо пройти триденний шлях до пустелі й тоді принести жертву Господу, нашому Богові, як Він наказав нам».</p>
<p>28 Фараон промовив: «Я відпущу вас, і ви зможете принести жертву Господу, вашому Богові, в пустелі, тільки ви не повинні йти далеко. Й помоліться за мене!»</p>
<p>29 Мойсей сказав: «Тільки-но я піду від тебе, я молитимуся Господу, і завтра Він забере те нашестя мух від фараона, його слуг і його народу. Хай тільки фараон не обманює більше, не відпускаючи народ принести жертву Господу».</p>
<p>30 І пішов Мойсей від фараона й помолився Господу.</p>
<p>31 Господь зробив так, як просив Мойсей: Він забрав те нашестя мух від царя єгипетського, його слуг і народу. Жодної не лишилося.</p>
<p>32 Та фараон і цього разу зачерствив своє серце й не відпустив дітей ізраїльських.</p>

<h4>Розділ 9</h4>
<p>1 Господь мовив до Мойсея: «Йди до фараона і скажи йому про те, що говорить Господь, Бог євреїв: „Відпусти Мій народ, щоб він міг служити Мені”.</p>
<p>2 Бо якщо ти відмовишся відпустити і далі триматимеш їх, </p>
<p>3 то рука Господня повернеться на твою худобу, що в полі, на коней, ослів, верблюдів, волів та овець жахливою моровицею.</p>
<p>4 Але Господь розрізнить худобу ізраїльську та єгипетську, і жодна тварина, що належить ізраїльському народу, не загине.</p>
<p>5 Господь призначив час, сказавши: „Завтра Господь Всевишній вчинить це на землі”».</p>
<p>6 І Господь зробив таке наступного дня: вся єгипетська худоба здохла, але жодна ізраїльська тварина не загинула.</p>
<p>7 Цар єгипетський з’ясував, що жодна ізраїльська тварина не здохли. Та фараонове серце було все ще черстве, і він не відпустив народ.</p>
<p>8 Господь мовив до Мойсея та Аарона: «Візьміть повні пригорщі сажі з печі, й нехай Мойсей підкине її на очах у фараона.</p>
<p>9 Вона перетвориться на пил по всій єгипетській землі. Вона осяде гнійними пухирями, що перетворяться на прищі на тілах людей і тварин по всій єгипетській землі».</p>
<p>10 Отже, вони взяли сажі з печі й стали перед фараоном. Мойсей підкинув її, і вона гнійними пухирями та прищами осіла на тіла людей і тварин.</p>
<p>11 Чаклуни не змогли протистояти Мойсею через гнояки, бо пухирі були й на тілах чаклунів, як і по всьому Єгипту.</p>
<p>12 Але Господь зробив фараонове серце черствим, і той не став слухати їх, як і казав Господь Мойсеєві.</p>
<p>13 Господь мовив до Мойсея: «Прокинься рано вранці і стань перед фараоном і скажи йому про те, що мовить Господь, Бог євреїв: „Відпусти Мій народ, щоб він міг служити Мені.</p>
<p>14 Бо цього разу Я нашлю всі Мої кари на твоє серце і на твоїх слуг, і на твій народ, щоб знав, що немає на всій землі подібного Мені.</p>
<p>15 Бо зараз Я міг би простягнути руку й побити тебе і твій народ моровицею так, що тебе буде знищено з лиця землі.</p>
<p>16 Та через це Я дозволив тобі жити, аби показати Господню силу, і щоб сповістити Моє ім’я по всій землі.</p>
<p>17 Ти все ще вивищуєшся над Моїм народом, не бажаючи відпустити їх.</p>
<p>18 Завтра в цей час Я пошлю страшенний град, та такий, якого ще не було в Єгипті з часів його заснування й дотепер.</p>
<p>19 А зараз зайди в укриття й позаганяй туди худобу і все, що маєш у полі. Усякий чоловік чи тварина, що залишиться в полі й не сховається, загине, коли град упаде на них”».</p>
<p>20 Кожен із фараонових слуг, що поважав слово Господа, мерщій сховав своїх слуг і позаганяв худобу.</p>
<p>21 Хто ж не дослухався слів Господа, той залишив своїх слуг і худобу в полі.</p>
<p>22 Господь мовив до Мойсея: «Простягни руку до неба, щоб град упав на всю Єгипетську землю, на людей і тварин, і всю городину єгипетської землі».</p>
<p>23 Тоді Мойсей простягнув ціпок до неба, і Господь послав грім і град, і блискавка вдарила в землю. І падав сильний град на Єгипетську землю.</p>
<p>24 І спалахнула блискавка посеред граду, та такого страшного, якого не було на всій Єгипетській землі, відколи з’явився його народ.</p>
<p>25 І побив град усю Єгипетську землю, все, що було в полі: людей і тварин, усю рослинність польову, та поламав усі дерева в полі.</p>
<p>26 І лише в землі Ґошена, де були Ізраїлеві діти, граду не було.</p>
<p>27 Фараон покликав Мойсея та Аарона і мовив їм: «Цього разу я згрішив. Господь праведний, а я і мій народ винні.</p>
<p>28 Помоліться Господу. Годі вже гриміти грому, годі вже граду. Я відпущу вас; не буду вас більше тримати».</p>
<p>29 Мойсей йому й каже: «Коли я покину місто, то здійму руки до Господа. Грім перестане гриміти і не падатиме більше град, щоб ти знав, що земля належить Господу.</p>
<p>30 Що ж до тебе й слуг твоїх, то я знаю, що ви все ще не боїтеся Господа Бога».</p>
<p>31 Побило льон і ячмінь, бо ячмінь заколосився, а льон зеленів.</p>
<p>32 А пшеницю та жито не побило, оскільки вони дозрівають пізніше.</p>
<p>33 Після розмови з фараоном, Мойсей вийшов із міста й простягнув руки до Господа в молитві. І тоді грім затих, і град припинився, і дощ перестав лити на землю.</p>
<p>34 Та фараон, побачивши, що дощ, град і грім припинилися, знову згрішив і зачерствив серце своє.</p>
<p>35 Отже фараонове серце стало черствим, і він не відпустив ізраїльський народ, як Господь і казав через Мойсея.</p>

<h4>Розділ 10</h4>
<p>1 Господь мовив до Мойсея: «Йди до фараона. Я зробив черствим фараонове серце й серця його слуг, щоб показати їм Мої знамення, </p>
<p>2 щоб ти міг розповісти своїм дітям та онукам, які знамення Я чинив серед єгиптян, щоб ви знали, що Я — Господь».</p>
<p>3 Отже, Мойсей та Аарон прийшли до фараона й сказали йому: «Так говорить Господь, Бог євреїв: „Доки не впокоришся? Відпусти Мій народ, щоб він міг служити Мені. * [( <em>євреїв </em>Або «ізраїльтян». Також може йтися про «нащадків Евера» (див.: <a href='/ukr_umts/2/10/25-31'>Вих. 10:25-31</a>) або «народ, який мешкав за Євфратом». Також див.: <a href='/ukr_umts/2/1/19'>Вих. 1:19</a>. )]</p>
<p>4 Бо якщо відмовишся відпустити Мій народ, то Я завтра нашлю сарану на твою землю.</p>
<p>5 Вона так укриє її, що землі геть не буде видно. Вона поїсть усе, що вціліло у вас після граду. Вона об’їсть зелені дерева, що ростуть у полі.</p>
<p>6 Твої будинки, оселі всіх твоїх слуг і хати по всьому Єгипту кишітимуть нею, аж ні твої батьки, ані батьки твоїх батьків нічого подобного ніколи не бачили за весь той час, відколи вони прийшли на землю, й дотепер”». Тоді він повернувся і пішов геть від фараона.</p>
<p>7 Фараонові слуги сказали йому: «Доки Ізраїль буде пасткою для нас? Відпусти людей, щоб вони змогли служити Господу, їхньому Богу. Чи ти ще й досі не збагнув, що якщо ти цього не зробиш, Єгипет буде зруйновано?»</p>
<p>8 Отже Мойсея та Аарона привели назад до фараона, і той їм сказав: «Ідіть і служіть Господу, вашому Богу. Тільки скажіть, хто саме піде».</p>
<p>9 Мойсей відповів: «Ми підемо з нашими молодими й старими. З нашими синами й дочками, вівцям й худобою, бо маємо відзначити свято Господа».</p>
<p>10 А фараон їм каже: «Хай Господь буде з вами, якщо я відпущу вас і ваших дітей. Глядіть-но, ви щось лихе замишляєте!</p>
<p>11 Ні, тільки чоловіки можуть іти й служити Господу, коли ви цього так прагнете». І він вигнав їх від себе.</p>
<p>12 Господь мовив до Мойсея: «Простягни руку над єгипетською землею, щоб сарана могла налетіти на землю Єгипту й поїсти всю рослинність земну, що вціліла після граду».</p>
<p>13 Отже, Мойсей простягнув ціпок над єгипетською землею. Тоді Господь послав східний вітер на землю, що дув увесь той день і всю ніч. Коли настав ранок, той вітер приніс сарану.</p>
<p>14 Сарана налетіла на всю Єгипетську землю й сіла повсюди в Єгипті. Це був такий величезний рій, що ніколи ще Єгипет не бачив такої сарани і ніколи вже не побачить.</p>
<p>15 Вона вкрила землю так, що та почорніла, з’ївши всю земну рослинність і всі плоди на деревах, що вціліли від граду. Не лишилося листочка ні на деревах, ані на якій рослині в полі по всій єгипетській землі.</p>
<p>16 Фараон мерщій покликав Мойсея та Аарона і сказав: «Я згрішив проти Господа, вашого Бога, і проти вас.</p>
<p>17 А тепер простіть мій гріх ще й цього разу. Помоліться Господу, вашому Богові, щоб Він відвернув цю смерть від мене».</p>
<p>18 Вийшов Мойсей від фараона й помолився Господу.</p>
<p>19 І послав Господь дуже сильний західний вітер, що забрав сарану і здув її в Червоне море. Жодної сарани не лишилося в єгипетській землі. * [( <em>Червоне море </em>Або «Очеретяне море». )]</p>
<p>20 Та Всевишній зробив фараонове серце черствим так, щоб той не відпустив ізраїльський народ.</p>
<p>21 Господь мовив до Мойсея: «Простягни руку до неба, щоб темрява могла впасти на Єгипетську землю, щоб була вона відчутна».</p>
<p>22 Отже, Мойсей простяг руку до неба, й густа темрява впала на Єгипетську землю на три дні.</p>
<p>23 І люди не могли бачити одне одного, і не сходили вони зі свого місця три дні. А ізраїльський народ мав світло в своїх оселях.</p>
<p>24 Фараон покликав Мойсея і сказав: «Йдіть і служіть Господу. Ваші діти також можуть іти з вами, але ваші вівці та худоба нехай залишаться».</p>
<p>25 Але Мойсей відповів: «Не тільки ми заберемо з собою пожертви й офіри всеспалення, щоб принести їх Господу, нашому Богу, але ти, фараоне, сам даси нам худобу для Господа народу Ізраїля.</p>
<p>26 Наша худоба також мусить іти з нами. І копита не залишиться, оскільки ми братимемо з-поміж них на пожертву, щоб служити Господу, нашому Богові. Але поки ми не прийдемо туди, ми не знаємо, що саме принести в жертву Господу».</p>
<p>27 Та Господь зробив фараонове серце черствим, і той не бажав відпускати їх.</p>
<p>28 Фараон сказав йому: «Йди геть від мене! І начувайся! Не з’являйся більше переді мною, бо якщо з’явишся, то смерть тобі буде».</p>
<p>29 Мойсей промовив: «Як ти сказав, я не з’явлюся більше перед тобою».</p>

<h4>Розділ 11</h4>
<p>1 Господь мовив до Мойсея: «Ще одну кару наведу Я на фараона та на Єгипет. Тоді він відпустить вас. І відпускаючи, гнатиме вас усіх звідси.</p>
<p>2 Скажи людям, нехай кожен чоловік попросить у свого сусіда, а кожна жінка у своєї сусідки срібні та золоті речі».</p>
<p>3 Господь створив милість народу ізраїльському, зробивши Мойсея людиною дуже поважною в очах фараонових слуг, всього люду, та всій єгипетській землі.</p>
<p>4 Мойсей сказав фараонові: «Так мовить Господь: „Близько опівночі Я пройду по всьому Єгипту,</p>
<p>5 і кожен первісток єгипетської землі помре: від первонародженого нащадка фараона, що сидить на престолі, до первістка невільниці, що крутить жорна, і кожного первістка худоби.</p>
<p>6 І буде великий плач по всій єгипетській землі та такий, якого ще ніколи не було і вже ніколи не буде.</p>
<p>7 А серед ізраїлевого народу навіть собака не загарчить ні на кого з людей, ані на яку тварину, щоб ви знали, як Господь відрізняє єгиптян від ізраїльтян.</p>
<p>8 І ці всі твої слуги прийдуть до Мене і вклоняться зі словами: „Йди й забери з Собою весь народ, що йде за Тобою. І тоді, розгніваний, Я піду”».</p>
<p>9 Господь сказав Мойсею: «Фараон не слухатиме тебе, тільки щоб примножилися Мої дива в єгипетській землі».</p>
<p>10 Тільки з цієї причини Мойсей та Аарон чинили всі ці дива перед фараоном, та Господь робив серце царя єгипетського черствим, щоб він не відпускав ізраїльський народу зі своєї землі.</p>

<h4>Розділ 12</h4>
<p>1 Господь говорив з Мойсеєм та Аароном в єгипетській землі так:</p>
<p>2 «Цей місяць буде початком місяців для вас. Він буде для вас першим місяцем року. * [( <em>місяць </em>Місяць «авів» або «нісан», початок якого приходився на середину березня, а кінець — на середину квітня. )]</p>
<p>3 Зверніться до всієї ізраїльської громади з такими словами: „На десятий день цього місяця нехай кожен візьме ягня на родину, одне на дім.</p>
<p>4 Якщо ж родина замала для ягняти, то візьміть його разом з найближчим сусідом відповідно до кількості людей. Розрахуйте так, щоб ягняти вистачило на всіх, скільки кожен з’їсть.</p>
<p>5 Це ягня має бути бездоганним самцем-однолітком. Можете взяти його з баранців або козенят.</p>
<p>6 І доглядайте його аж до чотирнадцятого дня цього місяця. А тоді всією громадою ізраїльською заб’єте його надвечір.</p>
<p>7 Вони візьмуть трохи крові, намажуть обидва одвірка й балку над дверима в оселях, де їстимуть його.</p>
<p>8 І їстимуть його м’ясо тієї ночі. Їсти його слід смаженим на вогні з прісним хлібом і гіркими травами.</p>
<p>9 Не їжте з нього нічого сирого чи звареного у воді, а лише засмажене на вогні: голову, ноги й потрохи його.</p>
<p>10 І нічого не лишайте до ранку. Що лишиться до ранку, спаліть на вогні.</p>
<p>11 Ось як їстимете його: підперезавши крижі, з сандаліями на ногах та ціпками в руках, напоготові до великого переходу. І з’їдатиме його швидко, в ознаку того, як Всевишній Господь Ізраїлю хутко врятував народ Свій від єгипетської неволі. Бо це — Пасха Господня!</p>
<p>12 І пройду Я тієї ночі Єгипетською землею і повбиваю там кожного первістка, як людей, так і тварин. І над усіма богами єгипетськими учиню суд. Я — Господь.</p>
<p>13 І буде знамення у вас — кров на долівках там, де ви перебуватимете. Побачивши кров, Я обійду вас, пощаду вдарувавши. І не буде згубного удару вам, коли вражатиму Єгипетську землю. * [( <em>обійду вас </em>Або «захищу вас». Також див.: <a href='/ukr_umts/2/12/23'>Вих. 12:23</a>, <a href='/ukr_umts/2/12/27'>27</a>. )]</p>
<p>14 Ця ніч стане ніччю пам’яті для вас, і ви, та всі ваші покоління будуть святкувати її як довічне свято Господнє.</p>
<p>15 Протягом семи днів ви мусите їсти хліб, замішений без дріжджів, і, звісно, першого дня заберете квашню з ваших домівок, бо кожен, хто з’їсть квашене з першого дня по сьомий, буде відторгнутий від решти Ізраїлю.</p>
<p>16 Першого і сьомого дня у вас буде священне зібрання. Ніяка робота не буде виконуватися в ці дні, тільки що споживання їжі — це єдине, що можна робити.</p>
<p>17 Дотримуйтесь Свята Опрісноків, бо саме цього дня Я вивів вас із Єгипетської землі. Ви святкуватимете цей день з покоління в покоління. Це правило — довічне!</p>
<p>18 З вечора чотирнадцятого дня аж до вечора двадцять першого дня першого місяця ви їстимете опрісноки.</p>
<p>19 Ви не повинні тримати ніякої квашні в своїх оселях протягом семи днів. Бо кожного, чи то чужинця, що живе там, чи то уродженого на тій землі, хто їстиме квашене, буде відділено від громади ізраїльської.</p>
<p>20 Не їжте нічого заквашеного, ви мусите їсти прісний хліб у всіх ваших оселях”».</p>
<p>21 Мойсей скликав усіх ізраїльських старійшин і звернувся до них: «Візьміть виберіть ягня для ваших родин і забийте його як Пасхальне.</p>
<p>22 Візьміть в’язанку іссопу, вмочіть у кров і помажте нею балку над дверима й обидва одвірки. І ніхто з вас нехай не виходить зі свого дому аж до ранку.</p>
<p>23 І коли Господь проходитиме, щоб уразити Єгипет, Він побачить кров на балці та обох одвірках і пройде повз хати, і не дозволить згубникові ввійти до ваших осель, і смертний вирок не торкнеться ваших дітей.</p>
<p>24 Дотримуйтеся цього наказу як закону для себе й дітей своїх на віки.</p>
<p>25 І прийшовши до землі, яку Господь вам дав, як і обіцяв, дотримуйтеся цього служіння.</p>
<p>26 І коли ваші діти спитають вас: „Що це служіння означає?” —</p>
<p>27 ви скажете: „Це пасхальна пожертва Господу, бо Він пройшов повз будинок Ізраїлевих дітей, коли вбивав єгиптян, та врятував наші оселі. Тоді люди падали на коліна й поклонилися лише Господу Всевишньому”».</p>
<p>28 Отже, Ізраїлеві діти пішли й зробили так, як Господь наказав Мойсею та Аарону.</p>
<p>29 Опівночі Господь побив усіх первістків в єгипетській землі: від первістка фараона, що сидить на троні, до первістка невільника, що сидить у в’язниці, а також усіх первістків худоби.</p>
<p>30 Фараон, усі його слуги й усі єгиптяни повставали тієї ночі, й був великий плач у Єгипті, бо не було такого дому, в якому б хтось не помер.</p>
<p>31 І покликав вночі фараон Мойсея та Аарона й промовив: «Вставайте і йдіть геть з-поміж мого народу, ви самі й Ізраїлеві діти. Йдіть і служіть Господу.</p>
<p>32 Забирайте ваших овець і вашу худобу, як і просили. Йдіть! Благословіть також і мене».</p>
<p>33 Єгиптяни підганяли народ ізраїльський, щоб швидше вигнати їх із землі, бо казали: «Ми всі будемо мертві».</p>
<p>34 І взяли ті люди своє тісто, що ще не зійшло, свої діжі позагортали в одяг і понесли на плечах.</p>
<p>35 Ізраїлеві діти вчинили так, як і казав був Мойсей. Вони випросили у єгиптян срібні й золоті речі, а також одяг.</p>
<p>36 Господь дарував людям милість в очах єгиптян, і ті виконали їхні прохання. Отже, ізраїльтяни обібрали єгиптян.</p>
<p>37 І вирушили Ізраїлеві діти від Рамзеса до Суккота. Ішло їх тисяч шістсот чоловіків, не рахуючи дітей.</p>
<p>38 І йшло з ними безліч різного люду, а також величезні отари овець і стада худоби.</p>
<p>39 І напекли вони з тіста, що принесли з Єгипту, прісних коржів, бо було те тісто незаквашене, оскільки їх виганяли з Єгипту, і вони не могли зволікати, не могли пригодувати собі харчі.</p>
<p>40 Ізраїлеві діти жили в Єгипті чотириста тридцять років.</p>
<p>41 Отже, через чотириста тридцять років, того самого дня, усе воїнство (тому що народ підтримувався військового порядку) Господнє вийшло з Єгипетської землі. * [( <em>воїнство… Господнє </em>Або «ізраїльтяни». )]</p>
<p>42 То була ніч пильнування Господа, Який дбав, щоб вивести ізраїльтян з Єгипетської землі. Якраз ця ніч і є ніччю пильнування Господа за всіма Ізраїлевими дітьми для всіх поколінь.</p>
<p>43 Господь мовив до Мойсея та Аарона: «Ось правило Пасхи: чужинець не їстиме її.</p>
<p>44 Щодо раба, купленого за гроші, то він може її їсти після того, як зробиш йому обрізання.</p>
<p>45 Ні тимчасовий поселенець, ані найманець не їстимуть її.</p>
<p>46 Її слід їсти в одній оселі. Не виносьте ніякого м’яса з хати й ніяких кісток із нього не ламайте.</p>
<p>47 Уся громада ізраїльська мусить цього дотримуватися.</p>
<p>48 Якщо в тебе живе чужинець і хоче справити Пасху Господа, то всім чоловікам його слід зробити обрізання, і лише тоді він може прийти відзначати її. Він тоді буде наче свій у краї, але ніхто з необрізаних не може розділити святкову трапезу.</p>
<p>49 І буде єдиним Закон для місцевого жителя й для зайди, що живе серед вас».</p>
<p>50 Отже, Ізраїлеві діти зробили так, як Господь наказав Мойсею та Аарону. Так вони й діяли.</p>
<p>51 Того ж самого дня Господь вивів Ізраїлевих дітей з Єгипетської землі за їхніми полками.</p>

<h4>Розділ 13</h4>
<p>1 Господь розмовляв з Мойсеєм, кажучи:</p>
<p>2 «Присвяти Мені кожного первістка, кожного серед Ізраїлевих дітей, хто відкриває утробу: чи то в людей, чи то в худоби. Вони мої».</p>
<p>3 Мойсей сказав народу: «Запам’ятайте цей день, коли ви вийшли з Єгипту, з дому рабства, бо могутньою рукою Господь вивів вас звідти. І не їжте нічого заквашеного.</p>
<p>4 Сьогодні ви виходите, у місяці авіві.</p>
<p>5 Коли Господь приведе тебе до землі ханаанців, хиттитів, аморійців, хивійців та євуситів, яку присягав віддати твоїм пращурам, землю, що тече молоком і медом, відправляй таку службу цього місяця;</p>
<p>6 сім днів їстимеш опрісноки. Сьомого дня буде свято Господа.</p>
<p>7 Тож протягом семи днів слід їсти опрісноки. Нічого заквашеного щоб і видно не було ні в тебе, ані в землі твоїй.</p>
<p>8 І дітям своїм скажеш того дня: „Це за те, що Господь зробив для мене, коли я вийшов з Єгипту”».</p>
<p>9 І буде то знаком для тебе на твоїй руці і пам’яткою між твоїми очима, щоб закон Господа був на устах твоїх, бо могутньою правицею Він вивів тебе з Єгипту. * [( <em>знаком… очима </em>Можливо, мова йде про маленьку шкіряну коробочку-амулет, в якій зберігалося кілька витягів зі Святого Писання. Деякі євреї прив’язували їх до голови або рук в ознаку відданості Богу. )]</p>
<p>10 Тож дотримуйся цього правила в призначений час з року в рік,</p>
<p>11 коли Господь приведе тебе до землі ханаанців, як Він і присягав тобі й твоїм пращурам, і віддасть її тобі.</p>
<p>12 І тоді присвячуватимеш Господу все, що відкриє утробу. Усяка первонароджена тварина чоловічої статі буде належати Господу.</p>
<p>13 Ти зможеш викупити кожного першого віслючка, принісши в жертву ягня. Якщо ж не викупиш, то зламай йому шию. І кожного хлопчика-первістка із своїх синів ти викуповуватимеш. * [( <em>хлопчика-первістка </em>Або «кожну дитину, яка була первістком». )]</p>
<p>14 Коли твій син спитає тебе згодом: «Що це?» — скажеш йому: «Своєю могутньою рукою Господь вивів нас із Єгипту, з рабського дому.</p>
<p>15 Коли фараон уперто відмовлявся відпустити нас, то Господь повбивав кожного первістка в єгипетській землі, як первістка людини, так і первістка тварини. Ось чому я жертвую для Господа всіх первістків чоловічої статі серед тварин і викупаю кожного первістка-хлопчика серед моїх синів.</p>
<p>16 Це буде знаком на твоїй руці й пам’яткою між очима твоїми. Бо могутньою Своєю рукою Господь вивів нас із Єгипту».</p>
<p>17 Коли фараон відпустив людей, то Бог не вів їх шляхом до Филистимської землі, хоч то була близька дорога. Бог подумав: «Щоб народ не передумав, побачивши війну й не вернувся до Єгипту».</p>
<p>18 Бог повернув людей до пустелі перед Червоним морем. І вийшли Ізраїлеві діти, споряджені до бою, з Єгипетської землі. * [( <em>Червоне море </em>Або «Очеретяне море». Також див.: <a href='/ukr_umts/2/14/2'>Вих. 14:2</a>, <a href='/ukr_umts/2/14/9'>9</a>, <a href='/ukr_umts/2/14/16'>16</a>, <a href='/ukr_umts/2/14/21'>21</a>, <a href='/ukr_umts/2/14/30'>30</a>, а також <a href='/ukr_umts/11/9/26'>1 Цар. 9:26</a>. )]</p>
<p>19 Мойсей забрав із собою Йосипові останки, бо той узяв був клятву з Ізраїлевих синів: «Бог напевно прийде до вас, тож мусите забрати з собою звідси мої останки».</p>
<p>20 Вони рушили з Суккота й зупинилися табором в Ефамі на краю пустелі.</p>
<p>21 Господь йшов поперед них удень стовпом хмар, вказуючи їм шлях, а вночі — вогняним стовпом, щоб світити їм, тож вони могли йти і вдень, і вночі.</p>
<p>22 І з-перед народу не зникав ні стовп хмар удень, ні вогняний стовп уночі.</p>

<h4>Розділ 14</h4>
<p>1 Господь казав Мойсею:</p>
<p>2 «Скажи дітям Ізраїля, нехай вони повернуть і стануть табором навпроти Пі-Гагірота між Миґдолом і Красним морем перед Ваал-Зафоном.</p>
<p>3 І скаже фараон про Ізраїлевих дітей: „Вони заблукали в тій землі, пустеля їх замкнула”.</p>
<p>4 Я зроблю фараонове серце черствим, і він їх переслідуватиме. І здолає тоді Всевишній фараонове військо, здобувши славу Собі, і єгиптяни знатимуть, що Я — Господь». Так вони й зробили.</p>
<p>5 Коли єгипетському царю повідомили, що народ утік, то ставлення фараона і його слуг до ізраїльтян змінилося. Вони сказали: «Що ж ми наробили? Навіщо дозволили Ізраїлю піти й більше не служити нам».</p>
<p>6 І запряг фараон свою колісницю і взяв своє військо з собою:</p>
<p>7 шістсот добірних вершників і всі єгипетські колісниці, а також начальників над ними всіма. * [( <em>а також… всіма </em>Або «по три воїна у кожній колісниці». )]</p>
<p>8 І зробив Господь черствим серце фараона, царя єгипетського, і він переслідував дітей Ізраїля. Але ж народ Божий вийшов з Єгипту, здійнявши догори руки, в знак перемоги.</p>
<p>9 Єгипетське військо з колісницями та вершниками переслідували євреїв і наздогнали їхній табір коло моря при Пі-Гагіроті перед Ваал-Зафоном.</p>
<p>10 Фараон наближався. Ізраїлеві діти підвели очі, та побачивши, що єгиптяни гоняться за ними, дуже перелякалися й загукали до Господа.</p>
<p>11 Вони сказали Мойсею: «Може, не було в Єгипті могил, що ти нас привів сюди в пустелю помирати? І що ж ти наробив, привівши нас сюди з Єгипту?</p>
<p>12 Ми казали тобі в Єгипті: „Полиш нас, дай нам служити єгиптянам!” Для нас ліпше служити в Єгипті, ніж померти в пустелі».</p>
<p>13 І сказав Мойсей народу: «Не бійтеся. Стійте й побачите спасіння від Господа, яке Він здійснить для вас сьогодні. Бо як бачили ви єгиптян сьогодні, не побачите вже ніколи.</p>
<p>14 Господь боротиметься за вас. Ви ж зберігайте спокій».</p>
<p>15 Господь мовив до Мойсея: «Навіщо ти гукаєш до Мене? Скажи Ізраїлевим дітям, щоб ішли далі.</p>
<p>16 А зараз підніми свій ціпок, простягни руку над морем і розділи його навпіл, щоб народ ізраїльський пройшов через нього по суші.</p>
<p>17 Я зроблю серця єгиптян черствими, щоб вони пішли за ними. І прославиться Господь над фараоном і його військом, його колісницями та кіннотою.</p>
<p>18 І єгиптяни взнають, що Я — Господь, коли прославлюся, одержавши перемогу над фараоном, його колісницями й кіннотою».</p>
<p>19 Тоді Ангел Божий, що вів табір ізраїльський, пересунувся з-перед них і став позаду народу. Та стовп хмар зробив теж саме, ставши позаду.</p>
<p>20 Він зупинився між таборами єгипетським та ізраїльським. І була хмара і темрява, світло вночі. І не наближався один табір до другого цілу ніч.</p>
<p>21 І простягнув Мойсей руку над морем. І гнав Господь сильний східний вітер усю ніч і перетворив море на сушу, і вода розділилася.</p>
<p>22 Й пішли Ізраїлеві діти через середину моря сушею, а вода стояла стіною праворуч і ліворуч від них.</p>
<p>23 Але єгиптяни переслідували їх, і всі фараонові коні, його колісниці, його кіннота рушили за ними до середини моря.</p>
<p>24 Рано вранці Господь поглянув на єгипетський табір в стовпі вогню та хмар і змішав табір єгиптян.</p>
<p>25 Колеса фараонових колісниць повивертало, і важко було ними правити. І сказали єгиптяни: «Тікаймо від ізраїльтян, бо Господь бореться за них проти Єгипту».</p>
<p>26 Господь сказав Мойсеєві: «Простягни руку над морем, нехай вода накриє єгиптян, їхні колісниці та кінноту».</p>
<p>27 І простягнув Мойсей руку над морем, і вода повернулася на світанку на своє місце і єгиптяни, намагаючись врятуватися, бігли їй назустріч. І Господь кинув єгиптян у середину моря.</p>
<p>28 Вода повернулась і накрила колісниці й вершників, і все фараонове військо, що увійшло за ізраїльтянами в море. І жоден з них не вцілів.</p>
<p>29 А Ізраїлеві діти йшли сушею посеред моря, і вода стояла стіною для них праворуч і ліворуч від них.</p>
<p>30 Того дня Господь врятував народ Свій від руки фараона, а пізніше Ізраїль побачив єгиптян мертвими на березі моря.</p>
<p>31 Євреї зрозуміли велику силу, що Бог спрямував проти єгиптян. Діти Ізраїлю злякалися Господа, повіривши в Господа й Мойсея, слугу Його.</p>

<h4>Розділ 15</h4>
<p>1 Тоді Мойсей і народ Ізраїлю заспівали Господу таку пісню: «Заспіваю Господу, Який зробив великі дива:<br>коня і вершника Він кинув в море.<br></p>
<p>2 Господь Всевишній — сила моя і пісня!<br>Він став порятунком мені.<br>Це Бог мій, якого я прославлятиму довічно,<br>Він Бог мого батька, і я возвеличу Його.<br></p>
<p>3 Господь — великий воїн на ім’я Господь!<br></p>
<p>4 Він скинув у море колісниці та військо фараона.<br>Добірні воїни його втонули у Червонім морі.<br> * [( <em>Червоне море </em>Або «Очеретяне море». )]</p>
<p>5 Безодня їх накрила навічно.<br>Вони пішли углиб, немов той камінь.<br></p>
<p>6 Правиця Твоя, Господи, силою славна.<br>Правиця Твоя, Господи, ворога вщент розбиває.<br></p>
<p>7 Своєю величчю безмежною<br>скидаєш тих, хто піднімається супроти Тебе.<br>Ти посилаєш гнів палючий свій,<br>він пожирає їх, немов вогонь солому.<br></p>
<p>8 Від вітру, який Ти послав у гніві,<br>води здійнялися, потоки стали стіною,<br>безодня затвердла у серці морському.<br></p>
<p>9 Казав ворог: „Я гнатиму і дожену!<br>Всю здобич розділю, й насититься душа моя.<br>Я вихоплю свій меч, моя рука їх знищить”.<br></p>
<p>10 І Ти подув на повні груди,<br>і море їх накрило.<br>Мов той свинець, вони поринули в могутні води.<br></p>
<p>11 Хто із богів Тобі подібний, Господи?<br>Немає рівного до Тебе в святості Твоєї.<br>Своєю міццю славен Бог,<br>чудес великих Повелитель!<br></p>
<p>12 Ти міг лише б Своїй правицею<br>знищить світ.<br></p>
<p>13 Любов’ю вірною ведеш народ, звільнивши його.<br>І силою Своєю Ти ведеш його в Свою святу землю.<br> * [( <em>святу землю </em>Тобто «Ізраїльську землю». )]</p>
<p>14 Це чують і тремтять народи.<br>Жах филистимлян охопив.<br></p>
<p>15 Злякалися старійшини едомські,<br>тремтять Вожді моавські.<br>І ханаанці попливли зі страху.<br></p>
<p>16 Жах, переляк на них напали.<br>Від величі руки Твоєї<br>вони мовчать, немов той камінь,<br>аж доки Твій народ, Господи, перейде.<br>Аж доки люди ті, що Ти придбав,<br>порятунку не знайдуть.<br></p>
<p>17 Ти приведеш їх і посадиш на горі Своєї спадщини,<br>на тому місці, що приготував Ти<br>для Свого помешкання, о Боже.<br>В святилищі, о Господи, встановленім Тобою.<br></p>
<p>18 На віки вічні царювати буде Господь».<br></p>
<p>19 Бо коли фараонові колісниці і кіннота ввійшли у море, на них Він пустив морські води, а діти Ізраїлю сушею йшли серед моря.</p>
<p>20 Міріам, пророчиця, Ааронова сестра, взяла в руку бубон, і всі жінки повиходили за нею з бубнами й танцями.</p>
<p>21 Міріам заспівала їм: «Заспіваю Господу, Який піднесений над нами.<br>Коня і вершника Він кинув в море».<br></p>
<p>22 Мойсей повів Ізраїль від Червоного моря до пустелі Шур. Вони йшли пустелею три дні, не знаходячи води.</p>
<p>23 До Мари дійшовши, не могли пити воду з криниці тієї, бо гірка вона була. Тому й звалося те місце Марою. * [( <em>Мара </em>Тобто «Гірка» або «Сумна». )]</p>
<p>24 Люди почали нарікати на Мойсея: «Що ж ми питимемо?»</p>
<p>25 Тож він звернувся до Господа, та Господь вказав йому на дерево. І вкинув він його до криниці, і стала вода гідною для пиття. Там Господь дав настанови й закони. Та, випробуючи їхню віру,</p>
<p>26 Він сказав: «Якщо ти й справді слухатимешся голосу Господа, твого Бога, чинитимеш праведно в Його очах, дотримуючись Його законів, то не наведу на тебе жодної з моровиць, подібно тим, що найшли на Єгипет. Бо Я — Господь, твій цілитель».</p>
<p>27 Прийшовши до Елима, де було дванадцять джерел і сімдесят пальм, вони стали там табором біля води.</p>

<h4>Розділ 16</h4>
<p>1 Вони рушили з Елима, і вся громада Ізраїлевих дітей прийшла до пустелі Сін, що між Елимом і Синаєм. Це сталося на п’ятнадцятий день другого місяця, як вони вийшли з Єгипту.</p>
<p>2 Уся громада нарікала в пустелі на Мойсея та Аарона.</p>
<p>3 Народ ізраїльський таке сказав: «Шкода, що не загинули ми від руки Господа в Єгипетській землі, коли сиділи біля казанів з м’ясом і їли хліба досхочу, бо привели ви нас до цієї пустелі, щоб виморити всю громаду голодом».</p>
<p>4 Господь сказав Мойсеєві: «Я зроблю так, що хлібний дощ падатиме вам з неба. Хай народ піде й збиратиме щодня денну частку, щоб Я міг випробувати їх, та побачити, чи дотримуватимуться вони Мого Закону, чи ні.</p>
<p>5 На шостий день нехай приготують вдвічі більше, ніж збирають щоденно, бо субота — день Господній».</p>
<p>6 І сказали Мойсей та Аарон усім Ізраїлевим дітям: «Увечері ви довідаєтеся, що це Господь вивів вас із Єгипетської землі.</p>
<p>7 А вранці ви побачите славу Господа, бо Він почув ваші ремствування на Нього. Ви скаржилися на нас, та хоч зараз нам буде спокій!»</p>
<p>8 І Мойсей сказав: «Коли Господь дасть вам поїсти м’яса ввечері і хліба вранці досхочу, бо Господь почув ваші нарікання на Нього. А ми що, хто ми такі? Ваші ремствування не на нас, а на Господа».</p>
<p>9 Мойсей промовив до Аарона: «Скажи всій громаді Ізраїлевих дітей: „Станьте перед лицем Бога вашого, бо Він почув ваші скарги”».</p>
<p>10 Коли Аарон промовляв це до народу, то, повернувшись до пустелі, вони побачили славу Господа, що з’явилася в хмарі.</p>
<p>11 І Господь сказав Мойсеєві:</p>
<p>12 «Я почув нарікання Ізраїлевих дітей. Скажи їм: „Увечері ви їстимете м’ясо, а вранці матимете хліба досхочу, щоб знали, що Я — Господь, ваш Бог”».</p>
<p>13 Увечері налетіли перепелиці й укрили табір, ставши легкою здобиччю для євреїв, а вранці навколо табору випав шар роси.</p>
<p>14 Коли роса зійшла, то на поверхні пустелі зосталися тоненькі крупинки, ніби паморозь на землі.</p>
<p>15 Побачивши це, Ізраїлеві діти спитали одне одного: «Що це?» Бо вони не знали, що то таке. Мойсей сказав їм: «Це хліб, що Господь дав вам на поживу. * [( <em>Що це? </em>«Що це?» гебрейською мовою звучить як «Ман гу?» Звідси пішло слово «манна». )]</p>
<p>16 Ось як наказав Господь: „Кожен із вас має набрати стільки, скільки може з’їсти. Візьміть по кошику на людину, залежно від кількості людей у кожному намет”». * [( <em>по кошику </em>Приблизно 2.2 літрів. )]</p>
<p>17 Ізраїлеві діти так і зробили. Дехто з них зібрав багато, а дехто — мало.</p>
<p>18 І коли поміряли кошиком, то з’ясувалося, що той, хто назбирав багато, не мав лишку, а той, хто назбирав мало, тому не бракувало. Кожен назбирав стільки, скільки міг з’їсти.</p>
<p>19 Мойсей сказав їм: «Нічого не лишайте до ранку».</p>
<p>20 Та вони не послухали Мойсея. Дехто лишив трохи на ранок, і завелися там черви, і воно запліснявіло. І Мойсей розгнівався на них.</p>
<p>21 Щоранку кожен із них збирав стільки, скільки міг з’їсти. Та коли сонце припікало, їжа танула.</p>
<p>22 У п’ятницю вони назбирали вдвічі більше — по два кошики на кожного. Всі старійшини громади прийшли й доповіли про це Мойсею.</p>
<p>23 Він же їм сказав: «Ось що наказував Господь: „Завтра день цілковитого відпочинку — свята субота для Господа. Печіть, що маєте пекти, й варіть, що маєте варити, а що залишиться, те відкладіть для себе й тримайте до ранку”».</p>
<p>24 Отже, відклали вони те до ранку, як звелів Мойсей. І не запліснявіло воно, й не позаводилися там черви.</p>
<p>25 Мойсей сказав: «Їжте його сьогодні, бо сьогодні субота для Господа. Сьогодні ви не знайдете нічого в полі.</p>
<p>26 Ви збиратимете протягом шести днів, а на сьомий, в суботу, вам потрібно спочивати».</p>
<p>27 Сьомого дня дехто пішов збирати у пустелю, та не знайшов там нічого.</p>
<p>28 Господь мовив до Мойсея: «Доки ж ви будете відмовлятися виконувати накази й закони Мої?</p>
<p>29 Послухайте, Господь дав вам суботу. Ось чому у п’ятницю Він дає вам їжі на два дні. І кожен із вас мусить лишатися де він є і не працювати сьомого дня».</p>
<p>30 Отже, народ відпочивав сьомого дня.</p>
<p>31 І назвали те сини Ізраїлеві манною. І була вона біла, наче те зерно коріандрове, і на смак, наче коржі з медом.</p>
<p>32 Мойсей сказав: «Ось що Господь звелів: „Слід зберегти кошик з манною для наступних поколінь, щоб вони побачили той хліб, яким Я вас годував у пустелі, коли вивів з Єгипетської землі”».</p>
<p>33 Мойсей сказав Аарону: «Візьми посудину, насип туди повний омер манни й постав його перед Господом зберігатися для наступних поколінь».</p>
<p>34 Як і наказав Господь Мойсею, Аарон поставив його перед Свідоцтвом для зберігання.</p>
<p>35 Ізраїлеві діти їли манну протягом сорока років, доки не прийшли до обіцяної, придатної землі на кордоні країни ханаанської.</p>
<p>36 Омер дорівнював одній десятій ефи. * [( <em>ефа </em>Приблизно 2.2 літрів. )]</p>

<h4>Розділ 17</h4>
<p>1 І вирушила вся громада Ізраїлевих дітей з пустелі Сін, переходячи з місця на місце, як і звелів Господь. І стали вони табором в Рефідимі, але там не було води людям для пиття.</p>
<p>2 Вони почали нарікати на Мойсея, кажучи: «Дай нам пити!» І відповів їм Мойсей: «Чого ви сваритеся зі мною? Навіщо випробовуєте Господа?»</p>
<p>3 Люди були спраглі й дорікали Мойсею: «Навіщо ти вивів нас із Єгипту, щоб поморити нас, наших дітей і нашу худобу спрагою?»</p>
<p>4 І гукнув Мойсей, звертаючись до Господа: «Що мені робити з цим народом? Ще трохи, й вони закидають мене камінням».</p>
<p>5 Господь сказав Мойсею: «Пройди перед народом. Візьми з собою декого із старійшин Ізраїлю, а в руках тримай той самий ціпок, яким ударив по Нілу.</p>
<p>6 Я стану перед тобою на скелі Хореву. Ти вдариш по скелі, і вода потече з неї, і люди зможуть напитися». Тож Мойсей так і зробив на очах старійшин Ізраїля.</p>
<p>7 І назвав він те місце Масса і Меріва, через те що діти Ізраїля сперечалися й випробовували Господа, кажучи: «Чи є Господь серед нас, чи ні?» * [( <em>Масса </em>Тобто «суд», «випробовування» або «спокуса». )]</p>
<p>8 Аж ось прийшли амаликійці й почали битися з Ізраїлем в Рефідимі.</p>
<p>9 Мойсей сказав Ісусові: «Підбери людей і виходь битися з амаликійцями. Я ж стану завтра на вершині пагорба, й ціпок Божий буде в моїй руці».</p>
<p>10 Ісус зробив так, як наказав йому Мойсей. Він бився з амаликійцями, а Мойсей, Аарон та Гур зійшли на пагорб.</p>
<p>11 Щоразу, як Мойсей піднімав руку, Ізраїль переважав, та коли він опускав руку, переважали амаликійці.</p>
<p>12 Коли ж руки Мойсея втомилися, то взяли камінь і підклали під нього. Він сів на камінь, а Аарон з Гуром підтримували його руки з обох боків і лишалися його руки повними снаги аж до заходу сонця.</p>
<p>13 І знесилив Ісус амаликійців з усім їхнім військом лезом меча свого.</p>
<p>14 І сказав Господь Мойсею: «Напиши про це в книгу як нагадування і перекажи Ісусу, що Я і пам’ять про Амалика зітру з лиця землі».</p>
<p>15 Тоді Мойсей спорудив вівтар і назвав його «Господь — мій прапор».</p>
<p>16 Він сказав: «Здійняв я руки до престолу Господнього, та, як завжди, Господь переміг амаликійців».</p>

<h4>Розділ 18</h4>
<p>1 І почув Єтро, мидіанський священик, Мойсеїв тесть, про те, як допоміг Господь Своєму народові, та вивів Ізраїль з Єгипту.</p>
<p>2 Єтро, узяв Циппору, Мойсеєву дружину, після того, як той відіслав її до дому, </p>
<p>3 та обох своїх синів: Ґершона, бо Мойсей казав: «Я був зайдою в чужій землі», — * [( <em>Ґершон </em>Тобто «чужинець там». )]</p>
<p>4 та Еліезера бо, як казав Мойсей: «Бог мого батька — моя поміч. Він урятував мене від фараонового меча». * [( <em>Еліезер </em>Тобто «Бог допомагає». )]</p>
<p>5 Єтро прийшов до Мойсея з його синами та дружиною, в пустелю, де той стояв табором біля Божої гори.</p>
<p>6 Він послав до Мойсея звістку: «Я — твій тесть Єтро, йду до тебе разом із твоєю дружиною та двома її синами».</p>
<p>7 Мойсей, зустрівши тестя, вклонився й поцілував його. Чоловіки запитали одне одного про справи, потім зайшли до намету.</p>
<p>8 Мойсей розповів своєму тестеві про все, що Господь вчинив фараонові та Єгипту заради Ізраїлю, про всі труднощі, що спіткали їх у дорозі, й про те, як Господь врятував їх.</p>
<p>9 Єтро зрадів усьому тому добру, що Господь зробив Ізраїлеві, коли Він урятував його від руки єгипетської.</p>
<p>10 І сказав Єтро: «Благословенний будь Господь, Який врятував вас з-під влади єгипетської і від руки фараона.</p>
<p>11 Тепер я знаю, що Господь — більший від усіх богів, оскільки Він визволив народ від гноблення єгиптян, які зухвало ставилися до Нього».</p>
<p>12 Єтро приніс жертви спалення та інші пожертви Богові. І прийшли Аарон та старійшини Ізраїлю їсти разом з Мойсеєвим тестем перед Богом.</p>
<p>13 І сів Мойсей судити Ізраїль наступного дня, та народ стояв перед Мойсеєм з ранку до вечора.</p>
<p>14 Єтро бачив усе, що той чинив народові та й мовив: «Що ти робиш з народом? Чому ти сам судиш, а всі ці люди стоять навколо тебе з ранку до вечора?»</p>
<p>15 Мойсей відповів тестеві: «Бо народ приходить до мене запитувати Бога.</p>
<p>16 Коли у них є якісь суперечки, вони приходять до мене, і я розсуджую одного й другого, я відкриваю їм настанови Божі та Його закони».</p>
<p>17 Мойсеїв тесть сказав йому: «Недобре ти чиниш.</p>
<p>18 І ти, й ці люди з тобою виснажитеся, бо занадто тяжка це справа для тебе. Одному тобі з нею не впоратися.</p>
<p>19 Послухай мене. Я пораджу тобі, й Бог буде з тобою. Представляй людей перед Богом і принось до Бога їхні суперечки.</p>
<p>20 Відкривай їм настанови і закони, вкажи їм шлях, яким іти, і що робити.</p>
<p>21 Вибери собі з усього народу гідних людей, що шанують Бога, людей вірних, які ненавидять хабарі. І постав їх над народом начальниками над тисячами, сотнями, півсотнями й десятками.</p>
<p>22 І вони судитимуть людей повсякчас, та доповідатимуть тобі про всяку важливу справу, а про незначне, нехай судять самі. Зроби полегшення собі. Нехай вони несуть тягар разом з тобою.</p>
<p>23 Якщо зробиш так, з Божої волі, то зможеш вистояти, і весь народ ітиме додому з миром».</p>
<p>24 Тож Мойсей послухався тестя і зробив, як той казав.</p>
<p>25 Мойсей вибрав гідних людей з усього ізраїльського народу й поставив їх начальниками над народом: головами над тисячами, сотнями, півсотнями та десятками.</p>
<p>26 І вони судили людей повсякчас. Будь-яку складну справу вони приносили до Мойсея, а все незначне вирішували самі.</p>
<p>27 І відпустив тоді Мойсей свого тестя, і той пішов до своєї землі.</p>

<h4>Розділ 19</h4>
<p>1 Того дня, коли минуло три місяці, як діти Ізраїля пішли з Єгипту, народ Господній прийшов до Синайської пустелі.</p>
<p>2 Вони рушили з Рефідима, дійшли до Синайської пустелі й там отаборилися. Ізраїль став табором навпроти гори Хорев.</p>
<p>3 Тоді Мойсей піднявся до на гору і звернувся до нього Господь, кажучи: «Так скажеш дому Якова, дітям Ізраїля:</p>
<p>4 „Ви бачили, що Я вчинив єгиптянам. Я підніс вас на орлиних крилах і привів до Себе.</p>
<p>5 Тепер, якщо ви й справді слухатимете Мій голос і будете дотримуватися Мого Заповіту, то станете Моєю власністю з-поміж усіх народів, оскільки вся земля належить Мені.</p>
<p>6 Ви будете для Мене царством священиків і святим народом. Оце ті слова, що ти мусиш переказати дітям Ізраїля”».</p>
<p>7 Мойсей повернувся і скликав старійшин народу, та переказав їм усі ті слова, які Господь йому наказав.</p>
<p>8 Тоді весь народ відповів одностайно так: «Все, що сказав Господь, ми виконаємо». Мойсей повернувся на гору, та переказав Господь, що Ізраїль завжди слухатиметься Божих настанов.</p>
<p>9 Господь мовив до Мойсея: «Я прийду до тебе в густій хмарі, щоб народ чув, як Я говоритиму до тебе, і назавжди тобі повірив». Мойсей переказав Всевишньому слова народу.</p>
<p>10 Господь сказав Мойсею: «Піди до народу й освяти їх сьогодні й завтра, і нехай вони виперуть свій одяг.</p>
<p>11 Нехай будуть готові на третій день, бо третього дня Господь спуститься в людей на очах на гору Синай.</p>
<p>12 Установи довкола межу для людей. Скажеш їм: „Стережіться сходити на гору або торкатися її краю. Кожного, хто торкнеться гори, буде покарано на смерть.</p>
<p>13 Хто торкнеться гори, того буде закидано камінням або пробито стрілою. Хай то людина, чи худоба — не жити їй. Коли ж просурмить сурма, тоді вони зійдуть на гору”».</p>
<p>14 І зійшов Мойсей з гори до народу, та освятив його, і вони випрали свій одяг.</p>
<p>15 Він сказав народові: «Будьте готові через три дні. Не наближайтеся до жінок».</p>
<p>16 І третього дня вранці гримнув грім і спалахнула блискавка, і сіла густа хмара на гору, і голосно засурмила сурма, і весь народ, що був у таборі, затремтів.</p>
<p>17 Мойсей вивів усіх із табору зустрічати Бога, й вони поставали під горою.</p>
<p>18 Гора Синай була вся огорнута димом, та полум’ям, які виривалися з її верхівці, немов із печі, і вся гора здригалася, бо то Господь зійшов на неї.</p>
<p>19 І все гучніше сурмила сурма, коли Мойсей говорив, і Бог відповідав йому голосом, схожим на грім.</p>
<p>20 І зійшов Господь на вершину гори Синай, та покликавши Мойсея,</p>
<p>21 Всевишній сказав йому: «Зійди вниз і застережи Ізраїль, щоб вони не наближалися до Господа, інакше багато з них загине.</p>
<p>22 А також священики, що наближаються до Господа, нехай освятять себе, щоб Всемогутній Бог не вразив їх».</p>
<p>23 Мойсей сказав Господу: «Народ не може зійти на гору Синай, бо Ти Сам застеріг нас такими словами: „Покладіть межу навколо підніжжя й освятіть святу землю”».</p>
<p>24 І Всевишній сказав йому: «Зійди вниз і повернися з Аароном. І нехай священики і народ не рвуться нагору до Господа, щоб Господь не вразив їх».</p>
<p>25 І пішов Мойсей до дітей Ізраїлю й говорив з ними.</p>

<h4>Розділ 20</h4>
<p>1 І промовив тоді Господь:</p>
<p>2 «Я — Господь, Бог твій, Який вивів тебе з Єгипетської землі і визволив тебе із рабства.</p>
<p>3 Ти не матимеш ніяких інших богів, окрім Мене.</p>
<p>4 І не створюй собі рукотворних бовванів, чи жодної подоби того, що на небі, ані того, що на землі чи в воді.</p>
<p>5 Не поклоняйся ані служи їм, бо Я — Господь твій, ревнивий Бог, Який карає дітей і навіть онуків за гріхи їхніх батьків, які Мене ненавидять, аж до третього й четвертого поколінь. * [( <em>Я… Бог </em>Або «Ім’я Моє — Ель Кана, Ревнивий Бог». )]</p>
<p>6 Але Я буду віддано любити тисячі поколінь, тих, що люблять Мене і дотримуються Моїх заповідей.</p>
<p>7 Не клянися іменем Господа, твого Бога, коли не збираєшся дотриматися своєї обіцянки, бо Господь не залишить без покарання того, хто зловживатиме Його ім’ям.</p>
<p>8 Пам’ятай про дотримання дня суботнього, щоб святити його.</p>
<p>9 Шість днів ти можеш працювати й виконувати повсякденну роботу.</p>
<p>10 Та сьомий день — це субота для Господа, твого Бога. Не виконуй ніякої роботи — ні ти сам, ані син або дочка твоя, ані раб, чи рабиня твоя, ані будь-яка худобина, ані чужинець, що живе по містах твоїх.</p>
<p>11 Бо Господь створив за шість днів небо й землю, моря і все, що в них, та сьомого дня Він відпочивав. Ось чому Всемогутній Бог благословив сьомий день і освятив його.</p>
<p>12 Шануй батька і матір свою, щоб довшими були твої дні на землі, яку Господь, твій Бог, дарує тобі.</p>
<p>13 Не вбивай.</p>
<p>14 Не чини перелюбу.</p>
<p>15 Не кради.</p>
<p>16 Не давай неправдивих свідчень проти ближнього свого.</p>
<p>17 Не зазіхай на оселю ближнього свого. Не зазіхай на дружину ближнього свого, ані на його раба чи рабиню, ані на вола чи осла, ані на що-небудь, що належить іншій людині».</p>
<p>18 Увесь народ бачив і чув грім і блискавку, звук сурми і гору, вкриту димом. Люди чули й тремтіли, й стояли на віддалі.</p>
<p>19 І сказали вони Мойсею: «Говори до нас і ми слухатимемо, та нехай Бог не промовляє до нас, щоб ми не повмирали».</p>
<p>20 І сказав Мойсей народу: «Не бійтеся, адже Бог прийшов, щоб довести любов Свою. Господь прагне щоб ви не грішили, та поважали Його».</p>
<p>21 Народ стояв віддалік, але Мойсей, тим часом, наблизився до густої хмари, де був Бог.</p>
<p>22 Господь мовив до Мойсея: «Скажи дітям Ізраїля так: „Ви бачили, як Я говорив з вами з неба.</p>
<p>23 Не створюйте собі лжебогів із срібла чи золота поруч зі Мною.</p>
<p>24 Ти спорудиш вівтар Мене на землі й приноситимеш пожертви на ньому: жертви спалення й мирні жертви, своїх овець і свою худобу. І то повсюди, де Я накажу вам, щоб пам’ятали ім’я Моє, і тоді Я прийду й благословлю тебе.</p>
<p>25 Якщо спорудиш для Мене вівтар із каменя, то не роби його з тесаного каменя. Бо поклавши різець на нього, опоганиш його. * [( <em>різець </em>Або «меч». )]</p>
<p>26 Не ходи сходами до Мого вівтаря, щоб голизна твоя не відкрилася на ньому”».</p>

<h4>Розділ 21</h4>
<p>1 Ось ці правила ти даси народові Ізраїлю:</p>
<p>2 коли купиш раба-єврея, то він мусить служити шість років, а на сьомий піде на волю без плати. * [( <em>єврея </em>Або «ізраїльтянина». )]</p>
<p>3 Якщо він прийшов сам, то нехай сам і йде. Якщо ж одружений, то його жінка піде з ним.</p>
<p>4 Якщо його господар дасть йому жінку, і вона народить йому синів або дочок, то жінка з її дітьми належатиме господареві, а він нехай іде собі сам.</p>
<p>5 Та якщо раб скаже: «Я люблю свого господаря, свою жінку й своїх дітей, я не піду на волю».</p>
<p>6 Тоді його господар приведе його до Бога, поставить біля дверей чи одвірка й проколе йому вухо шилом, і той служитиме йому довіку. * [( <em>до Бога </em>Або «суддів». )]</p>
<p>7 Коли хтось продасть свою дочку в рабство, то вона не вийде з неволі, як виходить раб.</p>
<p>8 Якщо вона не до вподоби господареві, що призначив її для себе, то він може дозволити викупити її. Він не може вирішити продати її чужинцям, бо виявиться невірним до неї.</p>
<p>9 Якщо він візьме її для свого сина, то має ставитися до неї як до дочки.</p>
<p>10 Якщо це господар візьме іншу жінку для себе, то не повинен відмовляти першій в їжі, вбранні чи подружніх правах.</p>
<p>11 Якщо він позбавить її цих трьох речей, то вона може бути вільна без плати.</p>
<p>12 Якщо хтось ударить іншого так, що той помре, його самого слід віддати на смерть.</p>
<p>13 Але якщо він зробив це не навмисне, а Бог віддав того йому в руки, то Я вкажу тобі місце, куди він може втекти.</p>
<p>14 Та коли хтось діятиме підступно проти свого ближнього й зумисно вб’є його, то забери його від Мого вівтаря, щоб його самого могли вбити.</p>
<p>15 Якщо хтось ударить свого батька або свою матір, того скарають на смерть.</p>
<p>16 Якщо чоловік викраде когось, то смерть йому — однаково, чи продав він невільника в рабство, чи тримає в себе.</p>
<p>17 Якщо хтось проклинає свого батька чи свою матір, тому смерть.</p>
<p>18 Якщо в сварці хтось вдарить іншого каменем чи кулаком і той, кого вдарили, не помре, а буде прикутий до ліжка </p>
<p>19 то того, хто побив його, буде виправдано. Однак винний зобов’язан підтримувати його, та ще й відшкодує побитому за час, що той втратить.</p>
<p>20 Коли хазяїн вдарить свого раба палицею і той помре, то йому, безперечно, буде відплата за вбивство.</p>
<p>21 Та якщо раб житиме і через день чи два одужає, то карати хазяїна не треба, бо він за цього невільника сплатив гроші. * [( <em>карати </em>Або «карати за вбивство». )]</p>
<p>22 Коли двоє б’ються і вдарять вагітну жінку, і дитина вийде з неї, але їй не буде більше ніякої шкоди, то на винного чоловік тієї жінки накладе стягнення, і йому слід заплатити відповідно до розпорядження суддів. * [( <em>їй… шкоди </em>Або «не помре». )]</p>
<p>23 Якщо ж буде якесь пошкодження, то віддаси життя за життя.</p>
<p>24 Око за око, зуб за зуб, руку за руку, ногу за ногу.</p>
<p>25 Тавро за тавро, рану за рану, стусан за стусан.</p>
<p>26 Коли хтось ударить в око свого раба чи рабиню й пошкодить його, то відпустить на волю за око.</p>
<p>27 Якщо виб’є зуба своєму рабові, чи рабині, то відпустить на волю за зуб.</p>
<p>28 Якщо віл буцне рогами чоловіка чи жінку і той чи та помре, то вола слід закидати камінням, але м’яса його не їсти, а власника вола виправдати.</p>
<p>29 Якщо ж віл той буцався й раніше, а власника попереджали та він не догледів, а той забив чоловіка, чи жінку, то вола слід закидати камінням, а власника покарати на смерть.</p>
<p>30 Якщо на нього накладено плату, то він мусить заплатити викуп за своє життя, згідно з усім тим, що йому присуджено.</p>
<p>31 Якщо ж бик буцне чийогось сина чи дочку, то слід дотримуватися того ж закону.</p>
<p>32 Якщо бик буцне раба чи рабиню, то слід відшкодувати тридцять шекелів срібла (ціну нового раба) власникові, а вола закидати камінням.</p>
<p>33 Коли хтось відкриє або викопає криницю й не закриє її, а віл, чи осел упаде туди, то власник криниці мусить відшкодувати. 
<p>34 Він повинен заплатити хазяїнові худоби, але мертва тварина залишиться йому.</p>
<p>35 Коли чийсь бик на смерть буцне сусідського бика, то слід продати живого бика, а гроші за нього розділити. Сусідам слід також розділити забитого бика.</p>
<p>36 Якщо відомо, що той бик буцався й раніше, а його господар не догледів, то він, безперечно, має заплатити бика за бика, а забитий належатиме йому.</p>

<h4>Розділ 22</h4>
<p>1 Якщо хтось украде вола чи вівцю і, забивши, продасть її, то він мусить віддати п’ять биків за одного вкраденого або чотири вівці за одну забиту.</p>
<p>2 Якщо ж у нього немає ніякого майна, то злодія буде продано в рабство. У тому ж випадку, коли вкрадена худоба ще знаходиться у крадія, то він мусить відшкодувати по дві тварини за кожну вкрадену. Якщо злодія зловлено, коли він залазить до хати вночі й забито на смерть, то кровної вини не буде на тому, хто вбив його. Якщо ж над ним зійшло сонце, то буде кривавий злочин.
<p>3 [див. вірш 2]</p>
<p>4 [див. вірш 2]</p>
<p>5 Коли хтось використає чуже поле чи виноградник як пасовисько й пустить свою худобу пастися на чужому полі, то він має відшкодувати кращу частину свого врожаю.</p>
<p>6 Якщо хтось вогонь підпалить чагарник, та так, що спалить скирту, жниво чи поле сусіди, то той, хто спричинив пожежу, мусить відшкодувати за збитки.</p>
<p>7 Коли якийсь чоловік дасть гроші чи речі своєму сусідові на схов, а те буде вкрадене з хати, та злодія буде знайдено, крадій мусить удвічі відшкодувати.</p>
<p>8 Якщо ж злодія не буде знайдено, то власник тієї хати мусить стати перед Богом, щоб можна було з’ясувати, чи то не він наклав руку на сусідське майно. * [( <em>Богом </em>Або «суддями». Також див.: <a href='/ukr_umts/2/22/9'>Вих. 22:9</a>. )]</p>
<p>9 В кожному випадку суперечки з приводу пропажі бика, осла, вівці, вбрання чи будь-чого іншого, якщо один скаже: «Це належить мені», — а інший відмовляє: «Ні, це моє», — то справа обох має постати перед Богом. І кого Бог визначить винним, той і має відшкодувати вдвоє.</p>
<p>10 Якщо хто дасть сусідові осла, вівцю чи якусь іншу худобу на догляд і вона згине чи буде скалічена або хтось потай забере її, </p>
<p>11 то він має присягнути перед Господом, що не простягав руки на сусідське майно. Господар, у свою чергу, має визнати і прийняти клятву, та тоді не треба буде відшкодовувати.</p>
<p>12 А якщо справді її вкрав сусід, то він має відшкодувати власникові за втрачену худобу.</p>
<p>13 Якщо ж худобу було задерто, хай принесе йому залишки й тоді не відшкодовуватиме.</p>
<p>14 Якщо хтось позичить худобу у свого сусіда, і з тією станеться каліцтво або вона згине, коли власника немає, то слід уповні відшкодувати.</p>
<p>15 У тому випадку, коли власник був присутній при цьому, відшкодовувати не треба. А також, коли її було найнято за гроші, бо ця платня і є ціна худобі.</p>
<p>16 Коли хтось звабить незаручену дівчину й пізнає її, то мусить дати за неї повний викуп і взяти її собі за жінку. * [( <em>дівчину </em>Буквально «незайману дівчину». )]</p>
<p>17 Якщо ж її батько рішуче відмовиться віддавати за нього, то той мусить заплатити гроші відповідно до встановленої плати за цнотливу дівчину.</p>
<p>18 Не дозволяйте відьмі жити.</p>
<p>19 Кожному, хто має статеві стосунки з твариною, — смерть.</p>
<p>20 Кожному, хто приносить жертви іншим богам, а не Господу, — смерть.</p>
<p>21 Не зневажайте і не пригноблюйте чужинця, бо й самі ви були чужинцями в єгипетській землі.</p>
<p>22 Не завдавай лиха ні вдовам, а ні сиротам.</p>
<p>23 Якщо ж учиниш їм зле, вони, напевно, звернуться до Мене. І тоді, почувши їхнє волання,</p>
<p>24 Я розгніваюсь і віддам тебе мечу, а твої жінки стануть вдовами, а діти — сиротами.</p>
<p>25 Якщо позичиш гроші якомусь убогому з-поміж Мого народу, то не будь гендлярем і не вимагай користі з нього.</p>
<p>26 Якщо взяв у заставу одяг свого сусіди, то мусиш повернути йому все ще до заходу сонця.</p>
<p>27 Бо то єдине його вбрання, одяг для його тіла. Чим він укриється на ніч? Коли ж він звернеться до Мене, Я неодмінно почую його, бо Я — Господь милосердний.</p>
<p>28 Не шли прокльони на Бога або правителя свого народу.</p>
<p>29 Не зволікай, принось Мені першу частку свого багатого врожаю та сік плодів. Ти також мусиш віддавати Господу первістка з синів своїх.</p>
<p>30 І так само волів та овець: сім днів воно буде зі своєю матір’ю, а на восьмий ти віддаси його Мені.</p>
<p>31 Будьте святими людьми Моїми. Не їжте м’яса тварин, розірваних у полі звіром, а киньте його собакам.</p>

<h4>Розділ 23</h4>
<p>1 «Не рознось хибні чутки. У суді не будь на боці нечестивого, щоб не стати лжесвідком.</p>
<p>2 Не йди за більшістю на зло. Не свідчи перед позовом, спотворюючи правду тільки тому, що інші так роблять.</p>
<p>3 Не потурай убогому в суді, тому що тобі його шкода. Захищай його тільки коли на ньому нема провини.</p>
<p>4 Якщо натрапиш на бика чи осла, що заблукав, поверни хазяїну, навіть коли він ворог твій.</p>
<p>5 Якщо побачиш осла свого ворога, що впав під своєю ношею, не залишай його, допоможи!</p>
<p>6 Не дозволяй людям перекручувати справедливість проти убогого, навіть він має право на чесний суд.</p>
<p>7 Уникай брехні, не звинувачуй чоловіка без причини. Якщо дозволиш вбити невинного чи праведного, тобі Я цього не прощу.</p>
<p>8 Не бери хабарів, бо хабар сліпить зрячого й нівечить розсудливість справедливих.</p>
<p>9 Не пригноблюй чужинця. Ви знаєте душу чужинця, бо самі були чужинцями в Єгипетській землі.</p>
<p>10 Шість років ти можеш засівати свою землю і збирати з неї врожай,</p>
<p>11 а на сьомий залиш її під паром і дай відпочити. Вбогі твого народу їстимуть, а дикий звір, що в полі, харчуватиметься тим, що вони залишать. Так само зробиш зі своїми виноградниками й оливними деревами.</p>
<p>12 Шість днів можеш займатися своїми справами, а на сьомий день відпочиватимеш, щоб і воли, й осли твої також могли відпочити, і син твоєї невільниці, й чужинець зможуть відновити сили.</p>
<p>13 Затям усе, що Я сказав, і не згадуй імен інших богів, щоб інші імена не злітали з уст твоїх.</p>
<p>14 Тричі на рік відзначатимеш свята Мої, та приноситимеш Мені пожертви.</p>
<p>15 Дотримуйся свята Опрісноків: сім днів їстимеш прісний хліб, як Я наказав, у призначений час у місяці авіві, бо саме тоді ти вийшов з Єгипту. Кожний повинен принести Мені пожертву!</p>
<p>16 Відзначай свято Седмиць, свято перших плодів твоєї праці, що ти посіяв у полі, а також свято Кущів під кінець року, коли ти збираєш увесь урожай зі свого поля.</p>
<p>17 Тож тричі на рік усі чоловіки мусять явитися перед Господом Богом.</p>
<p>18 Не принось крові Моєї жертви разом із закваскою, а жир Моєї святкової пожертви не повинен залишатися до ранку.</p>
<p>19 Кращі з перших плодів твоєї землі принеси до Дому Господа, твого Бога. І не їж м’яса козеняти, звареного в молоці його матері. * [( <em>Дому Господа </em>Тобто «святого намету». Див.: <a href='/ukr_umts/2/25/8'>Вих. 25:8</a>, <a href='/ukr_umts/2/25/9'>9</a>. )]</p>
<p>20 Я посилаю Ангела до тебе стерегти тебе в дорозі й привести до місця, що Я приготував.</p>
<p>21 Будь уважний і слухайся Його. Не будь лихий з ним, бо Він не вибачить твоїх переступів, в Ньому — Моє ім’я. * [( <em>Моє ім’я </em>Або «Моя сила». )]</p>
<p>22 Але якщо ти й справді слухатимешся Його й робитимеш так, як Я кажу, то Я буду ворогом твоїх ворогів і недругом твоїх недругів.</p>
<p>23 Коли Мій Посланець йтиме попереду тебе й приведе тебе до аморійців, хиттитів, перизійців, ханаанців, хивійців та євуситів, Я знищу їх.</p>
<p>24 Не поклоняйся їхнім богам, не служи їм і не наслідуй їхніх вчинків, а повали і вщент порозбивай їхні кам’яні стовпи молельні.</p>
<p>25 Якщо служитимете Господу, вашому Богові, то Я благословлю твій хліб і твою воду і відверну від тебе хвороби.</p>
<p>26 Жодна жінка не викине, й не буде безплідних у твоїй землі. Я примножу число твоїх днів.</p>
<p>27 Я пошлю Свій жах поперед тебе і приведу в замішання всі народи, проти яких ти йтимеш, примушуючи всіх твоїх ворогів тікати з поля бою.</p>
<p>28 Я пошлю шершнів (або Ангелів) поперед тебе, й вони повиганяють хивійців, ханаанців і хиттитів перед тобою.</p>
<p>29 Та не за один рік Я повиганяю їх для тебе, щоб не спустошена була та земля і щоб не примножився дикий звір проти тебе.</p>
<p>30 Поступово Я повиганяю їх від тебе, поки ти примножишся й заволодієш землею.</p>
<p>31 Я встановлю твої кордони від Червоного моря до моря Филистимського, й від пустелі до Євфрату. Бо Я віддам у ваші руки всіх мешканців тієї землі, й ти поженеш їх з неї поперед себе. * [( <em>Червоне море </em>Або «Очеретяне море».<br><em>до моря Филистимського </em>Або «Середземного моря». )]</p>
<p>32 Не укладай ніякої Угоди ні з ними, ні з їхніми богами.</p>
<p>33 Вони не повинні залишатися в твоїй землі, щоб не ввести тебе в гріх переді Мною, бо якщо ти служитимеш їхнім богам, то це буде пасткою для тебе».</p>

<h4>Розділ 24</h4>
<p>1 І мовив Він до Мойсея: «Піднімись до Господа ти, Аарон, Надав, Авігу й сімдесят старійшин Ізраїлю і поклоняйтеся звіддалік.</p>
<p>2 Тоді Мойсей нехай наблизиться до Господа. Вони ж нехай не підходять, та народ нехай не залишиться з ними».</p>
<p>3 Тож Мойсей прийшов і переказав народові всі слова Господа і всі настанови. І всі люди в один голос відповіли так: «Ми виконаємо все, що наказав Господь».</p>
<p>4 Мойсей записав усі слова Господа. Рано вранці він устав і спорудив під горою вівтар на дванадцяти каменях для дванадцятьох колін Ізраїлю.</p>
<p>5 Тоді він послав юнаків з-поміж дітей Ізраїля, і вони принесли жертви всеспалення, а також пожертвували телят як мирні пожертви Господу.</p>
<p>6 Мойсей налив половину крові в чаші, а другою половиною покропив вівтар.</p>
<p>7 Тоді він узяв книгу з Угодою і прочитав, щоб народ почув. Вони сказали: «Все, що Господь наказав, ми виконаємо й будемо слухатися».</p>
<p>8 Мойсей узяв чашу з кров’ю і покропив людей. Він сказав: «Це кров Угоди, що Господь уклав з вами згідно з усіма цими словами».</p>
<p>9 Мойсей, Аарон, Надав, Авігу і сімдесят старійшин Ізраїлю зійшли на гору.</p>
<p>10 Вони побачили Бога Ізраїлю. Під Його ногами було щось ніби вимощене сапфірами, та таке ясне, як саме небо.</p>
<p>11 Та Він не поклав Своєї руки на вождів дітей Ізраїля. Вони бачили Бога, але Господь не побив їх, та вони разом їли й пили. * [( <em>Вони бачили… не побив їх </em>У Біблії говориться, що неможна людині бачити Господа, але цього разу Бог відкрив Себе старійшинам. )]</p>
<p>12 Господь мовив до Мойсея: «Зійди до Мене на гору й зачекай там, щоб Я зміг дати тобі кам’яні скрижалі з Законом і заповідями, які Я написав для їхнього навчання».</p>
<p>13 І встали Мойсей та його слуга Ісус, і пішли на Божу гору.</p>
<p>14 А старійшинам він сказав: «Зачекайте нас тут, Аарон і Гур будуть з вами. Якщо хтось матиме суперечку, нехай іде до них».</p>
<p>15 Мойсей зійшов на гору і хмара вкрила її.</p>
<p>16 Слава Господа зійшла на гору Синай, і хмара вкривала її шість днів, а на сьомий день Всевишній покликав Мойсея із хмари.</p>
<p>17 Поява слави Господа була, мов той вогонь, що охопив вершину гори на очах дітей Ізраїля.</p>
<p>18 Мойсей увійшов у хмару й зійшов на гору. І перебував він на горі сорок днів і сорок ночей.</p>

<h4>Розділ 25</h4>
<p>1 Господь говорив з Мойсеєм так:</p>
<p>2 «Скажи дітям Ізраїля, щоб принесли Мені дари, які серце кожного з готовністю дає.</p>
<p>3 Ось ті дари, що ви прийматимете від них: золото, срібло, бронзу, </p>
<p>4 блакитне, пурпурове та ясно-червоне полотно, тонкий льон, козячу вовну, </p>
<p>5 дублені баранячі шкіри, шкури, дерево акації, </p>
<p>6 оливу для світильника, пахощі для оливи помазання й запашного куріння, </p>
<p>7 камінь онікс та інше каміння для прикрашання ефоду й нагрудника. * [( <em>нагрудника </em>Обрядова одежа, яка покривала грудну частину вбрання. )]</p>
<p>8 Нехай діти Ізраїлю зроблять для Мене святилище, і Я зможу перебувати серед них.</p>
<p>9 Зробіть його згідно з тим, як Я покажу вам, — святий намет і все те, що в ньому.</p>
<p>10 Ковчег зроблять з акації. Він має бути завдовжки два з половиною лікті, півтора лікті завширшки й півтора лікті заввишки. * [( <em>два з половиною лікті </em>Приблизно 125 см.<br><em>півтора лікті </em>Приблизно 75 см. Також див.: <a href='/ukr_umts/2/25/23'>Вих. 25:23</a>. )]</p>
<p>11 Ти покриєш його щирим золотом зсередини та ззовні й зробиш золотий вінець довкола.</p>
<p>12 Виллєш для нього чотири золоті кільця й прикріпиш їх по чотирьох кутках — два з одного боку і два з іншого.</p>
<p>13 Зробиш жердини з акації і покриєш їх золотом.</p>
<p>14 Вставиш жердини в кільця з боків ковчегу, щоб його носити.</p>
<p>15 Жердини треба повсувати у кільця ковчегу й не слід виймати їх звідти.</p>
<p>16 Покладеш у ковчег Свідоцтво (кам’яні скрижалі з 10 заповідями), що Я тобі дам.</p>
<p>17 Зробиш віко для відпущення гріхів із щирого золота два з половиною лікті завдовжки і півтора завширшки.</p>
<p>18 Зробиш із золота два Херувими карбовані й прикріпиш з обох кінців віка для відпущення гріхів.</p>
<p>19 Одного Херувима помістиш на одному кінці, а другого — на другому. Зробиш так, щоб Херувими були єдиним цілим із віком для відпущення гріхів з обох кінців.</p>
<p>20 І здійматимуть Херувими крила свої і повернені будуть обличчями одне до одного, звернені до віка для відпущення гріхів, а крилами затулятимуть віко для відпущення гріхів.</p>
<p>21 Поставиш те віко для відпущення гріхів зверху на ковчег і покладеш у ковчег Свідоцтва, що Я тобі дам.</p>
<p>22 Там, над віком для відпущення гріхів, Я зустрічатимуся з тобою між двома Херувимами зверху на Ковчезі свідчення. Я скажу тобі про все, що наказуватиму дітям Ізраїля.</p>
<p>23 Зробиш стіл з акації два лікті завдовжки, один лікоть завширшки й півтора лікті заввишки. * [( <em>два лікті </em>Приблизно 1 м.<br><em>один лікоть </em>Приблизно 50 см. )]</p>
<p>24 Покриєш його щирим золотом і зробиш золотий вінець довкола.</p>
<p>25 Зробиш обід в долоню завширшки й золотий вінець довкруги ободу.</p>
<p>26 Зробиш чотири золоті кільця й прилаштуєш із чотирьох кутів, біля чотирьох ніжок столу.</p>
<p>27 Кільця мусять бути коло ободу. Вони триматимуть жердини, щоб носити стіл.</p>
<p>28 Зробиш жердини з акації і вкриєш їх золотом. На них носитимуть стіл.</p>
<p>29 Зі щирого золота зробиш до нього тарілки, кадильниці, кухлі й чаші для ливних пожертв.</p>
<p>30 На стіл постійно кластимеш переді Мною хліб присутності.</p>
<p>31 Зробиш світильник зі щирого золота. Світильник, його основа й держак мусять бути карбовані. Його чашечки, бруньки й пелюстки, немов у квітки, будуть єдиним цілим.</p>
<p>32 Шість галузок простягатимуться з боків — три галузки світильника з одного й три з другого боку основи.</p>
<p>33 На одній галузці має бути три чашечки, немов квіти мигдалю, кожна з брунькою та пелюсткою і три чашечки, немов квіти мигдалю, кожна з брунькою і пелюсткою на іншій галузці. Такий вигляд повинні мати всі шість галузок, що простягаються від світильника.</p>
<p>34 На самому світильнику мусить бути чотири чашечки, немов квітки мигдалю з бруньками та пелюстками.</p>
<p>35 Під кожною парою галузок повинна бути брунька, і так на всіх шести галузках, що простягатимуться від світильника.</p>
<p>36 Ті бруньки й галузки мають бути єдиним цілим і викарбувані з єдиного самородка щирого золота.</p>
<p>37 Зробиш сім лампад до світильника. Ці лампади слід поставити так, щоб вони світили поперед нього.</p>
<p>38 Щипці до нього й таці мають бути зі щирого золота.</p>
<p>39 Його разом з усім приладдям слід зробити з таланту щирого золота. * [( <em>талант </em>Приблизно 34,5 кг. )]</p>
<p>40 Гляди ж, зроби відповідно до зразка, показаного тобі на горі».</p>

<h4>Розділ 26</h4>
<p>1 Зробиш святий намет з десяти покривал із тонкого льону й блакитного, пурпурового та яскраво-червоного полотна, з вправно виготовленими Херувимами на них.</p>
<p>2 Кожне покривало має бути двадцять вісім ліктів завдовжки й чотири лікті завширшки. І всі вони мусять бути одного розміру. * [( <em>двадцять вісім ліктів </em>Приблизно 14 м.<br><em>чотири лікті </em>Приблизно 2 м. Також див.: <a href='/ukr_umts/2/26/8'>Вих. 26:8</a>. )]</p>
<p>3 П’ять покривал з’єднаєш між собою, і так само інші п’ять мусять бути з’єднані між собою.</p>
<p>4 Зробиш завіси з блакитного полотна по краю останнього покривала з перших з’єднаних полотен. Так само зробиш по кінцях крайнього покривала другого комплекту.</p>
<p>5 Зробиш п’ятдесят завіс на одному покривалі й п’ятдесят завіс на кінці покривала з другої групи з’єднаних полотен. Завіси мусять бути одна навпроти одної.</p>
<p>6 Зробиш п’ятдесят гачків із золота і з’єднаєш покривала між собою цими гачками так, що скинія стане єдиним цілим.</p>
<p>7 Зробиш запони з козячої вовни для намету поверх скинії. Таких запон зробиш одинадцять штук.</p>
<p>8 Кожна запона мусить бути тридцять ліктів завдовжки й чотири лікті завширшки. Всі одинадцять запон повинні бути одного розміру. * [( <em>тридцять ліктів </em>Приблизно 15 м. )]</p>
<p>9 З’єднаєш між собою п’ять запон, і так само з’єднаєш між собою інші шість, а шосту запону складеш удвоє спереду намету.</p>
<p>10 Зробиш п’ятдесят завіс по краю останньої запони з перших п’яти і п’ятдесят завіс по краю інших з’єднаних запон.</p>
<p>11 Зробиш п’ятдесят бронзових гачків. Повставляєш гачки в завіси й з’єднаєш намет разом, щоб він став єдиним цілим.</p>
<p>12 Щодо половини покривала, що залишилося, то почепиш її позаду скинії.</p>
<p>13 Залишиться по ліктю з обох боків намету, й вони звисатимуть з одного й другого боків скинії, щоб усе позакривати. * [( <em>один лікоть </em>Приблизно 50 см. )]</p>
<p>14 Зробиш покриття для намету з дублених баранячих шкір, а зверху покриття зі шкури.</p>
<p>15 Зробиш бруси-підпори з акації для святого намету.</p>
<p>16 Кожен брус мусить бути десять ліктів завдовжки і півтора лікті завширшки. * [( <em>десять ліктів </em>Приблизно 5 м.<br><em>півтора лікті </em>Приблизно 75 см. )]</p>
<p>17 Кожен брус матиме по два кріплення для з’єднання між собою. Зробиш їх для кожного бруса скинії.</p>
<p>18 Зробиш двадцять брусів для скинії з південного боку.</p>
<p>19 Також виготовиш сорок срібних поставців під двадцять брусів. По два поставці буде під кожен брус для двох його кріплень і два поставці під інший брус для двох його бокових кріплень.</p>
<p>20 З іншого, північного боку скинії зробиш двадцять брусів.</p>
<p>21 До них сорок поставців із срібла — по дві під кожним брусом.</p>
<p>22 Позаду скинії, з західного боку, поставиш шість брусів.</p>
<p>23 Зробиш два бруси для кутків позаду скинії.</p>
<p>24 Вони мусять сходитися внизу окремо, а зверху приєднані до одного кільця. Так повинно бути з обома брусами по кутах.</p>
<p>25 Усіх брусів буде вісім, і ще буде шістнадцять срібних поставців для них — по два поставці під кожним брусом.</p>
<p>26 Зробиш засуви з акації — п’ять для брусів з одного боку скинії і п’ять засувів для брусів з іншого боку скинії, </p>
<p>27 а також п’ять засувів для брусів позаду скинії, з західної сторони.</p>
<p>28 Середній засув, проходитиме через середину брусів від одного краю до іншого.</p>
<p>29 Покрий бруси золотом. Зроби кільця з золота, щоб тримати засуви, і їх також покрий золотом.</p>
<p>30 Споруди скинію за тим зразком, що показано тобі на горі.</p>
<p>31 Зроби запону з блакитного, пурпурового та ясно-червоного полотна й тонкого льону. Зроби майстерно з Херувимами на ній.</p>
<p>32 І почепиш її на чотирьох стовпах з акації, покритих золотом, з золотими гачками, на чотирьох поставцях.</p>
<p>33 Почепиш завісу на гачки. Внесеш всередину за запону ковчег Угоди. Ця запона відділить святилище від Святеє Святих.</p>
<p>34 Покладеш віко для відпущення гріхів зверху на ковчег Угоди в Святеє Святих.</p>
<p>35 Ззовні запони поставиш стіл і світильник навпроти, з південного боку святого намету. Стіл поставиш з північного боку.</p>
<p>36 Зроби гаптовану запону для входу до намету з блакитного, пурпурового та ясно-червоного полотна й тонкого льону.</p>
<p>37 Зроби п’ять стовпів з акації для запони й покрий їх золотом, а також зроби гачки з золота. І вилий для них п’ять поставців із бронзи.</p>

<h4>Розділ 27</h4>
<p>1 Зробиш вівтар з акації п’ять ліктів завдовжки і п’ять ліктів завширшки. Вівтар мусить бути квадратний, три лікті заввишки. * [( <em>п’ять ліктів </em>Приблизно 2,5 м. Також див.: <a href='/ukr_umts/2/27/18'>Вих. 27:18</a>.<br><em>три лікті </em>Приблизно 1,5. )]</p>
<p>2 Зробиш ріжки на ньому по чотирьох кутках. Ріжки повинні бути суцільні з вівтарем. Обклади його бронзою.</p>
<p>3 Зробиш усе приладдя до нього з бронзи: глечики, лопатки, кропильниці й таці.</p>
<p>4 Зробиш решітку для вівтаря — бронзове мереживо. Зробиш на решітці по чотирьох кутках чотири бронзові кільця.</p>
<p>5 Поклади її під край вівтаря, щоб решітка доходила знизу до половини вівтаря.</p>
<p>6 Зробиш жердини для вівтаря з акації, і покриєш їх бронзою.</p>
<p>7 Жердини мусять входити в кільця з боків вівтаря, щоб його носити.</p>
<p>8 Зробиш його з дощок, порожнім усередині. Нехай так його зроблять, як тобі було показано на горі.</p>
<p>9 Влаштуєш подвір’я для святого намету. З південного боку подвір’я буде запона з тонкого льону в сто ліктів завдовжки. * [( <em>сто ліктів </em>Приблизно 50 м. Також див.: <a href='/ukr_umts/2/27/11'>Вих. 27:11</a>, <a href='/ukr_umts/2/27/18'>18</a>. )]</p>
<p>10 Там повинно бути двадцять стовпів до них і двадцять бронзових поставців, а гачки на стовпах і кільця до них — срібні.</p>
<p>11 Так само слід зробити з північного боку — запону у сто ліктів завдовжки з двадцятьма стовпами й двадцятьма бронзовими поставцями, з гачками на стовпах і кільцями із срібла.</p>
<p>12 Подвір’я на захід має бути п’ятдесят ліктів завширшки з десятьма стовпами й десятьма поставцями для них. * [( <em>п’ятдесят ліктів </em>Приблизно 25 м. Також див.: <a href='/ukr_umts/2/27/13'>Вих. 27:13</a>, <a href='/ukr_umts/2/27/18'>18</a>. )]</p>
<p>13 Спереду на схід подвір’я має бути п’ятдесят ліктів завширшки.</p>
<p>14 Запона з одного боку буде п’ятнадцять ліктів на трьох стовпах і трьох поставцях під ними. * [( <em>п’ятнадцять ліктів </em>Приблизно 7,5 м. Також див.: <a href='/ukr_umts/2/27/15'>Вих. 27:15</a>. )]</p>
<p>15 І з другого боку запона буде п’ятнадцять ліктів завдовжки — на трьох стовпах і трьох поставцями під ними.</p>
<p>16 При вході на подвір’я буде гаптована завіса в двадцять ліктів із блакитного, пурпурового та ясно-червоного полотна й тонкого льону — на чотирьох стовпах і чотирьох поставцях під ними. * [( <em>двадцять ліктів </em>Приблизно 10 м. )]</p>
<p>17 Усі стовпи навколо подвір’я мусять бути з’єднані срібними гачками й на бронзових поставцях.</p>
<p>18 Подвір’я має бути сто ліктів завдовжки, п’ятдесят ліктів завширшки і з завісою в п’ять ліктів заввишки з тонкого льону на поставцях із бронзи.</p>
<p>19 Все начиння скинії для різного використання та всі кілки для подвір’я мають бути бронзовими.</p>
<p>20 Накажи дітям Ізраїля принести тобі чистої оливи для того, щоб світильник завжди горів.</p>
<p>21 Аарон зі своїми синами влаштує його з вечора до ранку перед Господом в наметі зібрання за запоною, що перед ковчегом Свідчення. І цей закон на віки вічні для всіх поколінь дітей Ізраїля.</p>

<h4>Розділ 28</h4>
<p>1 Приведи Аарона, твого брата, і його синів Надава, Авігу, Елеазара та Ітамара, дітей Ізраїля, до себе, щоб вони були Моїми священиками.</p>
<p>2 Справиш священне вбрання Аарону, своєму братові, для слави й краси.</p>
<p>3 І скажи всім, хто мудрий серцем, кого Я наповнив духом мудрості, щоб вони справили Ааронові вбрання на посвячення, щоб він міг служити Мені.</p>
<p>4 Ось яке вбрання вони мають справити: нагрудник, ефод, ризу, плетений хітон, тюрбан і пасок. Вони зроблять священне вбрання Ааронові, твоєму брату, щоб він міг бути Моїм священиком. * [( <em>нагрудник </em>Обрядова одежа, яка покривала грудну частину вбрання. )]</p>
<p>5 Нехай візьмуть золота, блакитного, пурпурового та ясно-червоного полотна й тонкого льону.</p>
<p>6 Нехай зроблять ефод з золотого, блакитного, пурпурового та ясно-червоного полотна й тонкого льону. Цю робота треба виконана досконало.</p>
<p>7 З обох кінців його мають бути прив’язані два наплічники, з’єднані між собою.</p>
<p>8 Пасок на ефоді мусить бути зроблений з тієї ж тканини: золотого, блакитного, пурпурового та ясно-червоного полотна й тонкого льону.</p>
<p>9 Візьмеш два камені оніксу й викарбуєш на них імена синів Ізраїля.</p>
<p>10 Викарбуєш шість імен на одному камені й решту шість на другому за їхнім народженням.</p>
<p>11 На двох каменях викарбуєш імена синів Ізраїля так само, як робить різбляр, вирізуючи печатку, й оправиш їх у золоті гнізда.</p>
<p>12 Ти прикріпиш ці два камені до наплічників ефоду у пам’ять про синів Ізраїля. Аарон носитиме їхні імена перед Господом на обох своїх плечах як пам’ятку.</p>
<p>13 Виготовиш золоті гнізда.</p>
<p>14 Змайструєш два ланцюжки щирого золота, звиті, як мотузка, і приєднаєш ланцюжки до гнізд.</p>
<p>15 Зробиш судний нагрудник майстерної роботи. Зробиш його так само, як і ефод — із золота, блакитного, пурпурового та ясно-червоного полотна й тонкого льону.</p>
<p>16 Він буде квадратний, складений удвоє, одна п’ядь завдовжки й одна п’ядь завширшки. * [( <em>п’ядь </em>Приблизно 23 см. )]</p>
<p>17 Повправляй у нього чотири ряди коштовного каміння. В першому ряду мають бути сердолік, топаз і смарагд.</p>
<p>18 В другому ряду — бірюза, сапфір та ізумруд.</p>
<p>19 У третьому ряду — яхонт, агат і аметист. І всі вони мусять бути в золотих оправах.</p>
<p>20 У четвертому ряду — топаз, онікс і яшма.</p>
<p>21 Всього буде дванадцять каменів зі своїми іменами, згідно з іменами синів Ізраїля. На кожному мусить бути викарбувано, як на печатці, ім’я одного з дванадцяти колін.</p>
<p>22 Зробиш для нагрудника ланцюжки, звиті, немов мотузки, із щирого золота.</p>
<p>23 Зробиш два золоті кільця й прилаштуєш їх до двох кінців нагрудника.</p>
<p>24 Пропустиш два звиті золоті ланцюжки через два кільця на кінцях нагрудника.</p>
<p>25 Причепиш обидва кінці ланцюжків до двох гнізд, прикріпивши їх спереду до наплічників ефоду.</p>
<p>26 Зробиш іще два золоті кільця й прикріпиш їх до двох кінців нагрудника з внутрішнього боку.</p>
<p>27 Зробиш іще два золоті кільця й приєднаєш їх до двох наплічників спереду ефоду біля рубця над паском ефоду.</p>
<p>28 Приєднаєш кільця нагрудника до кілець ефоду стрічкою блакитного полотна так, щоб він був над самим паском ефоду, і щоб нагрудник не спадав.</p>
<p>29 Аарон носитиме імена синів Ізраїля на судному нагруднику, коло серця, як постійну згадку перед Господом, коли заходитиме до святилища.</p>
<p>30 Покладеш до судного нагрудника урим і туммим, і коли Аарон приходитиме до Господа, вони будуть коло його серця. Аарон постійно носитиме перед Господом суд дітей Ізраїля коло свого серця.</p>
<p>31 Зробиш ризу до цього ефоду, виткану цілком із блакитного полотна.</p>
<p>32 Посередині зверху в ній буде отвір для голови. Навколо цього отвору край мусить бути обшитий на зразок отвору в панцирі, щоб не рвалося.</p>
<p>33 З блакитного, пурпурового та ясно-червоного полотна зробиш гранати й прикрасиш по подолу, а також золотими дзвіночками поміж ними.</p>
<p>34 І буде дзвіночок і гранат, дзвіночок і гранат, і так по всьому подолу навколо ризи.</p>
<p>35 І хай вона буде на Ааронові, коли він служитиме. І дзвін буде чути, коли він входитиме до святилища перед Господом й коли виходитиме, щоб він не помер.</p>
<p>36 Зробиш пластинку зі щирого золота й викарбуєш на ній, як той різбляр, що робить печатки: «СВЯТИНЯ ДЛЯ ГОСПОДА».</p>
<p>37 Прив’яжеш її блакитною стрічкою спереду тюрбана.</p>
<p>38 І буде вона в Аарона на чолі, і він нестиме провини вид тих святих речей, що діти Ізраїля освятять як свої священні дари, завжди на його чолі як знак благовоління перед Господом.</p>
<p>39 Витчеш плетений хітон з тонкого льону і зробиш із тонкого льону тюрбан і гаптований пасок.</p>
<p>40 Аароновим синам справиш хітони, поробиш паски й тюрбани для слави й краси.</p>
<p>41 Вбереш їх: Аарона, твого брата, і його синів разом з ним й помажеш їх, рукоположиш і освятиш їх, щоб вони могли служити Мені священиками.</p>
<p>42 Справ їм лляну нижню білизну, щоб закрити наге тіло від крижів до стегон.</p>
<p>43 Це вбрання мусить бути на Ааронові та його синах, коли вони заходитимуть до намету зібрання або коли йтимуть до вівтаря служити в святилищі, щоб не навести гріх на себе й не померти. І це навіки правило для нього та його нащадків, що будуть після нього.</p>

<h4>Розділ 29</h4>
<p>1 Ось що ти маєш робити з синами Аароновими, щоб посвятити їх у священики Господні. Візьми одного бичка і два барани без вади.</p>
<p>2 Візьми опрісноків, прісних тістечок, замішаних на олії, коржів, помащених олією. Випечеш їх із доброго пшеничного борошна.</p>
<p>3 Покладеш усе це в кошик і віддаш його Аарону, та його синам, коли вони вестимуть бичка і двох баранів.</p>
<p>4 Приведеш Аарона та його синів до дверей намету зібрання і обмиєш їх водою.</p>
<p>5 Візьмеш шати і вбереш Аарона в хітон, ризу, яку треба носити з ефодом, ефод і нагрудник. Підпережеш ефод на ньому прикрашеним паском. * [( <em>нагрудник </em>Обрядова одежа, яка покривала грудну частину вбрання. )]</p>
<p>6 Надінеш йому на голову тюрбан і святий вінець.</p>
<p>7 Візьмеш оливу для помазання і змастиш йому голову, помазавши його.</p>
<p>8 Тоді приведеш його синів і вбереш їх у хітони.</p>
<p>9 Підпережеш пасками Аарона та його синів і надінеш на них тюрбани. І священство їхнє буде навіки як вічне правило. І так ти рукоположиш Аарона та його синів.</p>
<p>10 Приведеш бичка до намету зібрання. Аарон і його сини покладуть руки йому на голову.</p>
<p>11 Заколеш бичка перед Господом коло дверей намету зібрання.</p>
<p>12 Тоді візьмеш трохи крові бичка й помажеш ріжки вівтаря пальцем. Решту крові виллєш до підніжжя вівтаря.</p>
<p>13 Тоді візьмеш увесь жир, що вкриває нутрощі, сальник на печінці, обидві нирки й жир, що на них, і спалиш на вівтарі.</p>
<p>14 Всю ж тушку бичка, його шкуру й нечистоти спалиш на вогнищі поза табором, як жертву, яка очистить священиків від гріха.</p>
<p>15 Після того, нехай Аарон і його сини покладуть руки на голову одного з баранів.</p>
<p>16 Тоді заріжеш барана, візьмеш його кров і покропи вівтар з усіх боків.</p>
<p>17 Розріжеш барана на шматки, обмиєш його нутрощі й гомілки й покладеш разом зі шматками тушки й головою.</p>
<p>18 Тоді спалиш усього барана на вівтарі. Це є жертва всеспалення для Господа — приємні пахощі, дар Господу.</p>
<p>19 Потім, нехай Аарон і його сини покладуть руки на голову другого барана.</p>
<p>20 Заріж його, та візьми трохи його крові й помасти мочку правого вуха Аарона та його синів, великого пальця їхніх правиць і великого пальця на правій нозі кожного. Після того покропи вівтар кров’ю з усіх боків.</p>
<p>21 Візьмеш трохи крові, що на вівтарі, і трохи оливи для помазання й покропи Аарона, його вбрання і разом з ним його синів і їхнє вбрання. І він, і його вбрання, а разом із ним і його сини, і їхнє вбрання стануть священними.</p>
<p>22 Візьми баранячий жир, жир хвоста, сальник на печінці, обидві нирки й жир, що був на них, і праве стегно (бо це баран посвячення Аарона в первосвященики).</p>
<p>23 З кошика з опрісноками, що стоїть перед Господом, візьми один буханець хліба, одне тістечко з оливою і один корж.</p>
<p>24 Вклади усе те в руки Аарона та його синів, як жертву колихання Господу.</p>
<p>25 Тоді забереш це з їхніх рук і спалиш на вівтарі, як додаток до жертви всеспалення. Це — приємні пахощі, дар Господу.</p>
<p>26 Візьмеш грудину Ааронового барана освячення і піднеси її Господу, як жертву колихання перед Ним. Потім забери її собі — це буде твоя частка.</p>
<p>27 Освятиш грудину жертви й гомілку підношення, відтяту від барана посвячення, частки Аарона то його синів.</p>
<p>28 Це буде вічним правилом для Аарона та його синів від дітей Ізраїля, бо це приношення. Це буде приношенням дітей Ізраїля від їхніх мирних жертв, їхнім приношенням Господу.</p>
<p>29 Священне вбрання, що належить Аарону, перейде після нього його синам, щоб були вони в ньому помазані й рукоположені.</p>
<p>30 Сім днів мусить носити його священик із його синів після нього, перед тим, як входити до намету зібрання для служіння у святилищі.</p>
<p>31 Візьмеш барана посвячення і звариш його м’ясо у святому місці.</p>
<p>32 Аарон і його сини їстимуть м’ясо барана й хліб, що лежить у кошику біля входу до намету зібрання.</p>
<p>33 Вони їстимуть те, чим спокутували їхні гріхи, щоб призначити їх в священики і освятити.</p>
<p>34 Якщо якесь м’ясо посвячення, чи якийсь хліб залишиться до ранку, то спалиш залишки на вогні. Його не можна їсти, бо воно священне.</p>
<p>35 Зробиш усе Аарону і його синам так, як Я наказав тобі. Висвячуватимеш їх протягом семи днів.</p>
<p>36 Щодня жертвуватимеш бичка за гріхи їхні для прощення. Жертву за гріхи принось на вівтар, коли жертвуєш на ньому для свого очищення від гріхів, а також помаж його, щоб освятити.</p>
<p>37 Сім днів жертвуватимеш для відпущення гріхів на вівтарі й освячуватимеш його. І тоді вівтар стане найсвятішим місцем. І все, що торкнеться вівтаря, стане святим.</p>
<p>38 Ось що жертвуватимеш на вівтарі: двоє однорічних ягнят щодня:</p>
<p>39 одне ягня приноситимеш вранці, а друге — ввечері.</p>
<p>40 З першим ягням пожертвуєш десяту частину міри добірного пшеничного борошна, замішаного з чверткою гіна товченою оливи та чверткою гіна вина для ливної жертви. * [( <em>десяту частину міри </em>Приблизно 2,2 л.<br><em>чверткою гіна </em>Приблизно 0,8 л. )]</p>
<p>41 Пожертвуєш друге ягня ввечері, а також стільки ж хліба, як і вранці з хлібною та ливною жертвами. І це будуть жертви всеспалення, пахощі, приємні Господу.</p>
<p>42 Це буде постійною жертвою спалення через усі твої покоління при входи до намету зібрання перед Господом, де Я зустрічатиму вас, щоб говорити з тобою.</p>
<p>43 Я зустрічатиму там дітей Ізраїля, і те місце освятиться Моєю славою.</p>
<p>44 Я освячу намет зібрання і вівтар. Я освячу Аарона і його синів, щоб вони були Мені священиками.</p>
<p>45 Я перебуватиму серед дітей Ізраїля і буду їхнім Богом.</p>
<p>46 І тоді вони знатимуть, що Я — Господь, їхній Бог, Який вивів їх з Єгипетської землі, щоб перебувати серед них. Я — Господь, їхній Бог.</p>

<h4>Розділ 30</h4>
<p>1 «Зробиш з акації вівтар для спалення запашного куріння.</p>
<p>2 Він має бути квадратний: лікоть завдовжки, лікоть завширшки і два лікті заввишки. Його ріжки мають бути суцільні з ним. * [( <em>лікоть завдовжки </em>Приблизно 0,5 м.<br><em>два лікті </em>Приблизно 1 м. )]</p>
<p>3 Покриєш його щирим золотом: зверху, з боків навколо і ріжки. Зробиш йому золотий вінець навколо.</p>
<p>4 Зробиш для нього два золоті кільця під вінцем з двох боків. Прилаштуєш їх із протилежних боків. Вони триматимуть жердини, щоб на них його носити.</p>
<p>5 Зробиш жердини з акації і покриєш їх золотом.</p>
<p>6 Поставиш його перед запоною, що перед ковчегом Свідчення, навпроти віка для відпущення гріхів, що на свідченні, де Я зустрічатимуся з тобою.</p>
<p>7 Аарон спалюватиме на ньому запашне куріння. Він робитиме це щоранку, коли готуватиме світильники.</p>
<p>8 А як запалюватиме світильники під вечір, то спалюватиме запашне куріння, щоб він курився постійно перед Господом через усі ваші покоління.</p>
<p>9 Не приносьте на нього ніякого іншого куріння, не спалюйте на ньому жертв спалення, ані хлібні жертви не приносьте, ані ливні жертви не лийте на нього.</p>
<p>10 Аарон мусить приносити жертву прощення над його ріжками один раз на рік. Він приноситиме жертву прощення кров’ю жертви за гріхи раз на рік на всі ваші покоління. Це найбільша святиня для Господа».</p>
<p>11 Господь говорив з Мойсеєм так:</p>
<p>12 «Коли рахуватимеш дітей Ізраїля, щоб їх переписати, то кожен мусить сплатити викуп Господу за своє життя під час перепису, щоб ніякої моровиці не напало на них.</p>
<p>13 Ось що кожен порахований мусить сплатити. Півшекеля, святим шекелем (шекель дорівнює 20 герам), півшекеля — податок Господу. * [( <em>півшекеля </em>Приблизно 0,6 гр. )]</p>
<p>14 Кожен порахований від двадцяти років і старше мусить платити податок Господу.</p>
<p>15 Багатий не повинен платити більше, а бідний менше, ніж півшекеля, коли платять податок Господу за викуп їхнього життя.</p>
<p>16 Мусиш брати викуп за відпущення гріхів від дітей Ізраїля і сплачувати їх на служіння в наметі зібрання. І буде це пам’ять для дітей Ізраїля перед Господом про викуп вашого життя».</p>
<p>17 І говорив Господь з Мойсеєм так:</p>
<p>18 «Зроби посуд для обмивання з бронзи і поставець для нього з бронзи. Постав його між наметом зібрання і вівтарем і налий туди води.</p>
<p>19 Аарон і його сини обмиватимуть у ньому руки й ноги.</p>
<p>20 Коли вони приходитимуть до намету зібрання, то обмиватимуться водою, щоб їм не померти або коли йтимуть до вівтаря служити, спалювати жертву на вогні для Господа.</p>
<p>21 Вони обмиватимуть свої руки й ноги, щоб їм не померти. І це буде для Аарона та його нащадків вічним правилом на всі їхні покоління».</p>
<p>22 Господь говорив з Мойсеєм так:</p>
<p>23 «Візьми пахощі: найкращого рідкого мирра п’ятсот шекелів, в половину менше, тобто двісті п’ятдесят шекелів духмяної кориці, двісті п’ятдесят шекелів духмяної тростини, </p>
<p>24 п’ятсот шекелів кассії, за рахунком священного шекеля, та один гін оливи. * [( <em>п’ятсот шекелів </em>Приблизно 5,75 кг.<br><em>п’ятдесят шекелів </em>Приблизно 2,9 гр.<br><em>один гін </em>Приблизно 3,2 л. )]</p>
<p>25 Зробиш священну оливу для помазання, змішавши ці пахощі, як приготував би їх той, хто виготовляє парфуми. Це й буде свята олива для помазання.</p>
<p>26 Помастиш нею і намет зібрання, і ковчег Свідчення.</p>
<p>27 Помастиш нею стіл з усім його посудом і світильник з його посудом, і вівтар для спалення запашного куріння.</p>
<p>28 Помастиш також вівтар для спалення жертв з усім його приладдям і посуд для обмивання, і поставець її.</p>
<p>29 Освятиш їх і вони стануть пресвятими. І все, що торкнеться їх, стане святим.</p>
<p>30 Помастиш Аарона і його синів. Зробиш їх святими, щоб вони могли бути мені священиками.</p>
<p>31 Ти розмовлятимеш з дітьми Ізраїля і скажеш їм: „Це буде Моя свята олива до помазання для ваших прийдешніх поколінь.</p>
<p>32 Її не можна виливати на людське тіло, не можна робити ніякої іншої оливи, подібної до цієї. Вона свята й мусить бути святою для вас.</p>
<p>33 Якщо хто змішає оливу, подібну до цієї, і помаже чужинця, того вирвуть із його народу”». * [( <em>чужинця </em>Або «священика». )]</p>
<p>34 І мовив Господь до Мойсея: «Візьми такі пахощі: бальзам, оних, ґальван та чистий ладан — усього порівну.</p>
<p>35 Зроби з цієї суміші запашне куріння, та додавши трохи солі, ти зробиш його чистим і святим.</p>
<p>36 Розтовчи трохи суміші на порошок і поклади перед Свідоцтвом, що в наметі зібрання, де Я зустрічатимуся з тобою. І це буде найбільшою святинею для вас. * [( <em>поклади… Свідоцтвом </em>Доказ згоди між Господом і ізраїльським народом, що був у скрині Угоди. )]</p>
<p>37 Запашне куріння подібного складу не робіть собі, тому що воно буде святинею для Господа.</p>
<p>38 А якщо хто зробить щось подібне за запахом, того вирвуть із його народу».</p>

<h4>Розділ 31</h4>
<p>1 І говорив Господь з Мойсеєм так:</p>
<p>2 «Послухай, Я обрав Безалела, сина Урі, сина Гура з Юдиного роду.</p>
<p>3 Я сповню його Духом Божим, мудрістю, розумом і знаннями до виконання різноманітної роботи.</p>
<p>4 Він зможе майстерно працювати по золоту, сріблу та бронзі.</p>
<p>5 Він буде здатний обробляти й оправляти коштовне каміння, буде навчений різьби по дереву і всякого іншого ремесла.</p>
<p>6 Я дав йому Оголіава, сина Агісамака з Данового коліна. Я також дав хист кожному вправному майстрові. Вони виконають усе, що Я тобі наказав:</p>
<p>7 Намет зібрання, Ковчег Свідоцтва, віко для відпущення гріхів, що лежить зверху на ньому.</p>
<p>8 Стіл з усім його приладдям, світильник з усім приладдям до нього, вівтар для запашного куріння.</p>
<p>9 Вівтар для жертв спалення і все приладдя до нього, посуд і поставець до нього.</p>
<p>10 Священне вбрання для Аарона-священика, та одежі його синам для священного служіння.</p>
<p>11 Оливу для помазання й запашне куріння для святилища. Вони мусять виконати все так, як Я наказав».</p>
<p>12 І мовив Господь до Мойсея:</p>
<p>13 «Скажеш дітям Ізраїля: „Мусите дотримуватися Моїх субот, бо це знамення між Мною і вами для прийдешніх поколінь, щоб ви знали, що Я — Господь, Який вас освячує.</p>
<p>14 Вам слід дотримуватися суботи, бо вона — свята для вас. Хто ж поганитиме її, того буде покарано смертю, і кожного, хто працює по суботах, вирвуть із його народу.</p>
<p>15 Шість днів слід працювати, а сьомий — день суботнього відпочинку, він священний для Господа. Кожен, хто працює суботнього дня, має бути покараний на смерть.</p>
<p>16 Діти Ізраїля мусять дотримуватися суботи, справляти її з покоління в покоління як вічний заповіт.</p>
<p>17 Субота — це знамення назавжди між Мною і дітьми Ізраїля, бо за шість днів Господь створив небо й землю, а на сьомий Він спочивав і відновлював сили”».</p>
<p>18 Скінчивши розмовляти з Мойсеєм на горі Синай, Господь дав йому дві скрижалі Свідоцтва — кам’яні таблиці, на яких було написано Божим перстом.</p>

<h4>Розділ 32</h4>
<p>1 Побачивши, що Мойсей усе не спускається з гори, народ зібрався навколо Аарона й сказав йому: «Вставай і зроби нам богів, які йтимуть поперед нас. А щодо цього чоловіка, Мойсея, який вивів нас із Єгипетської землі, то ми не знаємо, що з ним трапилося».</p>
<p>2 Аарон сказав їм: «Повиймайте золоті сережки з вух ваших жінок, синів і дочок і принесіть їх мені».</p>
<p>3 І всі повиймали золоті сережки, що були в їхніх вухах, і поприносили йому.</p>
<p>4 Аарон все забрав у них, зробив різцем тельця і вилив його з золота. Всі сказали: «Ось боги твої, Ізраїлю, що вивели тебе з землі Єгипетської».</p>
<p>5 Побачивши це, Аарон спорудив вівтар перед ним і оголосив: «Завтра буде свято на честь Господа».</p>
<p>6 І повставали вони наступного ранку до сходу сонця, й принесли жертви спалення й мирні жертви. Тоді посідав народ їсти й пити, а потім вони почали веселитися.</p>
<p>7 Господь мовив Мойсею: «Спустися вниз, бо розбестився народ, що ти його вивів з Єгипетської землі, скоївши неймовірний гріх.</p>
<p>8 Люди Ізраїлю швидко відвернулися від усього, що Я наказував їм. Вони зробили собі золотого тельця і вклонялися йому, приносячи пожертви. Вони сказали: „Оце твої боги, Ізраїлю, що вивели тебе з Єгипетської землі”.</p>
<p>9 І мовив Господь Мойсею: „Я бачив цей упертий народ.</p>
<p>10 А зараз залиш Мене Самого, щоб гнів Мій запалав супроти них і знищив їх, а потім від тебе почну великий народ”».</p>
<p>11 Мойсей почав благати Господа, свого Бога, такими словами: «Нащо Ти, Господь, розпалюєш гнів Свій проти Свого народу, що вивів із Єгипетської землі великою силою й могутньою правицею?</p>
<p>12 Навіщо єгиптянам казати: „На лихо Він вивів їх, щоб знищити в горах і стерти з лиця землі?” Відверни Свій палаючий гнів, відверни лихо.</p>
<p>13 Згадай Авраама, Ісаака, Ізраїля, слуг Твоїх, як клявся Ти їм Собою, обіцяючи їм: „Я примножу ваших нащадків і буде їх, як зірок у небі. І всю цю землю, що пообіцяв, Я віддам вашим нащадкам у довічне володіння”».</p>
<p>14 Тоді Господь пожалкував Свій народ і відвернув лихо, яке погрожував навести на нього.</p>
<p>15 Тоді Мойсей повернувся й спустився з гори з двома скрижалями Свідоцтва в своїх руках. І було написано на них з обох боків.</p>
<p>16 Ті скрижалі — то було творіння Боже, а напис був письмом Господнім, вирізьбленим на них.</p>
<p>17 Ісус, почувши гомін людей і їхні крики, сказав Мойсею: «Я чую звуки війни в таборі».</p>
<p>18 Той відповів: «Це не звуки перемоги чи поразки. Звуки пісень, ось що я чую». * [( <em>Звуки пісень </em>Або «музику». )]</p>
<p>19 Підійшовши ближче до табору й побачивши тельця й танці, Мойсей дуже розгнівався, кинув скрижалі обома руками й розбив їх під горою.</p>
<p>20 Тоді він узяв тельця, що ті зробили, спалив його у вогні, розтовк на порох, кинув його в воду й примусив дітей Ізраїля її пити.</p>
<p>21 Мойсей сказав Ааронові: «Що цей народ зробив тобі, що ти ввів їх у такий великий гріх?»</p>
<p>22 Аарон відповів: «Не гнівайся, володарю мій. Ти знаєш людей, які вони грішні.</p>
<p>23 Вони сказали мені: „Зроби богів для нас, що йтимуть попереду нас, бо ми не знаємо, що сталося з цим чоловіком, Мойсеєм, що вивів нас із Єгипетської землі”.</p>
<p>24 Тож я й сказав їм: „Усі, хто має золото, познімайте його з себе й віддайте мені”. Тоді я кинув його в вогонь і вийшов оцей тілець».</p>
<p>25 Мойсей побачив, що народ розбещений, оскільки Аарон дозволив йому таку розгнузданість, що вони стали посміховищем перед ворогами.</p>
<p>26 Тоді Мойсей став на вході до табору й сказав: «Усі, хто на боці Господа, йдіть до мене!» І всі Левієві сини зібралися навколо нього.</p>
<p>27 І він сказав їм: «Так каже Господь, Бог Ізраїлю: „Підпережіться кожен мечем своїм. Пройдіть табором туди й назад, від одного входу до іншого, і кожен з вас нехай покарає грішників, навіть якщо прийдеться вбити свого брата, друга, сусіда”».</p>
<p>28 І Левієві сини зробили, як Мойсей наказав. Близько трьох тисяч чоловік із народу загинуло того дня.</p>
<p>29 Мойсей мовив: «Сьогодні освятіться перед Господом, щоб Він вас благословив синів й братів ваших».</p>
<p>30 Наступного дня Мойсей сказав народові: «Ви вчинили великий гріх. Зараз я зійду до Господа. Можливо, мені вдасться добитися відпущення ваших гріхів».</p>
<p>31 Мойсей повернувся назад до Господа і сказав: «На жаль ці люди вчинили великий гріх, зробивши для себе богів із золота,</p>
<p>32 але прости їхній гріх. Якщо ж ні, то викресли мене з книги, яку Ти написав». * [( <em>Книги </em>Або «книга життя». Книга з іменами людей Божих. Див.: <a href='/ukr_umts/66/3/5'>Откр. 3:5</a>; <a href='/ukr_umts/66/21/27'>21:27</a>. )]</p>
<p>33 Господь мовив Мойсеєві: «Того, хто згрішив проти Мене, Я викреслю зі Своїх скрижалів.</p>
<p>34 А зараз іди й веди народ туди, куди Я тобі сказав. Мій Ангел ітиме поперед тебе, але коли настане час, скараю їх за всі гріхи».</p>
<p>35 І покарав тоді Господь народ смертельною хворобою за те, що вони поклонялися тельцю, якого зробив Аарон.</p>

<h4>Розділ 33</h4>
<p>1 І мовив Господь до Мойсея: «Рушай звідси, ти й народ, що ти вивів із Єгипетської землі. Піди до тієї землі, про яку Я присягав Авраамові, Ісаакові та Якову, коли казав: „Я віддам її вашим нащадкам”.</p>
<p>2 Я пошлю Ангела поперед тебе й прожену ханаанців, аморійців, хиттитів, перизійців, хивійців та євуситів.</p>
<p>3 Йди до землі, що тече молоком і медом. Я ж не піду з вами, бо ви народ упертий, і як би Мені не погубити вас дорогою».</p>
<p>4 Почувши цю погану новину, народ засмутився. Жоден не надів своїх прикрас.</p>
<p>5 Господь мовив до Мойсея: «Скажи синам Ізраїля: „Ви — вперті люди. Якби Я йшов з вами хоча б хвильку, то знищив би вас. А зараз познімайте ваші прикраси, нагадування про лжебогів, а Я вирішуватиму, що Мені з вами робити”».</p>
<p>6 Отже, діти Ізраїля познімали свої коштовності біля гори Хорев (Сінай).</p>
<p>7 Того часу, Мойсей завжди брав із собою намет і напинав його недалеко від табору. І назвався він «наметом зібрання». Кожен, хто шукав Господа, міг прийти до цього намету. * [( <em>намет зібрання </em>Можливо, це був тимчасовий намет для поклоніння Господу, який існував до тих часів, коли був зведений постійний намет. )]</p>
<p>8 І коли Мойсей йшов до намету, то весь народ вставав, і кожен стояв біля входу до свого намету, спостерігаючи, доки Мойсей не ввійде туди.</p>
<p>9 Коли ж Мойсей заходив, то хмарний стовп спускався і стояв при вході — то Господь розмовляв з Мойсеєм.</p>
<p>10 Коли ж увесь народ бачив хмарний стовп, що стояв при вході до намету, то всі вставали, і кожен вклонявся перед дверима свого власного намету.</p>
<p>11 Господь розмовляв з Мойсеєм віч-на-віч, як говорять із своїм другом. Коли ж Мойсей повертався до табору, його слуга Ісус, син Навина, молодий чоловік, завжди залишався в наметі.</p>
<p>12 Мойсей сказав Господу: «Ось ти кажеш: „Веди цей народ”. Але Ти не відкрив мені, кого пошлеш зі мною. Ти мовив: „Я знаю твоє ім’я, ти знайшов прихильність в Моїх очах”.</p>
<p>13 Отже, якщо я знайшов прихильність у твоїх очах, то відкрий мені Твій шлях, щоб я міг пізнати Тебе і щоб міг мати прихильність у Твоїх очах. Не забувай, що ці люди — Твій народ».</p>
<p>14 І мовив Господь: «Сам вестиму народ й дам тобі спочинок».</p>
<p>15 Мойсей відповідав: «Якщо Ти не підеш, то й не виводь нас звідси.</p>
<p>16 Як же я зможу взнати, що я і Твій народ знайшли прихильність у Твоїх очах, якщо Тебе не буде з нами, то як же я і Твої люди можуть відрізнятися від інших народів на землі».</p>
<p>17 Господь сказав Мойсею: «Зроблю те, що попросиш, бо ти знайшов прихильність у Моїх очах, Я знаю тебе на ім’я». * [( <em>на ім’я </em>Або «як близького друга». )]</p>
<p>18 Мойсей відповідав: «Яви мені славу Свою».</p>
<p>19 І мовив Господь: «Я зроблю так, що вся Моя слава, вся доброта пройде перед тобою і Я назвусь іменем Ягве перед тобою. Покажу прихильність до кого Я буду прихильний».</p>
<p>20 І додав: «Ти не зможеш побачити Моє обличчя, бо жодна людина не може Мене побачити й лишитися в живих».</p>
<p>21 Господь вів далі: «Ось місце біля Мене, де ти стоятимеш на скелі.</p>
<p>22 Коли Моя слава проходитиме повз, то Я поставлю тебе в розщілину скелі й прикрию тебе Своєю рукою, аж поки не пройду.</p>
<p>23 Коли ж я приберу Свою руку, то ти побачиш лише Мою спину, а обличчя не буде видно».</p>

<h4>Розділ 34</h4>
<p>1 Господь мовив до Мойсея: «Витеши дві кам’яні скрижалі, подібні до перших. Я напишу на них ті ж заповіді, що були на перших скрижалях, які ти розбив.</p>
<p>2 Приготуйся вранці, та зійди рано на гору Синай і стань переді Мною там на вершині.</p>
<p>3 Ніхто не повинен сходити разом з тобою і щоб нікого не видно було на всій горі. І щоб ні вівця, ні яка худобина не паслась під горою».</p>
<p>4 Тож витесав Мойсей дві такі ж кам’яні скрижалі, подібні до перших. Він устав раненько й піднявся на гору Синай з двома кам’яними скрижалями, як Всевишній й наказав йому.</p>
<p>5 І зійшов Господь у хмарі, і стояв із ним, і Мойсей погукав Господа на ім’я.</p>
<p>6 Господь пройшов перед ним і проголосив: «Ягве, жалісливий і милосердний Бог,<br>довготерплячий, відданий і вірний.<br></p>
<p>7 Він береже вірність тисячам<br>та прощає провину, злочин і гріх.<br>Але Він не залишає без кари винних.<br>Він карає дітей і онуків до третього<br>й четвертого покоління за гріхи їхніх батьків».<br></p>
<p>8 Мойсей мерщій упав долілиць і поклонився.</p>
<p>9 Він сказав: «Якщо я знайшов прихильність у Твоїх очах, мій Господи, нехай мій Бог іде з нами, не зважаючи навіть на те, що цей народ такий упертий. Прости наше зло і гріх, прийми нас Собі у спадок».</p>
<p>10 І мовив Господь: «Ось Я укладаю Угоду з усім твоїм народом: Я чинитиму дива, яких не було на землі ні серед яких народів. І весь народ, до якого ти належиш, побачить діла Господа, бо ті дива, що Я вчиню, будуть найвеличнішими.</p>
<p>11 Дотримуйся того, що тобі було наказано сьогодні. Я повиганяю з-поперед тебе аморійців, ханаанців, хиттитів, перизійців, хивійців та євуситів.</p>
<p>12 Гляди, не укладай Угоди з мешканцями землі, в яку йдеш, щоб вона не стала пасткою для тебе.</p>
<p>13 Натомість поруйнуй їхні вівтарі, порозбивай священні камені й зріж стовпи Ашери.</p>
<p>14 Бо ти не повинен поклонятися іншому богові, крім Ягве Кана — Ревнивому Богу. Ім’я Моє — Ель Кана, Ревнивий Бог. * [( <em>Ім’я… Ревнивий Бог </em>Або «Я ненавиджу, коли Мій народ поклоняється іншим богам». )]</p>
<p>15 Отже не укладай Угоди з мешканцями землі, не впадай у розпусту з їхніми богами й не принось жертви їхнім божествам, коли тебе покличуть їсти їхні жертвоприношення.</p>
<p>16 Не бери їхніх дочок для своїх синів, бо їхні дочки займатимуться розпустою зі своїми богами й примусять твоїх синів чинити так само.</p>
<p>17 Не роби собі вилитих богів.</p>
<p>18 Дотримуйся свята Опрісноків. Їж прісний хліб протягом семи днів, як Я тобі наказував, у призначений час у місяці авіві. Бо в місяці авіві ти вийшов із Єгипту.</p>
<p>19 Кожен первісток належить Мені, як і всі перші самці твоєї худоби: бички чи барани.</p>
<p>20 Кожного первонародженого віслюка, ти можеш викупити за ягня. Якщо ж не хочеш викуповувати його, то мусиш зламати йому карк. Мусиш викуповувати кожного свого первістка-сина. Жоден із них не повинен з’являтися переді Мною з порожніми руками.</p>
<p>21 Працюватимеш шість днів, а на сьомий відпочиватимеш. Відпочивай навіть в оранку та жнива.</p>
<p>22 Дотримуйся таких свят: свято Седмиць під час збирання першого врожаю пшениці, а також свята збирання плодів наприкінці року — свято Кущів. * [( <em>наприкінці року </em>Або «восени». )]</p>
<p>23 Тричі на рік кожен із твоїх чоловіків мусить з’являтися перед Господом, Богом Ізраїлю.</p>
<p>24 Бо Я повиганяю з-поперед тебе народи й розширю твої кордони. І ніхто не зазіхне на твою землю, коли тричі на рік ти виходитимеш, щоб з’явитися перед Господом, твоїм Богом.</p>
<p>25 Не принось крові Моєї жертви разом із закваскою. Нічого з Пасхальної їжі не повинно залишатися до ранку.</p>
<p>26 Кращі з перших плодів твоєї землі принеси до Дому Господа, твого Бога. І не вари козеняти в молоці його матері». * [( <em>до Дому Господа </em>Або «до святого намету». Див.: <a href='/ukr_umts/2/25/8'>Вих. 25:8</a>, <a href='/ukr_umts/2/25/9'>9</a>. )]</p>
<p>27 І ще мовив Господь до Мойсея: «Запиши ці заповіді, бо згідно з ними Я уклав Угоду з тобою та з Ізраїлем».</p>
<p>28 І був Мойсей там із Господом сорок днів і сорок ночей. Він (Мойсей) не їв хліба й зовсім не пив води. Господь написав слова Угоди, десять заповідей на кам’яних скрижалях.</p>
<p>29 Коли Мойсей зійшов з гори Синай, дві скрижалі свідчення були в його руках. Він не знав, що шкіра його обличчя сяяла, бо Господь розмовляв із ним.</p>
<p>30 Коли Аарон і всі діти Ізраїля побачили Мойсея, та його сяюче обличчя, то побоялися підійти до нього.</p>
<p>31 Мойсей покликав їх. Аарон і всі старійшини громади повернулися до нього. І Мойсей розмовляв з ними.</p>
<p>32 А пізніше підійшли і всі діти Ізраїля, і він переказав їм усе, що Господь заповів йому на горі Синай.</p>
<p>33 Коли Мойсей закінчив говорити, він закрив своє обличчя покривалом.</p>
<p>34 Коли Мойсей приходив перед Господом розмовляти, то знімав покривало, аж доки не виходив.: Вийшовши, переказував дітям Ізраїля все, що йому було заповідано.</p>
<p>35 Євреї бачили, що обличчя Мойсея сяяло, отже він знову закривав своє обличчя, аж поки не йшов розмовляти з Господом.</p>

<h4>Розділ 35</h4>
<p>1 Мойсей зібрав усю громаду дітей Ізраїля і сказав їм: «Ось що Господь наказав вам робити:</p>
<p>2 „Роботу можна виконати в шість днів, а сьомий день — свята субота, день відпочинку для Господа. Кожен, хто працюватиме в цей день, буде відданий на смерть.</p>
<p>3 Суботнього дня ви не повинні запалювати вогню в жодному з ваших помешкань”».</p>
<p>4 І сказав Мойсей усій громаді дітей Ізраїля: «Ось що Господь заповідав, кажучи:</p>
<p>5 „Принесіть від себе дар Господу. Кожен, хто бажає, мусить принести дар для Нього: золото, срібло, бронзу,</p>
<p>6 блакитне, пурпурове та ясно-червоне полотно, тонкий льон, козячу вовну,</p>
<p>7 дублені баранячі шкіри, шкури, дерево акації,</p>
<p>8 оливу для світильників, пахощі для оливи помазання й запашного куріння,</p>
<p>9 камінь онікс та інше каміння, для прикрашання ефоду й нагрудника. * [( <em>нагрудник </em>Обрядова одежа, яка покривала грудну частину вбрання. )]</p>
<p>10 І кожен ремісник із вас нехай прийде й зробить усе, що Господь наказав:</p>
<p>11 Святий намет й намет для нього, покриття, гачечки, бруси, засуви, жердини й поставці.</p>
<p>12 Ковчег, жердини для нього, віко для відпущення гріхів і покривало для перегородки,</p>
<p>13 стіл, жердини для нього, все його приладдя й хліб присутності,</p>
<p>14 світильник для освітлення, весь його посуд, поставці й оливу для освітлення,</p>
<p>15 вівтар для запашного куріння і його жердини, оливу для помазання, запашний ладан, завісу для входу до святого намету,</p>
<p>16 вівтар для жертви спалення, бронзову решітку до нього, його жердини й усе приладдя, посуд для обмивання й поставець для нього, стовпи й поставці до них,</p>
<p>17 запони для подвір’я зі стовпами й поставцями до них, запону для входу на подвір’я,</p>
<p>18 кілки для святого намету та подвір’я, а також мотузку для них,</p>
<p>19 особливе вбрання для служби у святилищі, священне вбрання Ааронові та його синам, щоб вони могли служити священиками”».</p>
<p>20 І пішла тоді вся громада ізраїльтян від Мойсея.</p>
<p>21 І кожен прийшов, кого серце спонукало, чий дух вимагав того, та приніс дар Господу для служби в наметі зібрання і все для священного вбрання.</p>
<p>22 Прийшли чоловіки й жінки, та всі, хто бажав, поприносили гачки, сережки, перстні, намиста, золотий посуд і різні золоті прикраси. Кожен приносив золоті дари Господу. * [( <em>гачки </em>Або «булавки». )]</p>
<p>23 Кожен, хто мав блакитне, пурпурове та ясно-червоне полотно, тонкий льон, козячу вовну, дублену баранячу шкіру або шкуру, приносив усе те.</p>
<p>24 Кожен, хто був зворушений, приносив срібло чи бронзу у дар Господу. Кожен, у кого було дерево акації для будь-якого використання, віддавав його Господу.</p>
<p>25 Кожна жінка, що мала вправні руки, власноручно пряла блакитне, пурпурове і ясно-червоне полотно і тонкий льон і приносила його.</p>
<p>26 Всі жінки, кого серце спонукало, майстерно пряли козячу вовну.</p>
<p>27 Старійшини приносили камінь сердолік та інше коштовне каміння, щоб повправляти його в ефод і в нагрудник.</p>
<p>28 Приносили пахощі, оливу для світла, прянощі для запашного куріння.</p>
<p>29 Всі діти Ізраїля, кого серця спонукали принести щось для роботи, яку Господь через Мойсея наказав виконати, приносили добровільний дар Господу.</p>
<p>30 Мойсей сказав народу Ізраїля: «Послухайте, Господь обрав Безалела, сина Урі, сина Гура з Юдиного роду.</p>
<p>31 Він сповнив його Духом Божим, умінням, розумом і знаннями до виконання різноманітної роботи.</p>
<p>32 Щоб він задумував і майстерно виконував роботи по золоту, сріблу та бронзі;</p>
<p>33 огранював коштовне каміння для оправи, різав по дереву й виконував різну майстерну роботу.</p>
<p>34 Господь дав Безалелу та Оголіаву, сину Агісамака з Данового коліна, вміння навчати.</p>
<p>35 І сповнив Він їх умінням виконувати будь-яку ремісничу, художню роботу, вишивати по блакитному, пурпуровому та ясно-червоному полотну, по тонкому льону, а також ткати. Вони — майстри до всякої роботи й усілякого майстерного ремісництва.</p>

<h4>Розділ 36</h4>
<p>1 Безалел і Оголіав, а також кожен умілий чоловік, якого Господь наділив хистом і тямою, як придатися своєю роботою для створення святилища, має чинити згідно усього того, що звелів Господь».</p>
<p>2 Мойсей покликав Безалела й Оголіава і кожного вправного чоловіка, що Господь наділив хистом, кожного, кого серце спонукало прийти й працювати.</p>
<p>3 Вони одержали від Мойсея всі дари, що поприносили їх діти Ізраїля для виконання роботи по спорудженню святилища. А ті, щоранку, все ще приносили добровільні дари.</p>
<p>4 Тоді всі майстри, що поралися з різними роботами по спорудженню святилища, поприходили кожен від роботи, що виконували.</p>
<p>5 Вони сказали Мойсею: «Люди приносять значно більше, ніж потрібно для роботи, що Господь звелів виконати».</p>
<p>6 І наказав тоді Мойсей, і вони проголосили по всьому табору: «Ні чоловік, ні жінка нехай не роблять більше ніяких дарів для святилища». І стримався народ від принесення.</p>
<p>7 Принесено було багато для виконання будь-якої роботи, навіть занадто.</p>
<p>8 Всі вправні майстри, що працювали, спорудили святий намет із десяти покривал з тонкого льону й блакитного, пурпурового та яскраво-червоного полотна і вправно виготовили Херувимів на них.</p>
<p>9 Кожне покривало було двадцять вісім ліктів завдовжки й чотири лікті завширшки. І всі вони були одного розміру. * [( <em>двадцять вісім ліктів </em>Приблизно 14 м.<br><em>чотири лікті </em>Приблизно 2 м. Також див.: <a href='/ukr_umts/2/36/15'>Вих. 36:15</a>. )]</p>
<p>10 І з’єднав Безалел разом п’ять покривал і інші п’ять також з’єднав між собою.</p>
<p>11 Він зробив завіси з блакитного полотна по краю останнього покривала з перших з’єднаних полотен. Так само він зробив і по кінцях крайнього покривала другого комплекту.</p>
<p>12 Безалел зробив п’ятдесят завіс на одному покривалі й п’ятдесят завіс на кінці покривала з другої групи з’єднаних полотен. Завіси були одна навпроти одної.</p>
<p>13 Він виготовив п’ятдесят гачків із золота і з’єднав покривала між собою цими гачками так, що святий намет став єдиним цілим.</p>
<p>14 І зробив він запони з козячої вовни для намету поверх святого намету. Він зробив їх одинадцять штук.</p>
<p>15 Кожна запона була тридцять ліктів завдовжки й чотири лікті завширшки. Всі одинадцять запон були одного розміру. * [( <em>тридцять ліктів </em>Приблизно 15 м. )]</p>
<p>16 Він з’єднав п’ять запон між собою, і так само з’єднаєш між собою інші шість.</p>
<p>17 І зробив він п’ятдесят завіс по краю останньої запони з перших п’яти і п’ятдесят завіс по краю інших з’єднаних запон.</p>
<p>18 Він зробив п’ятдесят бронзових гачків, щоб з’єднати намет і щоб він став єдиним цілим.</p>
<p>19 Він також зробив покривало для намету з дублених баранячих шкір, а зверху покриття зі шкури.</p>
<p>20 І зробив він бруси-підпори з акації для святого намету.</p>
<p>21 Кожен брус був десять ліктів завдовжки і півтора лікті завширшки. * [( <em>десять ліктів </em>Приблизно 5 м.<br><em>півтора лікті </em>Приблизно 75 см. )]</p>
<p>22 Кожен брус мав по два кріплення для з’єднання між собою. Так він поробив усі бруси для святого намету.</p>
<p>23 Він зробив двадцять брусів для святого намету з південного боку.</p>
<p>24 До них сорок срібних поставців під двадцять брусів: два поставці під кожен брус для двох його кріплень і два поставці під інший брус для двох його бокових кріплень.</p>
<p>25 Він зробив двадцять брусів з іншого, північного, боку святого намету.</p>
<p>26 До них сорок поставців із срібла — по дві під кожним брусом.</p>
<p>27 Позаду святого намету, з західного боку, він виготовив шість брусів.</p>
<p>28 Він зробив два бруси для кутків позаду святого намету.</p>
<p>29 Вони сходилися внизу окремо, а зверху були приєднані до одного кільця. Так він зробив з обома брусами по кутах.</p>
<p>30 Усіх брусів було вісім і шістнадцять срібних поставців для них — по два поставці під кожним брусом.</p>
<p>31 Він виготовив засуви з акації — п’ять для брусів з одного боку святого намету і п’ять засувів з іншого боку, </p>
<p>32 а також п’ять засувів для брусів позаду святого намету, з західної сторони.</p>
<p>33 І зробив він середній засув, що проходив через середину брусів від одного краю до іншого.</p>
<p>34 Він покрив бруси золотом і зробив їхні кільця, щоб тримали засуви, з золота, і покрив засуви золотом.</p>
<p>35 Запону він зробив із блакитного, пурпурового та ясно-червоного полотна й тонкого льону з Херувимами майстерної роботи.</p>
<p>36 І виготовив він чотири стовпи з акації для святого намету і покрив їх золотом і змайстрував золоті гачки для них. І вилив він чотири срібні поставці для них.</p>
<p>37 Він зробив також гаптовану запону для входу до намету з блакитного, пурпурового та ясно-червоного полотна й тонкого льону.</p>
<p>38 Безалел виготовив п’ять стовпів до неї та їхні гачки, і укрив золотом їхні капітелі й кільця, а п’ять поставців були з бронзи.</p>

<h4>Розділ 37</h4>
<p>1 Безалел зробив ковчег з акації два з половиною лікті завдовжки, півтора лікті завширшки й півтора лікті заввишки. * [( <em>два з половиною лікті </em>Приблизно 125 см.<br><em>півтора лікті </em>Приблизно 75 см. Також див.: <a href='/ukr_umts/2/37/10'>Вих. 37:10</a>. )]</p>
<p>2 Він покрив його щирим золотом зсередини та ззовні й зробив золотий вінець довкола.</p>
<p>3 Вилив також чотири золоті кільця для неї по чотирьох кутках — два з одного боку і два з іншого.</p>
<p>4 Він виготовив жердини з акації і покрив їх золотом.</p>
<p>5 Він вставив жердини у кільця з боків ковчегу, щоб його носити.</p>
<p>6 Він зробив віко для відпущення гріхів із щирого золота. Воно було два з половиною лікті завдовжки і півтора завширшки.</p>
<p>7 Він виготовив два карбовані Херувими з золота й прикріпив їх із двох кінців віка для відпущення гріхів.</p>
<p>8 Один Херувим з одного кінця, другий — з другого. Він виготовив Херувимів так, що вони буди одним цілим із віком для відпущення гріхів з обох його боків.</p>
<p>9 Крила Херувимів здіймалися догори, а самі вони були звернені обличчями одне до одного й до віка для відпущення гріхів.</p>
<p>10 І виготовив він стіл з акації два лікті завдовжки, один лікоть завширшки й півтора лікті заввишки. * [( <em>два лікті </em>Приблизно 1 м.<br><em>один лікоть </em>Приблизно 50 см. )]</p>
<p>11 Він покрив його щирим золотом і зробив золотий вінець довкола.</p>
<p>12 Він зробив обід долоню завширшки й золотий вінець довкруги ободу. * [( <em>долоню завширшки </em>Приблизно 7 см. )]</p>
<p>13 Він вилив чотири золоті кільця для нього й причепив їх по чотирьох кутах, біля чотирьох ніжок столу.</p>
<p>14 Кільця були коло ободу, щоб тримати жердини, щоб носити стіл.</p>
<p>15 Він виготовив жердини з акації, щоб носити стіл, і покрив його золотом.</p>
<p>16 Зі щирого золота він виготовив посуд на стіл: тарілки, кадильниці, кухлі й чаші для ливних пожертв.</p>
<p>17 Він виготовив світильник зі щирого кованого золота і зробив його єдиним цілим з його основою, держаком, чашечками, бруньками й пелюстками.</p>
<p>18 Шість галузок простяглися з боків — три галузки світильника з одного й три з другого боку.</p>
<p>19 Три чашечки, немов квіти мигдалю, кожна з брунькою та пелюсткою на одній галузці і три чашечки, немов квіти мигдалю, кожна з брунькою і пелюсткою на іншій галузці. Такий вигляд повинні мати всі шість галузок, що простягалися від світильника.</p>
<p>20 На самому світильнику було чотири чашечки, немов квітки мигдалю з бруньками та пелюстками.</p>
<p>21 Під кожною парою галузок була брунька, і так на всіх шести галузках, що простягалися від світильника.</p>
<p>22 Ті бруньки й галузки були єдиним цілим, і були вони карбовані з єдиного самородка щирого золота.</p>
<p>23 І зробив він сім лампад до світильника і до них щипці й таці зі щирого золота.</p>
<p>24 Він витратив один талант щирого золота, щоб виготувати світильник і все приладдя до нього. * [( <em>талант </em>Приблизно 34,5 кг. )]</p>
<p>25 Він спорудив з акації вівтар для спалення запашного куріння. Той був квадратний: лікоть завдовжки, лікоть завширшки й два лікті заввишки. Його ріжки були суцільні з ним.</p>
<p>26 Він покрив його щирим золотом — зверху, з боків навколо і ріжки. І зробив для нього золотий вінець навколо.</p>
<p>27 Він виготовив для нього два золоті кільця під вінцем з протилежних боків, аби вони тримали жердини, щоб на них його носити.</p>
<p>28 Він виготовив жердини з акації і покрив їх золотом.</p>
<p>29 Він приготовив святу оливу для помазання і справжнє запашне куріння так, як приготував би їх той, хто виготовляє парфуми.</p>

<h4>Розділ 38</h4>
<p>1 І спорудив Безалел вівтар з акації для пожертв спалення. Той був квадратний — п’ять ліктів завдовжки, п’ять ліктів завширшки і три лікті заввишки. * [( <em>п’ять ліктів </em>Приблизно 2,5 м. Також див.: <a href='/ukr_umts/2/38/18'>Вих. 38:18</a>.<br><em>три лікті </em>Приблизно 1,5 м. )]</p>
<p>2 І зробив він чотири ріжки на ньому по чотирьох кутках. Ріжки були суцільні з вівтарем, й він обклав його бронзою.</p>
<p>3 Він зробив усе приладдя до нього з бронзи: глечики, лопатки, кропильниці й таці.</p>
<p>4 Він виготовив решітку для вівтаря: бронзове мереживо, й прилаштував її під краєм вівтаря заввишки в піввівтаря.</p>
<p>5 І вилив він чотири кільця й прилаштував їх по кутах бронзової решітки, щоб вкладати туди жердини.</p>
<p>6 І виготовив він жердини з акації, і покрив їх бронзою.</p>
<p>7 Повкладав він жердини в кільця з боків вівтаря, щоб його носити. Він зробив вівтар із дощок, порожнім усередині.</p>
<p>8 І виготовив він бронзовий посуд для обмивання і бронзовий поставець до нього з дзеркалами, що дали жінки, які прислуговували біля входу до намету зібрання.</p>
<p>9 І влаштував він подвір’я для святого намету. З південного боку подвір’я запони були виготовлені з тонкого льону в сто ліктів завдовжки. * [( <em>сто ліктів </em>Приблизно 50 м. Також див.: <a href='/ukr_umts/2/38/11'>Вих. 38:11</a>. )]</p>
<p>10 Двадцять стовпів до них і двадцять поставців були з бронзи, а гачки на стовпах і кільця до них — срібні.</p>
<p>11 З північного боку запони також у сто ліктів завдовжки з двадцятьма стовпами й двадцятьма бронзовими поставцями, з гачками на стовпах і кільцями із срібла.</p>
<p>12 З заходу запони були в п’ятдесят ліктів з десятьма стовпами й десятьма поставцями для них. Гачки на стовпах й кільця до них — срібні. * [( <em>п’ятдесят ліктів </em>Приблизно 25 м. Також див.: <a href='/ukr_umts/2/38/13'>Вих. 38:13</a>. )]</p>
<p>13 Спереду, на схід, подвір’я було п’ятдесят ліктів; вхід у двір знаходився з цієї сторони.</p>
<p>14 І були там запони в п’ятнадцять ліктів з одного боку входу на трьох стовпах і трьох поставцях під ними. * [( <em>п’ятнадцять ліктів </em>Приблизно 7,5 м. Також див.: <a href='/ukr_umts/2/38/15'>Вих. 38:15</a>. )]</p>
<p>15 З іншого боку входу на подвір’я були завіси так само в п’ятнадцять ліктів. Стовпців і поставців до них було там по три.</p>
<p>16 Усі запони навколо подвір’я було виготовлено з тонкого льону.</p>
<p>17 Поставці до стовпів були бронзові, а гачки на стовпах й кільця до них — срібні. Верхівки стовпів також були покриті сріблом. Усі стовпи на подвір’ї були з’єднані срібними гачками.</p>
<p>18 Запону на вході до подвір’я було оздоблено гаптуванням і зроблено з блакитного, пурпурового та ясно-червоного полотна й тонкого льону. Завдовжки вона мала двадцять ліктів і п’ять ліктів заввишки, що відповідало висоті запон усього подвір’я. * [( <em>двадцять ліктів </em>Приблизно 10 м. Також див.: <a href='/ukr_umts/2/38/18'>Вих. 38:18</a>. )]</p>
<p>19 Чотири її стовпи й поставці до них були бронзові. Гачки на стовпах — срібні. Срібними були також верхівки стовпів й кільця до них.</p>
<p>20 Усі кілки до святого намету та подвір’я були бронзові.</p>
<p>21 Це повний перелік усього для святого намету, тобто намету Свідчення, що було приготовано за наказом Мойсея для роботи левитам під керівництвом Ітамара, Ааронового сина, священика, </p>
<p>22 а також Безалела, сина Урі, сина Гура з Юдиного коліна. І він виконав усе, що Господь наказав Мойсею.</p>
<p>23 З ним був Оголіав, син Агісамака з Данового коліна — майстер, умілець і гаптяр по блакитному, пурпуровому та ясно-червоному полотну й льону.</p>
<p>24 Всього золота, використаного для спорудження святилища, золота, що принесли в дар, було двадцять дев’ять талантів і сімсот тридцять шекелів з розрахунку на священний шекель. * [( <em>двадцять дев’ять талантів і сімсот тридцять шекелів </em>Приблизно 1 т. )]</p>
<p>25 Срібла, відрахованого громадою було сто талантів і тисяча сімсот сімдесят п’ять шекелів з розрахунку на священний шекель. * [( <em>сто талантів і тисяча сімсот сімдесят п’ять шекелів </em>Приблизно 3,5 т. )]</p>
<p>26 З шестисот трьох тисяч п’ятисот п’ятдесяти чоловік від двадцяти років і старше з кожного зареєстрованого було зібрано податку в одну біку (півшекеля з розрахунку на священний шекель). * [( <em>біка </em>Приблизно 0,6 г.<br><em>шекель </em>Приблизно 11,5 г. )]</p>
<p>27 Сто талантів срібла було використано для лиття поставців під святиню й на запони: сто поставців зі ста талантів, по таланту на кожен поставець. * [( <em>Сто талантів </em>Приблизно 3,45 т. )]</p>
<p>28 Із тисячі семисот сімдесяти п’яти шекелів було зроблено гачки для стовпів, та зв’язуючі кільця для них. * [( <em>Із тисячі семисот сімдесяти п’яти шекелів </em>Приблизно 20,4 кг. )]</p>
<p>29 Бронзи, що діти Ізраїлю принесли в дар, було сімдесят талантів і тисяча чотириста шекелів. * [( <em>сімдесят талантів і тисяча чотириста шекелів </em>Приблизно 2,5 т. )]</p>
<p>30 З неї Безалел виготовив поставці для входу до намету зібрання, бронзовий вівтар і бронзову решітку до нього, а також усе начиння для вівтаря.</p>
<p>31 І всі поставці, що навколо подвір’я, поставці для входу, та всі кілки для святого намету і кілки, що навколо подвір’я.</p>

<h4>Розділ 39</h4>
<p>1 З блакитного, пурпурового та ясно-червоного полотна виготовили ткане вбрання для служіння в святилищі. Виготовили також вбрання Аарону для святилища, як і наказав Господь Мойсею.</p>
<p>2 І зробив Безалел ефод із золота, блакитного, пурпурового та ясно-червоного полотна й тонкого льону.</p>
<p>3 Майстри викували тонкі листи золота, розрізали їх на стрічки, щоб майстерно прикріпити до блакитного, пурпурового та ясно-червоного полотна й тонкого льону.</p>
<p>4 Вони зробили для ефоду наплічники й прикріпили з двох боків.</p>
<p>5 Розшитий пасок такої ж самої роботи з тієї ж тканини був поверх ефоду. Його було виготовлено з золота, блакитного, пурпурового та ясно-червоного полотна й тонкого льону. Саме так, як Господь наказав Мойсею.</p>
<p>6 Каміння онікса вставили в золоті оправи. На них викарбували, як на печатках, імена синів Ізраїля.</p>
<p>7 І він прикріпив ці камені до наплічників ефоду у пам’ять про синів Ізраїля, як і наказав Господь Мойсеєві.</p>
<p>8 Безалел виготовив нагрудник майстерної роботи, так само, як і ефод: із золота, блакитного, пурпурового та ясно-червоного полотна й тонкого льону. * [( <em>нагрудник </em>Обрядова одежа, яка покривала грудну частину вбрання. )]</p>
<p>9 Нагрудник був квадратний, складений удвоє, одна п’ядь завдовжки й одна п’ядь завширшки. * [( <em>п’ядь </em>Приблизно 23 см. )]</p>
<p>10 І повправляли у нього чотири ряди коштовного каміння. У першому ряду були сердолік, топаз і смарагд.</p>
<p>11 У другому ряду — бірюза, сапфір та ізумруд.</p>
<p>12 У третьому ряду — яхонт, агат і аметист.</p>
<p>13 У четвертому ряду — топаз, онікс і яшма. І все каміння було в золотих оправах.</p>
<p>14 І було там дванадцять каменів зі своїми іменами, згідно з іменами синів Ізраїля. На кожному камені було викарбувано, як на печатці, ім’я одного з дванадцяти колін.</p>
<p>15 Також майстри виготовили із щирого золота для нагрудника ланцюжки, звиті, немов мотузки,</p>
<p>16 зробили два золоті гнізда й два золоті кільця, й приєднали їх до двох кінців нагрудника.</p>
<p>17 Безалел приєднав два звиті золоті ланцюжки до двох кілець на кінцях нагрудника,</p>
<p>18 та два інші кінці ланцюжків до двох гнізд, прикріпивши їх спереду до наплічників ефоду.</p>
<p>19 Тоді було зроблено ще два золоті кільця й прикріплено їх до двох кінців нагрудника з внутрішнього боку.</p>
<p>20 Також було виготовлено іще два золоті кільця і приєднано до двох наплічників спереду ефоду біля рубця над самим паском ефоду.</p>
<p>21 Потім майстри прикріпили нагрудник через його кільця до колець ефоду стрічкою блакитного полотна так, щоб він був над паском ефоду, і щоб нагрудник не спадав, як Господь й наказав Мойсею.</p>
<p>22 І виготовив Безалел ризу до ефоду, виткану цілком із блакитного полотна.</p>
<p>23 Посередині зверху в ній був отвір на зразок отвору в панцирі. Навколо отвору край був обшитий, щоб не рвалося.</p>
<p>24 По подолу йшли гранати, виготовлені з блакитного, пурпурового та ясно-червоного полотна й тонкого льону.</p>
<p>25 Зробивши золоті дзвіночки, причепили їх між гранатами навколо подолу ризи:</p>
<p>26 дзвіночок і гранат, дзвіночок і гранат на подолі ризи навколо, для служби, як Господь й наказав Мойсею.</p>
<p>27 Майстри пошили й хітони з тонкого тканого льону Аарону та його синам.</p>
<p>28 Також тюрбан із тонкого льону і головні пов’язки з тонкого льону й білу лляну білизну.</p>
<p>29 Виготовили гаптований пасок із тонкого льону й блакитного, пурпурового та ясно-червоного полотна, як і наказав Господь Мойсеєві.</p>
<p>30 Вони зробили пластинку зі щирого золота для святого вінця й викарбували на ній, як на печатці «СВЯТИНЯ ДЛЯ ГОСПОДА».</p>
<p>31 Прив’язали її блакитною стрічкою зверху до тюрбана, як і наказав Господь.</p>
<p>32 Отже, всю роботу над святим наметом та наметом зібрання було закінчено. Діти Ізраїля зробили все так, як Господь наказав Мойсею.</p>
<p>33 І показали Мойсею святий намет із всім приладдям до нього: гачками, брусами, жердинами, поставцями,</p>
<p>34 покривалом із дубленої козячої шкіри, покривалом із шкіри дельфінів, покривалом для запони,</p>
<p>35 Ковчегом Угоди й жердинами для нього, віком для відпущення гріхів,</p>
<p>36 столом і всім його приладдям, хлібом присутності,</p>
<p>37 світильником зі щирого золота й лампадами до нього, що стояли в ряд разом з усім їхнім приладдям, оливою для освітлення,</p>
<p>38 золотим вівтарем, оливою для помазання, запашним курінням, завісою для входу до намету,</p>
<p>39 бронзовим вівтарем із бронзовою решіткою до нього, жердинами і всім приладдям до нього, посудом для обмивання й поставцем для нього,</p>
<p>40 запонами для подвір’я зі стовпами й поставцями до них, запоною для входу на подвір’я з мотузками й кілками до неї і всім приладдям для служби в святому наметі і наметі зібрання, тканим вбранням для служіння в святилищі,</p>
<p>41 священним вбранням для Аарона і вбранням для його синів, щоб вони могли служити священиками.</p>
<p>42 Отже, діти Ізраїля виконали все, як заповідав Господь.</p>
<p>43 І побачив Мойсей усю роботу, що вони виконали, як наказав Господь, та й благословив їх.</p>

<h4>Розділ 40</h4>
<p>1 Господь говорив з Мойсеєм так:</p>
<p>2 «Першого дня першого місяця поставиш святий намет, тобто намет зібрання.</p>
<p>3 Поставиш туди ковчег Свідчення і завісиш його ковдрою.</p>
<p>4 Занесеш туди стіл і встановиш його, поставиш також світильник і розташуєш на ньому лампади.</p>
<p>5 Поставиш золотий вівтар для запашного куріння перед ковчегом Свідчення. Завісиш запоною вхід до святого намету.</p>
<p>6 Встановиш вівтар для жертв спалення перед входом до святого намету, тобто намету зібрання.</p>
<p>7 Поставиш мисник між наметом зібрання і вівтарем і наллєш води в нього.</p>
<p>8 Влаштуєш подвір’я навколо і завісиш запоною вхід на подвір’я.</p>
<p>9 Візьмеш оливу для помазання і помажеш скинію і все в ній, освятиш її і все начиння в ній, отже, воно стане священним.</p>
<p>10 Помажеш вівтар для жертви спалення і все приладдя до нього, освятиш його. Отже, вівтар стане найсвятішим місцем.</p>
<p>11 Помажеш мисник й поставець до нього й освятиш їх.</p>
<p>12 Приведеш Аарона та його синів до входу в намет зібрання і обмиєш їх.</p>
<p>13 Вдягнеш Аарона у священне вбрання, помажеш і освятиш його, щоб він міг служити Мені священиком.</p>
<p>14 Приведеш його синів і вбереш їх у хітони.</p>
<p>15 Помажеш їх, як ти помазав їхнього батька, тож вони зможуть служити Мені священиками. І їхнє помазання посвятить їх на вічне священство на всі їхні покоління».</p>
<p>16 І зробив Мойсей усе так, як Господь йому наказав. Так він і вчинив.</p>
<p>17 Першого дня першого місяця другого року святий намет було встановлено.</p>
<p>18 Мойсей поставив святий намет. Установив поставці, поставив бруси, жердини до них і стовпи.</p>
<p>19 Встановивши намет поверх святого намету, він накрив його зверху, як Господь й наказав.</p>
<p>20 Мойсей узяв свідчення й поклав його до ковчегу й прилаштував зверху віко для відпущення гріхів.</p>
<p>21 Він заніс ковчег до святого намету, завісив його ковдрою і відгородив ковчег Угоди, як Господь й наказав.</p>
<p>22 Мойсей заніс стіл до намету зібрання і встановив його з північного боку перед запоною.</p>
<p>23 Він поклав на нього в ряд хліби перед Господом, як і наказав Господь.</p>
<p>24 Мойсей поставив світильник у наметі зібрання навпроти столу з південного боку святого намету.</p>
<p>25 Він установив лампади перед Всевишнім, як і наказав Господь.</p>
<p>26 Мойсей поставив золотий вівтар у наметі зібрання перед ковдрою.</p>
<p>27 Він спалив на ньому запашне куріння, як і наказав Господь.</p>
<p>28 І почепив Мойсей запону на вході до святого намету.</p>
<p>29 Він поставив вівтар для жертви всеспалення біля входу до святого намету, до намету зібрання, і приніс на ньому жертву всеспалення й хлібну жертву, як і наказав Господь.</p>
<p>30 Він поставив мисник між наметом зібрання і вівтарем і налив води в нього для обмивання,</p>
<p>31 де Мойсей та Аарон зі своїми синами обмивали руки й ноги.</p>
<p>32 Коли вони приходили до намету зібрання і підходили до вівтаря, то щоразу обмивалися, як і наказав Господь.</p>
<p>33 Мойсей влаштував подвір’я навколо святого намету та вівтаря. І, почепивши запону на вході до подвір’я, він скінчив усю роботу.</p>
<p>34 Тоді хмара вкрила намет зібрання, і слава Господня сповнила святий намет.</p>
<p>35 Мойсей не міг увійти до намету зібрання, бо хмара сіла на нього, і слава Господня сповнила святий намет.</p>
<p>36 У всіх своїх мандрах, як тільки хмара піднімалася над святим наметом, то народ Ізраїлю мав рушати.</p>
<p>37 Якщо ж хмара не піднімалася, то вони не рушали, аж Доки вона не підніметься.</p>
<p>38 Бо хмара Господня була над святим наметом вдень, а вночі в ній палав вогонь перед очима всього ізраїльського дому у всіх їхніх мандрах.</p>

