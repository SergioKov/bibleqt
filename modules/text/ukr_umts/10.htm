<h2>2 Книга Самуїла</h2>
<h4>Розділ 1</h4>
<p>1 Після смерті Саула Давид, розгромивши амаликійців, повернувся в Зиклаґ і перебував там два дні.</p>
<p>2 А на третій прибув до нього чоловік з табору Саула. Одяг на ньому був розірваний, голова вкрита порохом. Коли він наблизився до Давида, то одразу припав до землі, виявляючи йому свою шану. * [( <em>Одяг… порохом </em>Це робилося, щоб показати глибокий сум. )]</p>
<p>3 «Звідки ти прибув», — запитав його Давид. Він відповів: «Я втік з табору ізраїльтян».</p>
<p>4 «Що сталося? — Спитав Давид, — розкажи мені». Той відповів: «Чоловіки повтікали з поля бою. Багато з них упали й не підвелися, загинувши. Навіть Саул та його син Йонатан мертві».</p>
<p>5 Тоді Давид сказав юнаку, який приніс йому цю звістку: «Звідки тобі відомо, що Саул та його син Йонатан мертві?»</p>
<p>6 «Сталося так, що я був на горі Ґілбоа, — почав розповідати юнак, — там був Саул, він стояв, спершись на спис, а ворожі колісниці та їздові вже були близько.</p>
<p>7 Коли він обернувся, то побачив мене й покликав. Я сказав: „Ось і я?”</p>
<p>8 Він запитав: „Ти хто?” „Амаликієць”, — відповів я.</p>
<p>9 Тоді він наказав: „Стань наді мною і добий мене. Я вже в пазурах смерті, але ще живий”.</p>
<p>10 То я став над ним і добив його, бо він уже помирав. Тож я зняв з його голови корону, з руки браслет і приніс їх сюди до мого володаря».</p>
<p>11 Давид і всі його воїни схопилися за одяг і роздерли його на собі.</p>
<p>12 Вони тужили й голосили, вони постилися аж до вечора, оплакуючи Саула та його сина Йонатана, військо Господнє, дім Ізраїлю, оскільки вони полягли в бою.</p>
<p>13 Давид спитав юнака, який приніс йому звістку: «Ти звідки родом?» «Я син чужинця, амаликієць», — відповів той.</p>
<p>14 Давид запитав його: «Чому ти не побоявся підняти руку на помазаника Господнього?» * [( <em>помазаника </em>Або «обраного царя». )]</p>
<p>15 Тоді Давид підкликав одного зі своїх слуг і сказав: «Йди-но сюди, вдар його насмерть». Той ударив його, і юнак помер.</p>
<p>16 А Давид йому навздогін сказав: «Кров твоя буде на твоїй голові. Твої уста посвідчили проти тебе, коли ти зізнався: „Я вбив помазаника Господнього”».</p>
<p>17 Давид завів жалобну пісню про Саула та його сина Йонатана</p>
<p>18 й наказав, щоб сини Юдеї вивчили цю жалобну пісню про лук (вона записана в книзі Яшара): * [( <em>книга Яшара </em>Давня книга про війни Ізраїлю. )]</p>
<p>19 «Твоя велич і слава, Ізраїлю,<br>вбиті лежать на твоїх узвишшях.<br>О як попадали герої могутні!<br></p>
<p>20 В Ґаті про це не розказуй,<br>не розголошуй на вулицях Ашкелона,<br>щоб филистимські дочки не раділи,<br>щоб доньки необрізаних не веселились.<br> * [( <em>необрізаних </em>Або «чужинців».<br><em>Ґат </em>Столиця країни филистимської.<br><em>Ашкелон </em>Одне з п’яти найважливіших филистимських міст. )]</p>
<p>21 О, гори Ґілбоа, хай не буде ні рос,<br>ні дощу на пагорбах ваших,<br>ані поля, де хліб для пожертв зростає.<br>Бо щит могутніх вояків там осквернили.<br>Саулів щит, укритий порохом та іржею.<br></p>
<p>22 Від крові забитих, від плоті хоробрих<br>лук Йонатанів не відсахнувся,<br>не повернувся безславно Саулів меч.<br></p>
<p>23 Саул і Йонатан — їх, милостивих, ми за життя любили,<br>їх навіть смерть не розлучила.<br>Були вони прудкіші за орлів,<br>були вони за левів дужчі.<br></p>
<p>24 Ізраїльські дочки! Оплакуйте Саула!<br>Оплакуйте того, хто вас убрав<br>у шати пурпурові та прикраси,<br>хто ваші сукні золотом прикрасив.<br></p>
<p>25 О як упали у бою хоробрі!<br>Лежить убитий на твоїх висотах Йонатан!<br></p>
<p>26 Печалюсь і оплакую тебе, мій брате, Йонатане!<br>Адже ти був близьким і дорогим мені.<br>Чудовою була твоя любов до мене,<br>зворушливішою, аніж любов жінок.<br></p>
<p>27 Які могутні воїни упали!<br>Загинула військова зброя їхня».<br></p>

<h4>Розділ 2</h4>
<p>1 Згодом Давид спитав у Господа: «Чи не напасти мені на одне з міст Юдеї?» Господь відповів: «Так, іди». Давид запитав: «Куди мені йти?» «До Хеврона», — відповів Господь. * [( <em>Куди мені йти? </em>Буквально «Проти якого міста мені виступити?» )]</p>
<p>2 Тож Давид і прийшов туди з двома дружинами: Агіноам із Єзрееля та Абігайл, вдовою Навала з Кармела.</p>
<p>3 Давид узяв з собою також людей, які його повсюди супроводжували, та їхні родини. Поселилися вони по містах Хеврону.</p>
<p>4 В Хеврон прийшли юдеї і помазали Давида царем Юдеї. Коли Давидові розповіли, що Саула поховали чоловіки з Явеш-Ґілеада,</p>
<p>5 Давид відрядив гінців до людей Явеш-Ґілеада з таким посланням: «Господь благословляє вас за виявлену доброту до вашого володаря Саула, за те, що поховали його. * [( <em>поховали його </em>Тобто вони спалили тіла Саула та Йонатана, а їхні кістки поховали. Див.: <a href='/ukr_umts/9/31/12'>1 Сам. 31:12</a>. )]</p>
<p>6 Нехай тепер Господь виявить доброту й вірність до вас, а я теж виявлю свою прихильність до вас за ваші діла.</p>
<p>7 Будьте ж сильними і хоробрими, бо помер ваш володар Саул, а дім Юдеї помазав мене царювати над вами».</p>
<p>8 Тим часом Авнер, син Нера, командуючого Сауловим військом, забрав Іш-Бошета, сина Саула, до Маганаїма. * [( <em>Іш-Бошет </em>У древньогрецьких текстах, а також у <a href='/ukr_umts/13/8/33'>1 Хр. 8:33</a> та <a href='/ukr_umts/13/9/39'>9:39</a> він має ім’я «Еш-Ваал». )]</p>
<p>9 Він поставив його царем над Ґілеадом, Ашуром, Єзреелом, а також над Ефраїмом, Веніамином і всім Ізраїлем. * [( <em>Ашур </em>Цей варіант міститься виключно у сирійських текстах. У древньогебрейських рукописах наводиться «та Ассирією», але царство Ашура не простягалося до ассирійських кордонів. )]</p>
<p>10 Іш-Бошету, сину Саула, минуло сорок років, коли він став царювати на усім Ізраїлем. А правив він два роки. Дім Юди, однак, пішов за Давидом.</p>
<p>11 Час правління Давида в Хевроні над домом Юди дійшов до семи років та шести місяців.</p>
<p>12 Авнер, син Нера, разом зі слугами Іш-Бошета, сина Саула, вийшли з Маганаїма й попрямували до Ґівеона.</p>
<p>13 Йоав, син Зеруї, та слуги Давидові вийшли їм навперейми й зустрілися біля Ґівеонського ставу. Одна громада зібралася з одного боку ставу, а друга — з протилежного.</p>
<p>14 Тоді Авнер запропонував Йоаву: «Нехай кілька воїнів позмагаються зі зброєю в руках у нас на виду». «Що ж, нехай позмагаються», — погодився Йоав.</p>
<p>15 І от встали юнаки, відрахували дванадцять воїнів Веніаминових та Іш-Бошета, сина Саула, і дванадцять воїнів Давидових.</p>
<p>16 Ухопив кожен воїн свого суперника за голову і встромили в бік одне одному мечі, та й попадали разом. Це місце в Ґівеоні відтоді називається Гелкат-Газзурим. * [( <em>Гелкат-Газзурим </em>Гелкат-Газзурим означає «Поле мечів» або «Поле битви». )]</p>
<p>17 Дуже жорстокою була битва того дня. Авнер та ізраїльські воїни зазнали поразки від Давидових людей.</p>
<p>18 Було там три сини Зеруї: Йоав, Авішай та Асагел. Асагел був прудким, як газель у чистому полі.</p>
<p>19 Він погнався за Авнером, не звертаючи ні праворуч, ні ліворуч.</p>
<p>20 Авнер озирнувся й гукнув: «Це ти, Асагеле?» «Так, я», — відповів той.</p>
<p>21 Тоді Авнер крикнув йому: «Годі гнатися за мною! Захопи когось із вояків і забери в нього все собі». Та Асагел не припиняв його переслідувати.</p>
<p>22 Знову Авнер застеріг: «Досить за мною гнатися! Навіщо мені тебе вбивати? Як мені тоді дивитися в очі твоєму братові Йоаву?»</p>
<p>23 Проте Асагел відмовився припинити переслідування. Тоді Авнер встромив руків’я списа в живіт Асагела так, що спис вийшов через спину. Воїн упав і відразу ж помер. Кожний, хто підходив до того місця, де впав і помер Асагел, зупинявся.</p>
<p>24 А Йоав та Авішай переслідували Авнера. Коли сонце вже сідало, вони дісталися до узвишшя Амма поблизу Ґіа, що по дорозі до Ґівеонської пустелі. * [( <em>Йоав та Авішай </em>Брати Асагела, чоловіка, якого вбив Авнер. Див.: <a href='/ukr_umts/10/18/1'>2 Сам. 18</a>. )]</p>
<p>25 Веніаминові воїни згуртувалися там навколо Авнера. Вони закріпилися на вершині пагорба в безпеці.</p>
<p>26 Авнер звернувся до Йоава: «Чи мусить бій тривати вічно? Невже ти не розумієш, що все це скінчиться сумно. Коли вже ти накажеш своїм воїнам припинити переслідування братів?»</p>
<p>27 Йоав на те відповів: «Присягаюся життям Бога: якби ти не заговорив, мої воїни переслідували б своїх братів аж до ранку».</p>
<p>28 Тож Йоав засурмив, і всі воїни зупинилися. Вони вже більше не переслідували ізраїльтян, більше не билися.</p>
<p>29 Цілу ніч Авнер зі своїм військом ішли через Араву. Вони перейшли Йордан, пройшли через увесь Бітрон і вийшли до Маганаїма. * [( <em>Арава </em>Земля на сході Палестини. )]</p>
<p>30 Коли Йоав повернувся після переслідування Авнера й зібрав усіх своїх людей, то виявилося, що не вистачає ще дев’ятнадцятьох Давидових воїнів, крім Асагела.</p>
<p>31 Але люди Давида вбили триста шістдесят веніаминіїв, що воювали на боці Авнера.</p>
<p>32 Вони забрали Асагела й поховали його в батьковій гробниці в Віфлеємі. А потім Йоав разом із воїнами після цілої ночі походу дістався на світанку до Хеврона.</p>

<h4>Розділ 3</h4>
<p>1 Довго тривала війна між домом Саула та домом Давида. Давид міцнішав, набирався сили, а дім Саула хирів і слабнув.</p>
<p>2 В Хевроні у Давида народилися сини: первісток Амнон, матір’ю його була езреелійка Агіноам.</p>
<p>3 Другий — Кілеав, матір’ю його була Абігайл, удова Навала з Кармела. Третій — Авесалом, матір’ю його була Маака, дочка Талмая, царя Ґешура.</p>
<p>4 Четвертий — Адонія, його матір’ю була Хаґґіт; п’ятий — Шефатія, його матір’ю була Авітал.</p>
<p>5 Шостим сином був Ітреам, його матір’ю була Давидова дружина Еґла. Всі ці сини народилися у Давида в Хевроні.</p>
<p>6 Під час війни між домом Саула та між домом Давида Авнер набирався сил у домі Саула.</p>
<p>7 Саул мав наложницю на ім’я Різпа, дочку Ая. Іш-Бошет якось сказав Авнеру: «Чому ти спав з батьковою наложницею?»</p>
<p>8 Авнер дуже розгнівався, почувши запитання Іш-Бошета, і відповів: «Як ти міг подумати, що я злигався з Юдеєю? Сьогодні я вірно служу дому твого батька Саула, його родині, друзям. Я не передав тебе в Давидові руки. А ти тепер звинувачуєш мене в тому, що я образив вас, зв’язавшись із цією жінкою. * [( <em>Як ти… Юдеєю </em>Буквально «Хіба я собача голова Юдеї?» )]</p>
<p>9 Нехай Бог прокляне Авнера, якщо не виконаю для Давида те, що Господь пообіцяв йому,</p>
<p>10 коли сказав, що відбере царство з дому Саула і встановить царство Давида, і Давид правитиме Ізраїлем та Юдеєю від Дана до Беершеби». * [( <em>від Дана до Беершеби </em>Тобто «весь Ізраїль». )]</p>
<p>11 Іш-Бошет не насмілився промовити жодного слова Авнерові, бо перелякався.</p>
<p>12 Тоді Авнер відправив від свого імені посланців до Давида, щоб ті йому сказали таке: «Чия це земля? Давай складем Угоду, і я переконаю Ізраїль, щоб ішов за тобою».</p>
<p>13 «Гаразд, — погодився Давид, — складу з тобою Угоду. Але на таких умовах: не приходь до мене, якщо не захопиш із собою Міхал, дочку Саула».</p>
<p>14 А ще Давид послав гінців до Іш-Бошета, Саулового сина, зі словами: «Віддайте мені мою дружину Міхале, за яку я заплатив цілу сотню шкірок крайньої плоті филистимлян». * [( <em>за яку я заплатив… филистимлян </em>Або «я вбив сто филистимлян за неї». Див.: <a href='/ukr_umts/9/18/20-30'>1 Сам. 18:20-30</a>; <a href='/ukr_umts/9/25/44'>25:44</a>. )]</p>
<p>15 Іш-Бошет послав наказ, щоб забрали її чоловіка Палтіела, сина Лаїша.</p>
<p>16 Однак її чоловік пішов з нею, гірко плачучи, аж доки не дійшли до Багурима. Авнер йому наказав: «Повертайся додому!» І він повернувся.</p>
<p>17 Авнер порадився зі старійшинами Ізраїлю і сказав: «Раніше ви хотіли поставити Давида царем над собою.</p>
<p>18 Що ж, зробіть це. Адже Господь обіцяв Давидові: „З допомогою Мого слуги Давида Я врятую Мій народ ізраїльський від филистимлян і всіх його ворогів”».</p>
<p>19 Авнер переговорив також особисто з веніаминіями. Потім він пішов у Хеврон, щоб розповісти особисто Давидові про те, чого хочуть Ізраїль та Веніамин.</p>
<p>20 Коли Авнер з двадцятьма супроводжуючими прийшов до Давида в Хеврон, Давид підготував для нього та його людей святкову учту.</p>
<p>21 Авнер сказав Давидові: «Дозволь мені негайно вирушити й зібрати весь Ізраїль для мого володаря-царя, щоб вони склали Угоду з тобою і щоб ти міг правити всім тим, чого зажадає твоє серце». Давид відіслав Авнера, і той з миром пішов.</p>
<p>22 Саме тоді Давидові воїни та Йоав повернулися з походу, принісши багато здобичі. Авнера уже не було в Хевроні у Давида, бо Давид його відправив, і він з миром пішов.</p>
<p>23 Коли Йоав з усіма воїнами прибув, йому сказали, що до царя приходив Авнер, син Нера, і що цар відіслав його, й той пішов собі з миром.</p>
<p>24 Йоав прийшов до царя й запитав: «Що ти наробив? Адже до тебе приходив Авнер! Навіщо ти його відпустив? Тепер його вже немає!</p>
<p>25 Ти ж знаєш Авнера, сина Нера: він приходив, щоб обдурити тебе, простежити за кожним твоїм кроком і вивідати все, чим ти займаєшся».</p>
<p>26 На цьому Йоав пішов від Давида й послав гінців за Авнером. Вони повернулися з ним від джерела Сіра. Але Давид не знав про те.</p>
<p>27 Коли Авнера завернули знову в Хеврон, Йоав відвів його вбік до брами, нібито хотів переговорити з ним віч-на-віч. Там він розпоров йому живіт, помстившись за кров свого брата Асагела. Авнер помер.</p>
<p>28 Згодом Давид сказав, почувши про це: «Я і моє царство повіки невинні перед Господом за кров Авнера, сина Нера.</p>
<p>29 Нехай вина за його кров упаде на голову Йоава і весь дім його батька! Нехай у домі Йоава завжди буде хтось з незаживаючою болячкою чи проказою, чи здатний лише до жіночої праці, чи загиблий у бою, чи злидень без крихти хліба».</p>
<p>30 Йоав з братом Авішаєм убили Авнера за те, що він відібрав життя у їхнього брата Асагела в бою при Гівеоні. * [( <em>убили </em>Цей варіант міститься виключно у древньогрецькому перекладі. Древньогебрейські рукописи мають «влаштували засідку». )]</p>
<p>31 Тоді Давид сказав Йоаву і всім тим воїнам, які були тоді з ним: «Розірвіть ваш одяг, надіньте жалобні волосяниці й пройдіть у жалобі перед тілом Авнера». Сам цар Давид ішов за похоронним візком.</p>
<p>32 Авнера поховали в Хевроні; цар голосив над труною Авнера. Всі люди теж оплакували його.</p>
<p>33 Цар завів жалобну пісню, відправляючи похорон Авнера: «Чи слід було Авнеру гинути, як помирає безбожник?<br></p>
<p>34 Не зв’язані були у тебе руки,<br>і ноги не закуті у кайдани.<br>Ти впав, як гинуть від руки неправедних людців».<br>Увесь народ знову заголосив над ним.</p>
<p>35 Потім усі прийшли до Давида й почали його умовляти щось з’їсти. Але Давид заприсягнувся, мовивши: «Нехай Господь якнайсуворіше обійдеться зі мною, якщо я візьму хоч крихту хліба, будь-що до заходу сонця!»</p>
<p>36 Увесь народ довідався про це і був утішений. Справді, все що робив цар, їх втішало.</p>
<p>37 Отже, того дня весь народ, кожен в Ізраїлі знав, що цар не причетний до вбивства Авнера, сина Нера.</p>
<p>38 Після цього цар звернувся до своїх слуг: «Хіба ви не зрозуміли, що сьогодні в Ізраїлі не стало видатного провідника й вельможі?</p>
<p>39 Хоча я й помазаний цар, я м’якосердий, а ці сини Зеруї занадто жорстокі для мене. Нехай Господь відплатить зловмиснику за вчинене зло!»</p>

<h4>Розділ 4</h4>
<p>1 Коли син Саула Іш-Бошет почув, що Авнер загинув у Хевроні, він перелякався, а весь Ізраїль переполошився.</p>
<p>2 Двоє слуг Саулового сина були командирами грабіжницьких загонів. Одного звали Баана, а другого — Рехав. Вони доводилися синами бееротцю Риммону з веніаминового коліна, саме тому Беерот вважається частиною Веніамина.</p>
<p>3 Річ у тім, що бееротці втекли до Ґіттаїма, і дотепер живуть там, як чужинці.</p>
<p>4 У Йонатана, сина Саула, був син, який кульгав на обидві ноги. Йому минуло п’ять років, коли прийшла звістка з Єзреела про загибель Саула та Йонатана. Нянька, перелякавшись, схопила малюка й кинулася навтіки. Поспішаючи, вона випустила його з рук, хлопчик упав і з того часу почав кульгати. Звали його Мефівошет.</p>
<p>5 Рехав і Баана, сини Риммона бееротського, попрямували до оселі Іш-Бошета. Вони прибули туди в самісіньку спеку, коли він відпочивав пополудні.</p>
<p>6  Вони пройшли вглиб дому, нібито для того, щоб узяти пшениці, і розпороли йому живіт. Потім Рехав з братом Бааною втекли. * [( У древньогрецьких текстах також додається таке речення: «Жінка, яка доглядала за оселею, притомилася від збирання пшениці і заснула». )]</p>
<p>7 Сталося так, що вони зайшли в будинок саме тоді, коли він лежав на ліжку в опочивальні. Розпоровши йому живіт і вбивши його, вони відрубали йому голову. Забравши її з собою, йшли цілу ніч через Йорданську долину.</p>
<p>8 Вони принесли голову Іш-Бошета Давидові в Хеврон і звернулися до нього з такими словами: «Ось голова Іш-Бошета, Саулового сина, твого ворога, який намагався відняти в тебе життя. Сьогодні Господь помстився за нашого володаря-царя Саулові та його нащадкам».</p>
<p>9 Давид відповів Рехаву та його братові Баані, синам Риммона бееротського: «Присягаюся життям Господа, який виручив мене з біди:</p>
<p>10 коли мені сказав чоловік, що Саул помер, думаючи при цьому, що приніс мені добру звістку, я схопив його і стратив у Зиклаґу. Такою була винагорода за його звістку!</p>
<p>11 Надто ж коли негідники вбили невинного чоловіка у його власному домі на власному ліжку, чи ж не слід мені відплатити вам за кров його і звільнити землю від вас?»</p>
<p>12 Тож Давид звелів слугам убити їх. Вони відрубали руки й ноги в мерців, а тіла повісили біля ставу в Хевроні. Голову Іш-Бошета поховали в гробниці Авнера у Хевроні. * [( <em>слугам </em>Тобто «зброєносцям». )]</p>

<h4>Розділ 5</h4>
<p>1 Усі племена Ізраїлю прийшли до Давида в Хеврон і сказали йому: «Поглянь на нас! Ми твоя плоть і кров.</p>
<p>2 Навіть раніше, коли нами правив Саул, саме ти вів Ізраїль на війни. Господь пообіцяв тобі: „Ти пастимеш Мій народ ізраїльський і станеш його правителем”».</p>
<p>3 Всі старійшини Ізраїлю прийшли до царя в Хеврон, де Давид уклав з ними угоду перед Господом, і помазали вони Давида царем Ізраїлю.</p>
<p>4 Давидові минуло тридцять років, коли він став царем, й правив він протягом сорока років.</p>
<p>5 У Хевроні він правив сім років і шість місяців Юдеєю, а в Єрусалимі тридцять три роки правив усім Ізраїлем та Юдеєю.</p>
<p>6 Цар зі своїм військом прибув до Єрусалима, щоб вибити звідти євуситів, які там мешкали. Євусити сказали Давиду: «Ти ніколи не ввійдеш у місто. Навіть сліпі й криві можуть тебе випровадити». Вони сподівалися, що Давид не увійде у місто. * [( <em>не увійде у місто </em>Єрусалим було побудовано на верхівці гори, захищеного високими стінами. Це місто було майже неприступне. )]</p>
<p>7 Однак Давид захопив укріплення Сіон, яке стало містом Давида.</p>
<p>8 А сталося це так: того ж дня Давид сказав: «Ті, хто піде на штурм євуситів, мають скористатися водяним тунелем, щоб дістатися до тих „кривих і сліпих” Давидових ворогів». Ось чому кажуть: «Криві й сліпі не можуть увійти до Господнього храму». * [( <em>храму </em>Або «палацу».<br><em>водяним тунелем </em>Під стінами давнього Єрусалима було прокладено рів з водою, вузьке відгалуження якого виходило просто в місто й використовувалося жителями для різних потреб. )]</p>
<p>9 Давид оселився в цій фортеці, назвавши її містом Давидовим. Він збудував місто з усіх боків: від Мілло і аж ген довкола, а також звів споруди всередині міста. * [( <em>Мілло </em>Можливо, то була добре укріплена частина міста або мур, який розташовувався зі східного боку міста Давида. )]</p>
<p>10 Він ставав дедалі могутнішим, тому що Господь Всемогутній був з ним.</p>
<p>11 Гірам, цар Тира, відіслав до Давида послів, а також передав деревину кедра, а ще вирядив теслярів та каменярів, які звели дім для Давида.</p>
<p>12 Давид зрозумів, що Господь затвердив його царем над Ізраїлем і підніс його царство заради Свого народу ізраїльського.</p>
<p>13 Коли Давид залишив Хеврон і прийшов до Єрусалима, він узяв ще більше наложниць та дружин. І народилося в нього ще більше синів та дочок.</p>
<p>14 Ось імена дітей, що народилися в Єрусалимі: Шаммуа, Шовав, Натан, Соломон,</p>
<p>15 Івгар, Елішуа, Нефеґ, Яфія,</p>
<p>16 Елішама, Еліада та Еліфелет.</p>
<p>17 Коли филистимляни прочули, що Давида помазали царем Ізраїлю, вони вирушили на його пошуки. Але Давид про це дізнався і сховався у фортеці в Єрусалимі.</p>
<p>18 Филистимляни підійшли близько до міста й отаборилися в долині Рефаїм.</p>
<p>19 Давид звернувся до Господа: «Чи йти мені в бій з филистимлянами? Чи віддаси Ти їх мені?» Господь йому на те відповів: «Іди й не сумнівайся, Я віддам їх у твої руки».</p>
<p>20 Отож Давид підійшов до Ваал-Перазима й розбив їх там. Він сказав: «Як води вириваються, так і Господь кинувся на своїх ворогів». Так і назвали це місце Ваал-Перазим. * [( <em>Ваал-Перазим </em>Ваал-Перазим означає «Господь розбив». )]</p>
<p>21 Филистимляни залишили там своїх бовванів, а Давид з воїнам їх забрав.</p>
<p>22 Ще раз підступили филистимляни й отаборилися в долині Рефаїм.</p>
<p>23 Знову Давид запитав Господа, і Він відповів так: «Не наступай на них прямо, а обійди з тилу й кинься на них перед бальзамовими деревами.</p>
<p>24 Як тільки почуєш на верхівках бальзамових дерев звуки кроків, не барись, бо це означатиме, що Господь пішов попереду тебе в наступ, щоб розгромити филистимське військо».</p>
<p>25 Так і зробив Давид, як йому звелів Господь. Він завдав поразки филистимлянам від Ґівеона аж до Ґезера. * [( <em>Ґівеона </em>Цей варіант міститься виключно у древньогрецьких текстах та у <a href='/ukr_umts/13/14/16'>1 Хр. 14:16</a>. Древньогебрейські рукописи містять «Ґеви». )]</p>

<h4>Розділ 6</h4>
<p>1 Давид знову зібрав найкращих воїнів Ізраїлю — всього тридцять тисяч.</p>
<p>2 З усіма відданими йому людьми він вирушив з юдейської Ваали, щоб узяти звідти ковчег Бога, названий іменем Господа Всемогутнього, Який сидіть на троні серед Херувимів, що зображені на Ковчезі. * [( <em>юдейської Ваали </em>Тобто «Киріат-Єарима». Див.: <a href='/ukr_umts/13/13/6'>1 Хр. 13:6</a>. )]</p>
<p>3 Вони вивезли ковчег Божий з оселі Авінадава, що була на узвишші, і встановили його на новому візку. Узза та Агіо, сини Авінадава, супроводжували цей візок</p>
<p>4 з Господнім ковчегом. Агіо йшов попереду.</p>
<p>5 Давид і всі ізраїльтяни щиро веселилися перед Господом співали пісні, грали на різних музичних інструментах, виготовлених із кедра. Це були арфи, ліри, бубни, тимпани та цимбали.</p>
<p>6 Коли вони підійшли до Наконового току, Узза кинувся підтримати ковчег Божий, бо воли спіткнулися.</p>
<p>7 Але Господь дуже розгнівався на Уззу, побачивши його вчинок. Господь уразив Уззу за це, і той відразу ж помер біля Господнього ковчегу. * [( <em>Господь… ковчегу </em>Це сталося тому, що тільки левити могли нести ковчег. Узза не був левитом.<br><em>побачивши його вчинок </em>У древньогебрейському тексті цей вірш неясний. 1 Книга Хронік та кумранські рукописи мають «за те, що він доторкнувся до ковчега». )]</p>
<p>8 Давид дуже розлютився через те, що Господній гнів вилився на Уззу, тому це місце й дотепер називається «Перез-Узза». * [( <em>Перез-Узза </em>Перез-Узза перекладається як «Спалах гніву проти Уззи» або «Покарання Уззи». )]</p>
<p>9 Того дня Давид злякався Господа і сказав: «Як може ковчег Господній до мене перейти?»</p>
<p>10 Він не хотів брати ковчег Господній в місто Давида, а замість цього він завіз його до дому Овед-Едома ґіттійського.</p>
<p>11 Три місяці перебував ковчег Господній в оселі Овед-Едома, й Господь благословив його і всю його родину.</p>
<p>12 Царю Давиду сказали: «Господь благословив дім Овед-Едома і все, що в нього є, завдяки ковчегу Божому». Тому Давид пішов до оселі Овед-Едома, забрав ковчег Господній і з великою радістю переніс його в місто Давида.</p>
<p>13 Як тільки ступали люди, що несли ковчег Господній, шість кроків, Давид приносив у жертву вола й відгодоване теля.</p>
<p>14 Давид, підперезаний лляним ефодом, танцював, як тільки вмів, перед Господом,</p>
<p>15 коли він і весь дім Ізраїлю супроводжували Господній ковчег під радісні вигуки, а також звуки сурм.</p>
<p>16 Коли Господній ковчег заносили до міста Давида, Міхал, дочка Саула, визирнула у вікно й, побачивши Давида, який танцював і веселився перед Господом, вона відразу відчула до нього зневагу.</p>
<p>17 Господній ковчег принесли і встановили на відведеному місці в наметі, який Давид спорудив для нього. Давид приніс жертву всеспалення та мирні жертви перед Господом.</p>
<p>18 Коли ж Давид скінчив приносити жертву всеспалення та мирні жертви, благословив він людей в ім’я Господа Всемогутнього.</p>
<p>19 Потім він роздав по буханцю хліба, пирогу з фініками та в’язку родзинок всім ізраїльтянам: чоловікам і жінкам. Згодом усі розійшлися по своїх домівках.</p>
<p>20 Коли Давид повернувся додому, щоб благословити своїх рідних, назустріч йому вийшла Міхал, дочка Саула, яка сказала: «Як відзначився сьогодні цар Ізраїлю! Оголився на очах невільниць, своїх слуг, ніби якийсь покидьок».</p>
<p>21 Давид відповів Міхал: «Це було перед лицем Господа, Який обрав мене, а не твого батька й не когось із вашого дому. Це Він мене призначив правити Господнім народом ізраїльським, і саме тому я святкуватиму цю подію перед Господом.</p>
<p>22 Я буду ще недостойніше виглядати, я буду ще більш приниженим навіть у власних очах. Але я матиму повагу цих невільниць, про яких ти згадувала».</p>
<p>23 Сталося так, що в Міхал, дочки Саула, не було дітей аж до смерті.</p>

<h4>Розділ 7</h4>
<p>1 Після того, як цар поселився в своєму палаці й Господь дав йому відпочити від ворогів, які обсіли його,</p>
<p>2 він сказав пророку Натану: «Поглянь, я живу в прекрасному палаці, збудованому з кедру, а ковчег Господній зберігається в наметі».</p>
<p>3 Натан відповів цареві: «Роби, як тобі підказує серце, бо з тобою Господь».</p>
<p>4 Тієї ж самої ночі Натан почув слово Господнє:</p>
<p>5 «Піди й скажи Моєму слузі Давиду про те, що наказує Господь: „Це не ти маєш будувати Мені оселю.</p>
<p>6 Я ще не жив у домі від того дня, як вивів ізраїльтян з Єгипту і по сьогодні. Я переходив з місця на місце, і жив у наметі.</p>
<p>7 І хоч би де ходив Я з ізраїльтянами, хіба ж Я сказав комусь із правителів, яким Я заповідав вести Мій народ ізраїльський: „Чому ви не збудували Мені оселю із кедру?”</p>
<p>8 Тепер скажи Моєму слузі Давиду про те, що наказує Господь Бог Всемогутній: „Я забрав тебе з пасовиська, де ти ходив за отарою, щоб ти правив Моїм народом ізраїльським.</p>
<p>9 Я був з тобою скрізь, хоч де б ти ходив.: Я знищував усіх ворогів на твоєму шляху. Тепер Я звеличу твоє ім’я серед інших імен славетних людей на землі.</p>
<p>10 Я призначу місце для Мого народу ізраїльського й поселю його там, і житимуть там люди, і ніхто їх більше не турбуватиме. Нечестивці не будуть більше гнобити їх, як раніше,</p>
<p>11 з того часу, коли Я призначив суддів над ізраїльським народом. І Я дам тобі відпочити від усіх ворогів. Господь каже тобі, що Господь зведе дім для тебе. * [( <em>зведе дім для тебе </em>Тобто «зробить твоїх нащадків родиною царів». )]</p>
<p>12 Коли прийде твій смертний час і ти підеш на спочинок до пращурів своїх, Я призначу після тебе одного з синів твоїх, насіння твоєї плоті, і встановлю його царство.</p>
<p>13 Він і зведе Мені оселю, а Я навіки встановлю престол його царства.</p>
<p>14 Я стану його Батьком, а він буде Мені сином. Коли він робитиме помилки, Я каратиму його людською різкою, його дубаситимуть люди ціпками. * [( <em>він… сином </em>Господь вважав царів з родини Давида Своїми синами. Див.: <a href='/ukr_umts/19/2/7'>Пс. 2:7</a>. )]</p>
<p>15 Але Я ніколи не відступлюся від Своєї прихильності до нього так, як відступився Я від Саула, якого Я перед тобою усунув.</p>
<p>16 Твій дім, твоє царство переживуть віки переді Мною, твій престол буде довічним”».</p>
<p>17 Отож Натан передав Давидові слово в слово все одкровення.</p>
<p>18 Тоді цар Давид зайшов, сів перед Господом і мовив: «Хто я такий Тобі, мій Володарю, Господи? Чому Ти зробив мене й мій дім таким важливим?</p>
<p>19 Невже цього недостатньо було, на Твій погляд, володарю мій, Господи, що Ти вважав за потрібне поговорити щодо майбутнього для дому Твого слуги. Невже Ти завжди так з людьми говориш, о Господи, Володарю мій?</p>
<p>20 Що може Давид іще Тобі сказати? Адже ти знаєш слугу Свого, о Володарю, Господи.</p>
<p>21 Це завдяки Твоїй обіцянці й від щирого серця зробив Ти цю велику справу і розповів про неї Своєму слузі. * [( <em>Своєму слузі </em>Цей варіант міститься виключно у древньогрецьких текстах та у <a href='/ukr_umts/13/17/19'>1 Хр. 17:19</a>. )]</p>
<p>22 Який Ти величний, о Володарю Мій, Господи! Ніхто не може зрівнятися з Тобою, і немає Бога крім Тебе, бо ми чули про все це на власні вуха.</p>
<p>23 Кого ще можна порівняти з Твоїм народом ізраїльським — єдиним народом на землі, якого Бог викупив для Себе, щоб зробити Своїм народом і прославити Своє ім’я, щоб сотворити величні й неймовірні чудеса, вигнавши народи та їхніх богів перед Своїм народом, який Ти вивів з Єгипту. * [( <em>щоб… Єгипту </em>Цей варіант міститься виключно у древньогрецьких текстах та у <a href='/ukr_umts/13/17/21'>1 Хр. 17:21</a>. )]</p>
<p>24 Ти зробив народ Ізраїлю Своїм навіки, і Ти Сам, о Господи, став його Богом.</p>
<p>25 Відтепер, Господи Боже, дотримуйся завжди цієї обітниці про слугу Твого та його дім і вчини так, як Ти обіцяв,</p>
<p>26 щоб навіки було величним Твоє ім’я. Тоді люди говоритимуть: „Господь Всемогутній є Богом Ізраїлю!” І нехай дім Давида, слуги Твого, встановлений буде перед Тобою.</p>
<p>27 Ти Господь Всемогутній, Бог Ізраїлю! Ти відкрив це мені, Своєму слузі, промовивши: „Я зведу тобі дім”. Ось чому Твій слуга набрався сміливості, щоб скласти Тобі цю молитву.</p>
<p>28 Господи, Володарю, Ти є Бог! Твої слова правдиві, Ти дав обітницю такого великого діяння Своєму слузі.</p>
<p>29 Тож тепер зроби ласку й благослови дім Твого слуги, аби моя родина могла повік Тобі служити. Адже Ти сказав Своє слово, і Твоїм благословенням навіки буде благословенний дім Твого слуги».</p>

<h4>Розділ 8</h4>
<p>1 Згодом Давид переміг филистимлян і, підкоривши їх, відібрав у них землі навколо Ґату. * [( <em>землі навколо Ґату </em>Або «Метег-Амма». Також див.: <a href='/ukr_umts/13/18/1'>1 Хр. 18:1</a>. )]</p>
<p>2 Давид також переміг Моав. Він змусив моавійців лягти на землю й виміряв їх шнуром. Людей, на яких приходилося дві довжини шнура, було страчено, а тих, кому випадала кожна третя довжина шнура, було помилувано. Так підкорив він моавійців, які стали підданими Давида і сплачували йому данину.</p>
<p>3 Давид також підкорив Хададезера, сина Регова, який був царем Зови, коли пішов у долину Євфрату, щоб відновити свою владу.</p>
<p>4 Давид захопив тисячу колісниць, сім тисяч їздових та двадцять тисяч піхотинців. Він покалічив майже всіх коней, залишивши неушкодженими лише сотню коней, запряжених у колісниці. * [( <em>сім тисяч </em>Цей варіант міститься виключно у древньогрецьких перекладах. Деякі древньогебрейські тексти мають «тисяча сімсот».<br><em>покалічив… колісниці </em>Або «розбив майже усі колісниці, залишивши лише сотню». )]</p>
<p>5 Коли арамійці з Дамаска прийшли на допомогу царю Зови Хададазеру, Давид вбив двадцять дві тисячі арамійських воїнів.</p>
<p>6 Потім Давид настановив там надзірні воїнські гарнізони, і люди Арама стали Давидовими підданими й сплачували йому данину. Хоч куди б ішов Давид, Господь допомагав йому перемагати.</p>
<p>7 Давид відібрав золоті щити у слуг Хададезера і привіз їх до Єрусалима.</p>
<p>8 З Теви й Беротая, міст, що належали Хададезеру, цар Давид забрав велику кількість бронзи. * [( <em>З Теви </em>Цей варіант міститься виключно у деяких древньогрецьких перекладах. Древньогебрейські тексти мають «З Бета». )]</p>
<p>9 Тоу, цар Гамата, почувши, що Давид розбив усе військо Хададезера,</p>
<p>10 послав свого сина Йорама, щоб той зустрів Давида й привітав його з перемогою над Хададезером, який завжди воював з Тоу. У подарунок Йорам привіз з собою срібні, золоті та бронзові речі.</p>
<p>11 Цар Давид присвятив ці підношення Господу так само, як зробив він зі сріблом та золотом усіх народів, яких він покорив:</p>
<p>12 едомійців, моавійців, аммонійців, филистимлян та амаликійців. Давид присвятив Господу і здобич, відібрану в Хададезера, сина Регова, царя Зови.</p>
<p>13 Давид здобув славу після того, як у Солоній долині він вбив вісімнадцять тисяч едомійців. * [( <em>едомійців </em>Цей варіант міститься виключно у деяких древньогрецьких та сирійських перекладах. У древньогебрейських текстах — «сирійців». )]</p>
<p>14 Він настановив військові надзірні гарнізони в Едомі, а всі едомійці підкорилися Давиду. Хоч куди б ходив Давид, Господь давав йому перемогу.</p>
<p>15 Давид царював над усім Ізраїлем справедливо й праведно.</p>
<p>16 Йоав, син Зеруї, командував військом, Єгошафат, син Агілуда, був літопісцем,</p>
<p>17 Задок, син Агітува, та Агімелех, син Авіатара, були священиками, Серая — писарем;</p>
<p>18 Беная, син Єгояди, був головою над керетійською та пелетійською охороною, а Давидові сини були священиками. * [( <em>священиками </em>Або «важливими лідерами народу».<br><em>керетійською та пелетійською охороною </em>Керетійці та пелетійці — відбірні частини Давидового війська та особиста охорона царя. )]</p>

<h4>Розділ 9</h4>
<p>1 Давид якось запитав: «Чи залишився ще хтось із дому Саула? Я б виявив ласку до нього заради Йонатана».</p>
<p>2 А був собі раб на ім’я Зіва, який служив у Сауловому домі. Його покликали до Давида. Цар його запитав: «Ти Зіва?» «Так, твій слуга», — відповів той.</p>
<p>3 Цар запитав: «Чи залишився ще хтось із дому Саула, кому б я подарував Божу ласку?» Зіва відповів царю: «Ще залишався син Йонатана, він кульгавий на обидві ноги».</p>
<p>4 «Де він?» — запитав цар. Зіва відповів: «Він у домі Макіра, сина Амміела з Ло-Девара».</p>
<p>5 Цар Давид наказав своїм слугам приставити його з дому Макіра, сина Амміела з Ло-Девара.</p>
<p>6 Коли Мефівошет, син Йонатана, сина Саула, прийшов до Давида, він схилився, вшановуючи Давида. Давид сказав: «Мефівошете!» «Твій слуга», — відповів той.</p>
<p>7 «Не бійся, — звернувся до нього Давид, — я неодмінно виявлю ласку до тебе заради твого батька Йонатана. Я віддам тобі весь край, яким володів твій дід Саул, і ти завжди їстимеш за моїм столом».</p>
<p>8 Мефівошет уклонився й відповів: «Чи варто тобі помічати такого слугу, який схожий на мертвого пса?»</p>
<p>9 Тоді цар покликав Зіву, Саулового слугу, й наказав йому: «Я віддав онуку твого володаря все, що належало Сауловому роду.</p>
<p>10 І ти, і твої сини й твої слуги маєте обробляти йому землю, збирати врожай, щоб онука твого володаря завжди мав їжу. А Мефівошет, онука твого пана, завжди їстиме за моїм столом». У Зіви було п’ятнадцять синів та двадцять слуг.</p>
<p>11 Зіва відповів царю: «Твій слуга зробить усе, що мій володар-цар звелить мені зробити». Тож Мефівошет їв за Давидовим столом, як цареві сини.</p>
<p>12 У Мефівошета був маленький син, якого звали Михей. Всі, хто жив у домі Зіви, служили Мефівошету.</p>
<p>13 Мефівошет жив у Єрусалимі, адже він завжди їв за царевим столом. А був він калікою: кривим на обидві ноги.</p>

<h4>Розділ 10</h4>
<p>1 Згодом помер Нагаш, цар аммонійців, а після нього став царювати його син Ганун.</p>
<p>2 Давид сказав: «Я маю виявити прихильність до Гануна, сина Нагаша, як і його батько колись був прихильний до мене». Отож Давид вирядив своїх людей, щоб висловити співчуття Гануну з приводу смерті його батька. Коли Давидові слуги прибули до земель аммонійців,</p>
<p>3 аммонійські придворні спитали Гануна, свого володаря: «Ти гадаєш, що Давид вшановує твого батька, пославши своїх людей, щоб висловити співчуття? Чи не послав їх Давид, аби вони роздивилися все в місті, розвідали, а потім знищили його?»</p>
<p>4 Ганун схопив Давидових посланців, зголив кожному півбороди, обрізав їхнє вбрання аж до сідниць та й відіслав їх геть.</p>
<p>5 Коли про це доповіли Давидові, він послав людей, щоб зустріти посланців, адже їх страшенно принизили. Цар наказав: «Залишайтеся в Єрихоні, аж доки не відростуть бороди, а тоді повертайтеся».</p>
<p>6 Коли аммонійці зрозуміли, що дуже образили Давида, вони найняли двадцять тисяч арамійців: піхотинців з Бет-Регова й Зови, а також царя Мааки з тисячею воїнів і ще дванадцять тисяч воїнів з Това.</p>
<p>7 Почувши про це, Давид вислав Йоава з цілим військом могутніх воїнів.</p>
<p>8 Аммонійці виступили назустріч, вишикувалися в бойовому порядку біля брами міста, а арамійці з Зови та Регова, і ще воїни з Това й Мааки залишилися на відкритій місцевості.</p>
<p>9 Йоав побачив військові лаштунки, що збиралися виступити проти нього, як попереду, так і позаду. Тоді він відібрав найкращі ізраїльські загони й послав їх битися з арамійцями.</p>
<p>10 Усіх, хто залишився, він передав під командування свого брата Авішая і розташував їх проти аммонійців.</p>
<p>11 Йоав попередив: «Якщо арамійці виявляться сильнішими за мене, тоді ти мусиш прийти мені на допомогу, а якщо аммонійці будуть сильнішими за тебе, тоді я допоможу тобі.</p>
<p>12 Будь сміливим, поборемося хоробро заради нашого народу та міст нашого Бога. І нехай Господь зробить так, як вважає за потрібне».</p>
<p>13 Йоав зі своїм військом пішов в наступ на арамійців, і ті повтікали від нього.</p>
<p>14 Коли аммонійці побачили, що арамійці втекли, вони також кинулися навтіч від Авішая і сховалися в місті. А Йоав після бою з аммонійцями повернувся до Єрусалима.</p>
<p>15 Коли арамійці побачили, що ізраїльтяни їх перемогли, вони перегрупувалися.</p>
<p>16 Хададезер послав за арамійцями, що жили на іншому боці ріки Євфрат. Вони прийшли в Гелам під командуванням Шоваха, полководця війська Хададезерового. * [( <em>Хададезер </em>У грецьких рукописах «Хадарезер». Також див.: <a href='/ukr_umts/10/10/19'>2 Сам. 10:19</a>. )]</p>
<p>17 Давидові про це доповіли, він зібрав усіх ізраїльських воїнів, перейшов з військом через Йордан і попрямував до Гелама. Арамійці вишикувалися бойовими лавами, чекаючи Давида. Зав’язався бій.</p>
<p>18 Арамійці кинулися тікати, і військо Давида знищило сімсот їздових на колісницях та сорок тисяч піших воїнів. Вони також вразили Шоваха, командуючого військом, і той помер там.</p>
<p>19 Коли всі царі, які були підданими Хададезера, побачили, що зазнали поразки від ізраїльтян, вони уклали угоду про мир з ізраїльтянами й почали їм служити. Після цього арамійці вже боялися надалі допомагати аммонійцям.</p>

<h4>Розділ 11</h4>
<p>1 Навесні, коли царі виходять на війну, Давид послав на війну Йоава, якому дав своїх слуг і все ізраїльське військо. Вони винищили аммонійців і облягли Равву. Сам Давид залишився в Єрусалимі.</p>
<p>2 Якось увечері Давид підвівся з ліжка й пішов прогулятися по даху своєї оселі. Згори він помітив жінку, що купалася. Вона була красунею,</p>
<p>3 і Давид послав слугу, щоб той усе про неї довідався. Як дізнався посланець, то була Батшеба, дочка Еліама і дружина Урії-хиттита.</p>
<p>4 Тоді Давид послав людей, щоб її привели. Вона прийшла, і вони спали разом. Очистившись від нечистоти, вона повернулася додому.</p>
<p>5 Жінка зачала й послала звістку Давидові: «Я вагітна».</p>
<p>6 Давид послав слугу до Йоава зі словами: «Пришли до мене Урію-хиттита». Йоав послав його до Давида.</p>
<p>7 Коли Урія з’явився, Давид його розпитав, як живе Йоав, чим займаються воїни, як іде війна.</p>
<p>8 Тоді Давид сказав Урії: «Повертайся додому і спи зі своєю дружиною». Урія пішов з палацу, за ним понесли царський подарунок.</p>
<p>9 Проте Урія ліг спати біля входу в царський дім разом зі слугами свого володаря і не повернувся додому.</p>
<p>10 Коли Давидові про це розповіли, він запитав його: «Хіба ти не прийшов здалеку? Чому ти не пішов додому?»</p>
<p>11 Урія відповів Давидові: «Ковчег, Ізраїль і Юдея в наметах, а мій володар Йоав та його люди отаборилися на відкритій місцевості. Як я міг повернутися додому, їсти, пити, бавитися з дружиною? Присягаюся життям твоїм, я не зроблю цього!»</p>
<p>12 Давид йому наказав: «Гаразд, залишайся ще на один день, а завтра я відішлю тебе». Так Урія залишився в Єрусалимі до наступного дня.</p>
<p>13 Запрошений Давидом, він їв і пив з ним. Давид його напоїв. Але наступного дня ввечері Урія пішов спати на рядні разом з рабами свого володаря і не вирушив таки додому.</p>
<p>14 Вранці Давид написав листа Йоаву й передав його з Урією.</p>
<p>15 В листі він написав: «Пошли Урію в перші лави, де точаться найзапекліші бої. Потім відступись від нього, тоді його вдарять, і він загине».</p>
<p>16 І ось коли Йоав обложив місто, він послав Урію туди, де, як він знав, будуть битися найсміливіші захисники.</p>
<p>17 Коли захисники міста вийшли й кинулися на воїнів Йоава, деякі бійці Давидового війська в цій сутичці загинули, Урія-хиттит також помер.</p>
<p>18 Йоав відправив Давидові посланця, щоб той розповів йому про всі подробиці битви.</p>
<p>19 Він наказав посланцю: «Коли ти закінчиш свою розмову про сутичку,</p>
<p>20 цар може скипіти гнівом і запитати тебе: „Чому ви так близько підступили до міста й ув’язалися в бій. Хіба ви не знали, що вони пускатимуть у вас стріли через мур?</p>
<p>21 Хто убив Авімелеха, сина Єруб-Бешета? Хіба не жінка скинула на нього з муру верхній камінь жорен так, що він помер у Тевезі? Чому ви так близько підступилися до муру?” Якщо він запитає тебе про це, відповідай йому ось як: „Помер і твій слуга — хиттит Урія”». * [( <em>Єруб-Бешет </em>Єруб-Бешет також відомий як Єруб-Ваал (тобто Ґідеон). )]</p>
<p>22 Посланець пішов, а коли він прибув до Давида, то розповів йому все, як звелів Йоав.</p>
<p>23 Посланець сказав Давидові: «Вони були сильнішими за нас і кинулися на нас у відкритому полі, але ми їх погнали назад до брами міста.</p>
<p>24 Тоді лучники почали обстрілювати твоїх воїнів через мур, і деякі цареві люди загинули. А ще помер й твій слуга — Урія-хиттит».</p>
<p>25 Давид наказав посланцеві: «Ось що передай Йоаву. Нехай це тебе не засмучує: меч не шукає, кого згубити. Зберися з силами й кинь їх на місто Равву, щоб знищити його. Скажи так, щоб підбадьорити Йоава».</p>
<p>26 Коли дружина Урії почула, що її чоловік загинув, вона оплакувала його.</p>
<p>27 А після того, як жалоба пройшла, Давид забрав її у свій дім. Вона стала його дружиною і народила сина. Але те, що Давид зробив, засмутило Господа.</p>

<h4>Розділ 12</h4>
<p>1 Господь послав Натана до Давида. Прийшовши до Давида, він сказав: «В одному місті жили два чоловіки: один був багатий, а другий — бідний.</p>
<p>2 У багача була сила-силенна овець та худоби,</p>
<p>3 а в бідного не було нічого, крім маленької овечки, яку він купив. Він доглядав її, і вона виросла разом з його дітьми. Овечка їла те, що й він, пила з його чашки й навіть спала в його обіймах. Вона була йому за дочку.</p>
<p>4 Якось прийшов мандрівник, але багач не захотів зарізати вівцю чи худобину, щоб нагодувати подорожнього, який до нього прийшов. Натомість він забрав ягничку в того бідака й зготував її для прибулого чоловіка».</p>
<p>5 Давид спалахнув від гніву на того чоловіка й сказав Натану: «Заприсягаюсь Господнім життям, що чоловік, який так вчинив, заслуговує на смерть!</p>
<p>6 Він мусить у чотири рази заплатити за ягнятко, бо він, не маючи жалю, так негідно вчинив». * [( <em>у чотири рази </em>У деяких древньогрецьких рукописах — «у сім разів». )]</p>
<p>7 Натан сказав Давидові: «Тим чоловіком є ти! Ось що говорить Господь, Бог Ізраїлю: „Я помазав тебе царем Ізраїлю, Я врятував тебе від руки Саула. * [( <em>помазав </em>Тобто «обрав». Див.: «помазати». )]</p>
<p>8 Я ввірив тобі дім твого володаря і дружин твого володаря. Я дав тобі доми Ізраїля та Юди. І якби всього цього було замало, Я б дав тобі ще більше.</p>
<p>9 Чому ж ти знехтував Господнім словом і зробив те, що є злом в Його очах? Ти згубив мечем Урію-хиттита, а дружину забрав собі. Ти вбив його мечем аммонійців.</p>
<p>10 Ось чому меч ніколи тепер не залишить твій дім, бо ти зневажив Мене і взяв дружину хиттита Урії собі за дружину”.</p>
<p>11 Ось що Господь говорить: „Я нашлю на тебе горе, яке вийде з твого ж дому. На твоїх очах Я заберу твоїх дружин і віддам тому, хто дуже близький тобі, а він серед білого дня ляже з твоїми дружинами.</p>
<p>12 Ти зробив це потай він усіх, а Я вчиню так серед білого дня на очах усього Ізраїлю!”»</p>
<p>13 Давид зізнався Натану: «Я згрішив проти Господа». Натан відповів: «Господь зняв з тебе гріх, ти не помреш.</p>
<p>14 Але за те, що ти зневажив Господа, син, який народиться в тебе, помре».</p>
<p>15 Після того, як Натан пішов додому, Господь уразив дитя, яке народилося в Урієвої дружини та Давида. Маля захворіло.</p>
<p>16 Давид благав Господа спасти, помилувати дитя. Він постився і, усамітнившись у домі, проводив ночі, лежачи на долівці.</p>
<p>17 Коли старші домашні оточили його, намагаючись підняти з землі, він відмовився підвестися, не їв з ними.</p>
<p>18 На сьомий день дитина померла. Давидові слуги боялися сказати йому, що дитя вже мертве, тому що думали: «Коли ще жило маля, ми казали Давидові, але ж він не слухав. Як ми можемо йому сповістити, що дитя мертве? Він може щось страшне вчинити».</p>
<p>19 Давид помітив, що слуги перешіптуються, і зрозумів, що дитя мертве. «Дитина померла?» — запитав він. «Так, — відповіли йому, — малюк мертвий».</p>
<p>20 Давид підвівся на ноги з землі. Умившись, він змастив себе оливою, перевдягнувся й пішов у Господній Дім поклонитися Йому. Потім повернувся до себе й попросив, щоб йому принесли щось поїсти і почав їсти.</p>
<p>21 Слуги його запитали: «Чому ти так поводишся? Коли дитя ще жило, ти постився й плакав, а тепер, коли дитя мертве, ти підвівся й почав їсти!»</p>
<p>22 Він відповів: «Коли ще дитя жило, я голодував і тужив тому, що я думав: „Хто знає? Може Господь змилостивиться й залишить дитя жити.</p>
<p>23 А тепер, коли воно померло, навіщо мені поститися? Хіба я можу повернути його до життя? Колись я піду до нього, а не воно повернеться до мене”».</p>
<p>24 По тому Давид утішив дружину Батшебу, пішов у покої її і ліг з нею. Вона народила сина, якого вони назвали Соломоном. Господь його любив,</p>
<p>25 і оскільки Господь полюбив його, Він послав звістку через пророка Натана, щоб дитину назвали Єдидією. * [( <em>Єдидією </em>Єдидія означає «Господній улюбленець». )]</p>
<p>26 Між тим Йоав воював з аммонійським столицею Раввою. Захопивши царську фортецю,</p>
<p>27 він послав людей до Давида, щоб ті передали таке: «Я бився за Равву й захопив водопостачання. Збери</p>
<p>28 ще воїнів, оточи місто й захопи його. Інакше я захоплю місто, і його назвуть моїм іменем».</p>
<p>29 Зібрав Давид усе військо й вирушив на Равву, вступив у бій і захопив місто.</p>
<p>30 Він зняв корону з голови їхнього царя. Прикрашена дорогоцінними каміннями, золота корона важила один талант. Її було покладено на голову Давида. І ще він захопив у місті багато здобичі. * [( <em>корону… царя </em>Або «голову Мілкома». Див.: «Мілком».<br><em>один талант </em>Приблизно 34,5 кг. )]</p>
<p>31 Він вивів людей, що мешкали в місті і змусив їх працювати пилами, залізними кирками та сокирами або примусив їх працювати в цегельні. Таке сталося з усіма аммонійськими містами, а потім Давид з усім військом повернувся до Єрусалима. * [( <em>Він вивів… в цегельні </em>Значення цього речення в давньоєврейському тексті незрозуміле. )]</p>

<h4>Розділ 13</h4>
<p>1 Ішов час. Амнон, Давидів син, закохався в Тамар, вродливу сестру Авесалома, сина Давида.</p>
<p>2 Амнон настільки закохався у свою сестру Тамар, що аж захворів від бажання, адже вона була незайманою. Амнон не міг уявити, як він може бути з нею. * [( <em>захворів </em>Він видавав себе за хворого, намагаючись заволодіти дівчиною. )]</p>
<p>3 Він мав друга на ім’я Йонадав, який доводився сином Шимеа, Давидового брата. Йонадав був дуже хитрий.</p>
<p>4 Він запитав Амнона: «Чому це ти, царевичу, такий сумний щоранку? Чи не розкажеш мені?» Амнон йому зізнався: «Я закохався в Тамар, сестру мого брата Авесалома».</p>
<p>5 Йонадав дав йому таку пораду: «Лягай у ліжко й прикинься хворим, та коли прийде тебе провідати батько, скажи йому: „Я б хотів, щоб сестра Тамар прийшла до мене й принесла поїсти. Нехай вона зготує їжу в мене на очах, щоб я міг дивитися на неї і з її рук їсти”».</p>
<p>6 Ось Амнон ліг і почав удавати з себе хворого. Коли цар прийшов його провідати, Амнон сказав йому: «Мені хотілося, щоб сестра Тамар прийшла і зготувала мені хлібці, а я б поїв з її рук».</p>
<p>7 Давид послав людину до Тамар переказати таке: «Іди в дім брата свого Амнона і зготуй йому попоїсти».</p>
<p>8 Ось Тамар прийшла в оселю брата Амнона, який лежав. Вона взяла тісто, замісила його при ньому, виробила хлібці й спекла їх.</p>
<p>9 Потім взяла зі сковорідки хлібці й поставила перед братом, але він відмовився їх їсти. «Нехай усі звідси вийдуть», — звелів Амнон. Всі вийшли.</p>
<p>10 Амнон промовив: «Принеси їжу сюди в опочивальню, щоб я поїв з твоїх рук». Взяла Тамар хлібці, які спекла, і принесла братові Амнону в кімнату, де він лежав.</p>
<p>11 Але коли вона піднесла їх ближче до брата, він схопив її і сказав: «Ляж зі мною в ліжко, сестричко моя!»</p>
<p>12 «Ні, брате, — відмовила вона, — не ґвалтуй мене. Не слід таке робити в Ізраїлі. Не роби цього зла!</p>
<p>13 Що буде зі мною? Як я звільнюся тоді від ганьби. А що буде з тобою? Ти ж перетворишся на ганебного паскудника в Ізраїлі. Поговори, будь-ласка, з царем; він не заперечуватиме проти того, щоб я одружилася з тобою».</p>
<p>14 Але він не захотів її послухатися, а що був сильнішим, то ліг із нею й зґвалтував її.</p>
<p>15 І відразу ж зненавидів Амнон сестру. Він дійсно зненавидів її дужче, ніж кохав. Амнон сказав їй: «Піднімайся і забирайся геть!»</p>
<p>16 «Ні, — відповіла дівчина, — якщо ти відішлеш мене, це буде ще більшим злом, ніж те, що ти вже зробив зі мною». Але він і слухати її не хотів.</p>
<p>17 Покликав слугу і наказав йому: «Вижени цю жінку звідси й замкни за нею двері».</p>
<p>18 А вона була вбрана в довгу туніку — вбрання незайманої дочки царя. Слуга випровадив її і замкнув за нею двері.</p>
<p>19 Тамар посипала голову попелом, розідрала довгу туніку, охопила голову руками й, голосячи від горя, пішла геть.</p>
<p>20 Брат Авесалом спитав її: «З тобою був Амнон, брат твій? Заспокойся, сестричко. Він твій брат, не бери це близько до серця». Невтішна Тамар залишилася жити у домі брата свого Авесалома. * [( <em>Невтішна </em>Або «Збезчещена». )]</p>
<p>21 Коли до царя Давида дійшла ця звістка, він розлютився, але навіть після того він не хотів покарати Амнона, то му що той був старшим та найулюбленішим сином. * [( <em>але навіть… сином </em>Цей варіант міститься виключно у деяких древньогрецьких перекладах та кумранських рукописах. )]</p>
<p>22 Авесалом не мовив Амнону жодного слова: ні доброго, ні поганого. Він зненавидів Амнона, бо той знечестив його сестру Тамар.</p>
<p>23 Через два роки, коли стригалі Авесалома були в Ваал-Хазорі, біля кордону з Ефраїмом, він запросив усіх царських синів до себе.</p>
<p>24 Авесалом прийшов до царя й сказав: «У твого раба стрижуть зараз овець. Запрошую до себе царя та його слуг».</p>
<p>25 «Ні, мій сину, — відмовився цар, — не слід нам усім приєднуватися до тебе; ми тільки заважатимемо тобі». Хоч як домагався Авесалом, цар усе одно відмовлявся йти, але благословив його.</p>
<p>26 Авесалом погодився: «Що ж, тоді дозволь моєму брату Амнону піти з нами». Цар запитав: «Чому він має йти з тобою?»</p>
<p>27 Проте Авесалом дуже наполягав. От і послав цар Амнона разом з іншими своїми синами.</p>
<p>28 Авесалом звелів своїм слугам: «Спостерігайте за Амноном. Коли він сп’яніє від вина й розвеселиться, тоді я подам вам команду: „Вдарте його і вбийте його. Не бійтеся нічого. Адже це я накажу вам це зробити. Будьте сильними й сміливими”».</p>
<p>29 Так і зробили слуги Авесалома з Амноном — усе, що звелів він. А інші цареві сини побігли до своїх мулів, скочили на них і повтікали.</p>
<p>30 Ще були вони в дорозі, як долетіла до Давида звістка: «Авесалом убив усіх царевих синів, жодного не лишив живим».</p>
<p>31 Цар звівся на ноги, розірвав одяг, а тоді кинувся на землю. Над ним з’юрмилися раби в розірваному вбранні.</p>
<p>32 Аде Йонадав, син Шимеа і Давидів брат, заспокоїв: «Не варто думати моєму володарю, що вони повбивали всіх царевичів. Тільки Амнон убитий. Ще того дня, як Амнон знечестив його сестру Тамар, Авесалом твердо вирішив помститися.</p>
<p>33 Тож хай мій володар не думає, що всіх царевих дітей убито. Ні. Вбито лише Амнона».</p>
<p>34 Тим часом Авесалом утік. А чоловік, який стояв на варті, помітив на дорозі, що вела на захід, багато людей, які спускалися з узвишшя. Вартовий прийшов до царя й повідомив: «Я бачу людей на схилі гори, що рухаються до нас».</p>
<p>35 Йонадав сказав цареві: «От бачиш, цареві сини повертаються; сталося так, як твій раб тобі казав».</p>
<p>36 Тільки-но він замовк, зайшли царевичі, ридаючи на весь голос. Гірко заплакав цар Давид, а за ним і його раби.</p>
<p>37 Авесалом утік до Талмая, сина Аммігуда, ґешуритського царя. А цар Давид щодня тужив за сином. * [( <em>Талмай </em>Талмай був дідом Авесалома. Див.: <a href='/ukr_umts/10/3/3'>2 Сам. 3:3</a>. )]</p>
<p>38 У Ґешурі, куди втік Авесалом, він жив три роки.</p>
<p>39 А цар перестав гніватися на Авесалома, бо змирився зі смертю Амнона.</p>

<h4>Розділ 14</h4>
<p>1 Йоав, син Зеруї, знав, що цар гнівається на Авесалома.</p>
<p>2 От Йоав і послав свого слугу до Текоа, щоб той доставив йому мудру жінку. Він їй наказав: «Удавай, що ти в жалобі. Вберись у жалобну волосяницю і не намастися оливою. Поводься, як жінка, що багато днів оплакує померлого.</p>
<p>3 А потім прийди до царя і скажи йому ось що». І Йоав розповів їй, якими словами звернутися до царя.</p>
<p>4 Коли жінка з Текоа прийшла, вона поклонилася цареві шанобливо до землі й мовила: «Допоможи мені, о царю!»</p>
<p>5 Цар запитав: «Що непокоїть тебе?» Вона розповіла: «Насправді я вдова, мій чоловік помер.</p>
<p>6 Було у твоєї слуги двоє синів. Вони зчепилися в бійці на полі, і нікому було їх розборонити. Один ударив другого так, що той загинув.</p>
<p>7 А тепер весь рід збурився проти твоєї слуги. Вони вимагають: „Віддай нам того, хто брата свого забив; ми його стратимо, бо він відняв життя у свого брата, вбивши його. Так ми знищимо спадкоємця”. Адже вони погасять останню жарину, віднімуть ім’я мого чоловіка, віднімуть спадкоємця на цій землі».</p>
<p>8 Цар наказав жінці: «Йди додому, а я видам наказ щодо тебе».</p>
<p>9 Але жінка з Текоа сказала йому: «Мій володарю, царю, нехай вина лежить на мені та на родині мого батька, щоб ні цар, ані його трон не були винними».</p>
<p>10 Цар відповів: «Якщо хтось посміє щось сказати тобі, приведи того чоловіка до мене, і більше він тебе не потурбує».</p>
<p>11 Вона на це відповіла: «Нехай тоді цар закличе Господа Бога у свідки й не допустить кривавої помсти, щоб мій син не був убитий, щоб не множити лиха». «Присягаюся життям Господа, — запевнив цар, — що жодна волосина з голови твого сина не впаде».</p>
<p>12 Тоді жінка знову звернулася до царя: «Дозволь твоїй рабі слово мовити, царю-володарю». «Говори», — дозволив цар.</p>
<p>13 Жінка сказала: «Чому ж тоді так намислив ти проти народу Божого? Коли цар таке сказав, хіба не звинувачує він себе? Адже цар і досі не повернув сина, якого прогнав.</p>
<p>14 Як та вода, що пролилася на землю й не буде зібрана, так і ми мусимо помирати. Але Господь не відбирає життя, Він робить так, щоб вигнанець не був Ним покинутий. * [( <em>Як та… покинутий </em>Цей варіант міститься виключно у древньогебрейських текстах. )]</p>
<p>15 І ось я прийшла сказати це моєму володарю-царю, бо люди мене злякали. Твоя слуга подумала: „Я поговорю з царем, може, він і послухається своєї слуги.</p>
<p>16 Може, цар погодиться врятувати свого раба від рук людини, яка збирається відсікти й мене, й мого сина від спадку, що його Бог нам вручив”.</p>
<p>17 І ось твоя раба говорить: „Нехай слово мого володаря-царя принесе мені спокій, адже мій цар-володар, ніби Ангел Божий, який знає, що таке добро, а що таке зло. Нехай буде з тобою Господь, твій Бог”».</p>
<p>18 Цар на те відповів жінці: «Не приховуй від мене відповіді на те, про що я тебе спитаю зараз». «Нехай говорить мій володар-цар», — сказала жінка.</p>
<p>19 Цар запитав: «Чи немає в цій справі руки Йоава?» Жінка відповіла: «Присягаюся твоїм життям, мій володарю-царю, ніхто не може повернутися ні праворуч, ні ліворуч від мовленого моїм володарем-царем. Так, то справді твій раб Йоав мене навчив це зробити, то він вклав оці слова в голову твоєї раби.</p>
<p>20 Твій слуга Йоав зробив все це, щоб ти по-іншому зглянувся на обставини. Мій володар має мудрість Божого Ангела, тож йому відомо все, що діється на землі».</p>
<p>21 Цар сказав Йоаву: «Що ж, гаразд, зроблю це. Іди й повертайся з юнаком Авесаломом».</p>
<p>22 Йоав у шані впав на землю й благословив царя. Йоав сказав: «Сьогодні твій раб зрозумів, що знайшов милість у твоїх очах, володарю-царю, адже ти виконав прохання раба твого».</p>
<p>23 І пішов Йоав до Ґешура й повернувся до Єрусалима разом з Авесаломом.</p>
<p>24 Цар наказав: «Він мусить повернутися додому; я не зустрінуся з ним». Так і пішов Авесалом додому, не побачивши царя.</p>
<p>25 У всьому Ізраїлі не було гарнішого чоловіка, ніж Авесалом. З голови до п’ят він був бездоганний.</p>
<p>26 Хоч коли б він постригся, а він час від часу зрізав волосся, бо важко було тримати голову, він зважував волосся, і важило воно двісті шекелів за царською мірою. * [( <em>двісті шекелів </em>Приблизно 2,5 кг. )]</p>
<p>27 В Авесалома народилися три сини й донька. Дівчинку назвали Тамар. І виросла вона дуже вродливою жінкою.</p>
<p>28 Два роки прожив Авесалом в Єрусалимі, ні разу не побачивши царського обличчя.</p>
<p>29 І послав Авесалом по Йоава, сподіваючись відрядити його до царя, але Йоав відмовився. Послав Авесалом по нього вдруге, але Йоав не йшов.</p>
<p>30 Тоді він наказав слугам: «Бачите, поле Йоава поруч з моїм, на ньому ячмінь росте. Ідіть і підпаліть його». Так і зробили слуги Авесалома, вони підпалили поле.</p>
<p>31 Прийшов таки Йоав до Авесалома, зайшов у дім і мовив: «Чому твоя челядь підпалила моє поле?»</p>
<p>32 Авесалом відповів: «Слухай, я посилав до тебе гінця з проханням: прийди, щоб я міг послати тебе до царя з таким запитанням: „Чому я повернувся з Ґешура? Краще було б, якби я там залишився!” Я хочу побачити царя, глянути йому в очі, і якщо я винен у чомусь, нехай ліпше стратить мене».</p>
<p>33 Йоав пішов до царя і все йому розповів. Тоді цар покликав Авесалома. Той з’явився й упав долілиць перед царем. Цар поцілував Авесалома.</p>

<h4>Розділ 15</h4>
<p>1 Минав час, Авесалом розжився на власний виїзд і п’ятдесят слуг, що бігли попереду нього.</p>
<p>2 Авесалом узяв за звичку рано вставати і йти на узбіччя дороги біля міської брами. Коли хтось ішов до царя скаржитися, щоб цар вирішив якусь справу, Авесалом його кликав і допитувався: «З якого ти міста?» Якщо той говорив: «Твій слуга з одного з колін ізраїльських».</p>
<p>3 Авесалом йому спочатку казав: «Послухай, твої вимоги справді слушні й справедливі, але цар не має нікого, хто б тебе вислухав».</p>
<p>4 І додавав: «Якби я був суддею на цих землях, тоді б кожен, хто має якісь скарги чи судові справи, міг би прийти до мене, і я подбав би про справедливе рішення».</p>
<p>5 А ще коли хтось, наближаючись, намагався вклонитися йому, Авесалом часто простягав руку, обнімав і цілував людину.</p>
<p>6 Авесалом зустрічав так усіх ходоків ізраїльських, що йшли до царя добиватися правди. Він крав прихильність усіх ізраїльтян.</p>
<p>7 Через чотири роки Авесалом попросив царя: «Відпусти мене в Хеврон, щоб я виконав обітницю, яку дав Господу. * [( <em>чотири роки </em>Цей варіант міститься виключно у древньогебрейських, латинських та сирійських текстах, а також у кумранських рукописах. Древньогрецькі переклади мають «сорок років». )]</p>
<p>8 Коли твій слуга жив у Ґешурі арамійському, то ще тоді дав обітницю: якщо Господь поверне мене в Єрусалим, я піду в Хеврон служити Господу». * [( <em>в Хеврон </em>Цей варіант міститься виключно у древньогрецькому перекладі. )]</p>
<p>9 Цар погодився: «Іди з миром». Ось так сталося, що він пішов у Хеврон.</p>
<p>10 Він розіслав своїх посланців по Ізраїлю з таємним дорученням сповістити всім колінам ізраїльським: «Як тільки ви почуєте, що заграють сурми, зразу ж кажіть: „Авесалом править у Хевроні”».</p>
<p>11 З Єрусалима Авесалома супроводжували двісті воїнів. Вони були невинні, тож нічого не підозрювали про Авесаломові наміри.</p>
<p>12 Авесалом послав також по Агітофела з Ґіло, що був Давидовим радником. Він приносив пожертви. Змова набирала сили й розмаху, число прибічників Авесалома зростало.</p>
<p>13 До Давида прибув гонець зі звісткою: «Серце ізраїльтян належить Авесалому».</p>
<p>14 Давид звернувся до своїх прибічників в Єрусалимі: «Ходімо. Мусимо тікати, інакше жодному не вдасться сховатися від Авесалома. Ми повинні негайно вийти з міста, щоб він не налетів і не захопив нас. Адже він вразить місто і віддасть його мечу».</p>
<p>15 Цареві слуги відповіли: «Твої раби готові зробити все, що вирішить, за що візьметься наш володар — цар».</p>
<p>16 І цар вирушив у путь з усіма домашніми, однак залишив десять наложниць, щоб стерегли дім.</p>
<p>17 Він пішов, а за ним потягнулися його прибічники. Вони зупинилися в останній оселі.</p>
<p>18 Всі його слуги пройшли вперед разом з керетянами та пелетійцями та шістьмастами ґіттійцями, що приєдналися до царя в Ґаті, пройшли перед очима царя.</p>
<p>19 Цар звернувся до ґіттійця Іттая: «Навіщо тобі йти з нами? Вертайся й залишайся з царем Авесаломом. Ти ж бо чужинець, вигнанець з рідних місць.</p>
<p>20 Адже ти прийшов до нас тільки вчора. Хіба я змушу тебе сьогодні поневірятися з нами, коли й сам не знаю, куди йду. Повертайся й краян своїх заверни. Нехай з тобою будуть Господа доброта та вірність!» * [( <em>Нехай… вірність! </em>Цей варіант міститься виключно у древньогрецькому перекладі. )]</p>
<p>21 Однак Іттай відповів цареві: «Заприсягаюся життям Господа та життям мого володаря-царя: хоч де був би мій володар-цар: ішов би він на життя чи на смерть — там буде й слуга твій».</p>
<p>22 Тоді Давид сказав Іттаю: «Іди, проходь уперед». І ґіттієць пішов з усіма своїми людьми й усіма їхніми дітьми.</p>
<p>23 І весь край тужив і побивався, коли проходили люди. Цар також перетнув долину Кідрон. І весь люд ішов у напрямку пустелі. * [( <em>край </em>Або «народ». )]</p>
<p>24 Був там і Задок, а левити, які йшли поруч, несли ковчег Божого Заповіту. Вони опустили ковчег Божий і Авіатар готував цілоспалення і молився, доки всі люди вийшли з міста.</p>
<p>25 Потім цар наказав Задоку: «Віднеси назад у місто Божий ковчег. Якщо Господь буде милостивий до мене, Він поверне мене й дасть змогу побачити Його та Його дім.</p>
<p>26 Але якщо Він скаже: „Я не вдоволений тобою”, — тоді нехай робить зі мною все, що вважає за потрібне».</p>
<p>27 Цар також запитав священика Задока: «Ти хіба не провидець? Повертайся з миром у місто з сином своїм Агімаазом та сином Авіатара Йонатаном. Візьміть з Авіатаром обох ваших синів. * [( <em>Повертайся… у місто </em>Або «Хіба ти не бачиш, що тобі треба повернутися у місто з миром». )]</p>
<p>28 Я чекатиму біля броду на потоці в пустелі, доки ви не пришлете когось до мене зі звісткою».</p>
<p>29 Задок та Авіатар забрали ковчег Божий в Єрусалим. Там і залишились.</p>
<p>30 А Давид і далі з плачем піднімався на Оливну гору. Ішов він босоніж, із покритою головою. Всі люди, що були разом з ним, піднімалися. Вони були з покритими головами й гірко плакали.</p>
<p>31 Давидові донесли, що Агітофел є одним із заколотників і що він змовився з Авесаломом. І Давид почав молитися: «О Господи, зроби так, щоб Агітофелова порада перетворилася на дурницю».</p>
<p>32 Коли Давид піднявся на вершину, де люди завжди шанували Бога, його зустрів Хушай-аркієць у розірваному одязі, з порохом на голові. * [( <em>у розірваному одязі… голові </em>Це було ознакою глибокого суму. )]</p>
<p>33 Давид сказав йому: «Якщо ти підеш зі мною, то будеш мені тягарем.</p>
<p>34 Але якщо повернешся до міста і скажеш Авесалому: „Я буду твоїм рабом, о царю. Я був колись рабом батька твого, а тепер служитиму тобі”, — тоді ти зможеш мені допомогти, завадивши виконанню порад Агітофела.</p>
<p>35 Чи не будуть там з тобою священик Задок та Авіатар? Розповідай їм усе, що почуєш у царському домі.</p>
<p>36 З ними там двоє синів Агімааз, син Задока, та Йонатан, син Авіатара. Пошли їх до мене з будь-якими новинами, які матимеш».</p>
<p>37 Отак прибув до Єрусалима друг Давида Хушай, якраз тоді, коли Авесалом прийшов у місто.</p>

<h4>Розділ 16</h4>
<p>1 Коли Давид трохи спустився з вершини, зустрівся йому Зіва, слуга Мефівошета, який чекав на нього. Біля нього стояла валка нав’ючених віслюків, навантажених двомастами буханцями хліба, сотнею в’язок родзинок, сотнею в’язок смокви та бурдюком вина.</p>
<p>2 Цар запитав Зіву: «Чому ти все це сюди доставив?» Зіва відповів: «Осли призначені для домашніх царя, щоб не йти пішки, хліб і фрукти — для воїнів, щоб підкріпитися, а вино — щоб освіжити всіх, хто виснажився, переходячи пустелю».</p>
<p>3 Цар знову запитав: «А де онук твого хазяїна?» Зіва відповів: «Він залишився в Єрусалимі, бо сам сказав таке: „Сьогодні дім Ізраїлю віддасть мені дідове царство”». * [( <em>онук твого хазяїна </em>Або «Мефівошет». )]</p>
<p>4 Тоді цар сказав Зіві: «Усе, що належало Мефівошету, тепер твоє». «Покірно схиляюся, — сказав Зіва. — Нехай я знайду милість в очах твоїх, мій володарю-царю».</p>
<p>5 Коли цар Давид підходив до Багурима, звідти до нього вийшов чоловік із того ж коліна, що й родина Саула. Звали його Шимей. Це був син Ґери. Він сипав прокльонами, наближаючись.</p>
<p>6 Він жбурляв каміння в Давида і його урядовців, хоча всі воїни й вартові стояли обіруч Давида.</p>
<p>7 Шимей сипав прокльони: «Забирайся, йди геть, кровожеро, негіднику. * [( <em>кровожеро </em>Буквально «людина крові». )]</p>
<p>8 Господь відплатив тобі за кров, що ти пролив у домі Саула, на місці якого зацарював. Господь передав царство твоєму сину Авесалому. Ти на краю загибелі, бо ти — кровопивця».</p>
<p>9 До царя заговорив Авішай, син Зеруї: «Чого цей мертвий пес має проклинати мого володаря царя? Ось я піду й відітну йому голову».</p>
<p>10 Але цар заперечив: «Що для мене й для вас, сини Зеруї, є спільним? Якщо він проклинає, бо Господь йому звелів: „Прокляни Давида”, — хто тоді може спитати: „Навіщо ти робиш це?”»</p>
<p>11 Давид сказав Авішаю і всім своїм урядовцям: «Мій син, моя плоть намагається позбавити мене життя. Що тоді вже говорити про цього веніаминія! Облиште його, адже Господь йому звелів.</p>
<p>12 Може, Господь побачить мою печаль і відплатить добром за ті прокльони, які я сьогодні дістав».</p>
<p>13 Давид зі слугами пішли далі по один бік дороги, а Шимей пішов по другий бік дороги, навпроти нього, проклинаючи й кидаючи в Давида каміння, обсипаючи його камінням і піском.</p>
<p>14 Цар і всі його люди прибули до ріки Йордан змучені. Уже там цар відпочив.</p>
<p>15 Тим часом Авесалом з ізраїльтянами підійшов до Єрусалима. З ними був також Агітофел.</p>
<p>16 Хушай аркійський, друг Давида, прийшов до Авесалома й вигукнув: «Нехай живе цар! Нехай живе цар!»</p>
<p>17 Авесалом спитав Хушая: «Це ти так виявляєш свою любов до друга (Давида)? Чому ти не пішов з другом?»</p>
<p>18 Хушай відповів Авесалому: «Ні, я буду з тими, хто обраний Господом, цими людьми і всім народом ізраїльським. Ось із ким я залишуся!</p>
<p>19 А кому я зрештою мушу служити? Хіба я не повинен служити сину? Я служитиму тобі так само, як служив батькові твоєму».</p>
<p>20 Авесалом спитав Агітофела: «Порадь, що нам робити?»</p>
<p>21 Агітофел відповів: «Ляж з батьковими наложницями, яких він залишив стерегти дім. Тоді увесь Ізраїль почує, як ти досадив батькові. Тоді зміцніють руки прихильників твоїх».</p>
<p>22 От розкинули вони шатро на даху, і на очах усього Ізраїлю він лежав з батьковими наложницями.</p>
<p>23 А порада Агітофела в ті дні була така ж поважна, як і слово Бога. Так ставилися до порад Агітофела і Давид, і Авесалом.</p>

<h4>Розділ 17</h4>
<p>1 Агітофел сказав Авеслому: «Я відберу дванадцять тисяч воїнів і вирушу з ними цього вечора переслідувати Давида.</p>
<p>2 Доки він ще змучений, хворий та кволий, я нападу на нього. Я розгромлю його, і всі його прибічники кинуться врозтіч. Я знищу тільки царя,</p>
<p>3 а всіх людей приведу до тебе, як наречену приводять у дім чоловіка. Ти ж бо прагнеш смерті лиш одного чоловіка; ніхто від того не постраждає». * [( <em>як наречену… чоловіка </em>Цей варіант міститься виключно у древньогрецьких та латинських текстах. )]</p>
<p>4 Такий план Авесалому та всім старійшинам Ізраїлю сподобався.</p>
<p>5 Проте Авесалом заперечив: «Поклич іще Хушая аркійського. Почуємо, що він нам скаже».</p>
<p>6 Коли явився Хушай, Авесалом його запитав: «Агітофел порадив таке зробити. Послухатись його?»</p>
<p>7 Хушай відповів Авесалому: «На цей раз порада Агітофела недобра.</p>
<p>8 Ти ж знаєш свого батька і його воїнів. Вони — борці, такі ж люті й розгнівані, як дика ведмедиця, в якої відбирають маля. До того ж твій батько — досвідчений воїн, він не залишатиметься на ніч із військом.</p>
<p>9 Навіть зараз він сховався в печері чи ще десь. І якщо йому першому випаде піти в наступ на твоїх воїнів, хтось почує про це й говоритиме: „У війську полководця Авесалома різня”.</p>
<p>10 Тоді навіть найхоробріший воїн із серцем безстрашним, як у лева, ослабне від страху. Адже весь Ізраїль знає, що твій батько — хоробрий, і всі його воїни теж сміливі.</p>
<p>11 Ось чому я раджу тобі зібрати весь Ізраїль: від Дана до Беершеби — так багато людей, як піщинок на березі. Тоді й поведеш ти їх у бій. * [( <em>від Дана до Беершеби </em>Тобто «весь Ізраїль». )]</p>
<p>12 Ми вдаримо по ньому, хоч де б ми його знайшли. Ми впадемо на нього, як роса вкриває землю. Не залишаться живими ні він, ні його воїни.</p>
<p>13 Якщо він відступить до міста, весь Ізраїль назносить мотуззя, і ми розкидаємо місто до долини, аж від нього не залишиться ні камінця».</p>
<p>14 Авесалом та його спільники, народ Ізраїлю, сказали: «Порада Хушая аркійського краща, ніж Агітофелова». Бо Господь зробив так, щоб Авесалом зневажив пораду Агітофела, щоб накликати біду на Авесалома.</p>
<p>15 Хушай сказав священикам Задоку й Авіатару: «Агітофел порадив Авесалому й старійшинам Ізраїлю зробити те й те, але я порадив дітям Ізраїлю робити так і так.</p>
<p>16 Пошліть відразу ж звістку Давидові: „Не залишайся на ніч біля річок у пустелі; відразу ж перейди через потік на той бік, не вагаючись, бо інакше царя та його людей буде поглинено”».</p>
<p>17 Йонатан та Агімааз перебували в Ен-Роґелі. До них мала прийти з повідомленням служниця, а вони потім повинні були вирушити до царя Давида і все йому розповісти, але необхідно було непомітно пробратися в місто.</p>
<p>18 Та їх помітив один юнак і сповістив про це Авесалома. Тому вони мерщій пішли до будинку одного з жителів Багурима. На його подвір’ї була криниця. Вони й сховалися в ній.</p>
<p>19 Дружина хазяїна взяла покривало й накрила ним отвір, та ще й насипала зверху зерна. Ніхто нічого не дізнався.</p>
<p>20 Коли Авесаломові слуги зайшли до жінки в будинок, вони запитали: «Де поділися Агімааз і Йонатан?» Жінка відповіла: «Вони перейшли річку». Чоловіки шукали-шукали, але нікого не знайшли. З тим і повернулися до Єрусалима.</p>
<p>21 Коли чоловіки пішли, ті вибралися з криниці й попрямували до Давида, щоб розповісти йому про все. Вони йому сказали: «Вирушай, відразу ж переходь через річку; Агітофел порадив те й те зробити з вами».</p>
<p>22 Давид і його люди знялися й перейшли Йордан. Вже на світанку не залишилося жодного, хто б не перейшов через Йордан.</p>
<p>23 Коли Агітофел довідався, що до його поради не прислухалися, він осідлав віслюка й вирушив додому, у своє місто. Він навів лад у домі, а потім повісився. Отак він і помер. Поховали його в батьковій гробниці.</p>
<p>24 Давид пішов у Маганаїм, Авесалом же перейшов через Йордан з усіма ізраїльтянами.</p>
<p>25 Авесалом доручив Амазі очолити військо замість Йоава. Амаза був сином ізраїльтянина Єтера, який одружився з Абігайл, дочкою Нагаша і сестрою Зеруї, матері Йоава. * [( <em>доручив… Йоава </em>Йоав, який все ще був на стороні Давида, був одним з трьох командирів у той час, коли Давид рятувався втечею від Авесалома. Див.: <a href='/ukr_umts/10/18/2'>2 Сам. 18:2</a>.<br><em>ізраїльтянина </em>Цей варіант міститься виключно у древньогебрейських текстах. У древньогрецьких перекладах — «ізмаїльтянина». Також див.: <a href='/ukr_umts/13/2/17'>1 Хр. 2:17</a>. )]</p>
<p>26 Ізраїльтяни та Авесалом отаборилися на землях Ґілеада.</p>
<p>27 Коли Давид прийшов до Маганаїма, Шові, син Нагаша з Равви аммонійської, Макір, син Амміела з Ло-Девара, та Барциллай ґілеадський з Роґеліма</p>
<p>28 принесли постіль, миски, інший посуд. Іще вони захопили з собою пшеницю та ячмінь, муку й зерно, боби й чечевицю,</p>
<p>29 мед і бринзу, овець і сир з коров’ячого молока для Давида та його війська. Вони сказали: «Воїни зголодніли, стомилися й хочуть пити від спеки в пустелі».</p>

<h4>Розділ 18</h4>
<p>1 Давид зробив перекличку воїнів і призначив начальників над тисячами та сотнями.</p>
<p>2 І послав Давид військо: третину під командуванням Йоава, третину очолив брат Йоава Авішай, син Зеруї, а ще третину — Іттай ґіттійський. Цар сказав воїнам: «Безперечно, я також піду з вами».</p>
<p>3 Але воїни відповіли: «Ти не повинен іти, бо якщо нас змусять утікати, на нас не звернуть уваги. Навіть якщо половина воїнів загине, їм усе одно. Але ж ти вартий десяти тисяч таких, як ми. Було б краще, якби ти підтримав нас у місті». * [( <em>Навіть якщо… як ми </em>Цей варіант міститься виключно у древньогрецьких та латинських текстах. Древньогебрейські переклади мають «Не слід хвилюватися, бо нас тут десять тисяч». )]</p>
<p>4 Цар відповів: «Я зроблю все так, як ви вважаєте за краще». От і став цар біля брами, а всі воїни повиходили з міста загонами по сто й тисячу чоловік.</p>
<p>5 Цар наказав Йоаву, Авішаю та Іттаю: «Заради мене, збережіть молодого Авесалома». Усе військо чуло, як цар віддавав наказ про Авесалома кожному командуючому.</p>
<p>6 І вийшло військо Давидове на відкриту місцевість, щоб вступити в бій з ізраїльтянами. Це сталося в Ефраїмовому лісі.</p>
<p>7 Давидове військо завдало поразки ізраїльській армії, а втрати того дня були величезні — двадцять тисяч чоловік.</p>
<p>8 Сутички перекинулися на весь край, і ліс винищив більше воїнів в ту ніч, аніж меч.</p>
<p>9 Сталося так, що Авесалом зустрівся з людьми Давида. Він їхав на віслюку, і якраз тоді, коли віслюк проходив під густим гіллям величезного дуба, голова Авесалома застрягла в гіллі. Тож він завис у повітрі, а його віслюк утік.</p>
<p>10 Помітивши це, один чоловік сказав Йоаву: «Я щойно побачив, що Авесалом висить на дубові».</p>
<p>11 Йоав здивовано спитав чоловіка, який сповістив його: «Не може бути! Ти його бачив? Чому ж ти його не зарубав? Тоді б я дав тобі десять шекелів срібла й пояс воїна». * [( <em>десять шекелів </em>Приблизно 115 г. )]</p>
<p>12 Але чоловік відповів: «Навіть якби я власноручно відважив тисячу шекелів срібла, я б ніколи не підняв руки на царевого сина! Ми чули царський наказ зберегти життя юному Авесалому. Він це наказав тобі, Авішаю та Іттаю. * [( <em>тисячу шекелів </em>Приблизно 11,5 кг. )]</p>
<p>13 Якби я підступно забрав його життя, а від царя ніщо не приховається, ти б тоді покарав мене». * [( <em>покарав мене </em>Або «перешкодив мені». )]</p>
<p>14 Йоав розгнівався: «Я не збираюся марнувати тут час з тобою». Він витягнув три дротики й метнув їх у серце Авесалома, поки той ще живий висів на дереві.</p>
<p>15 А десятеро зброєносців Йоава оточили Авесалома й добили його.</p>
<p>16 Йоав засурмив, і воїни припинили переслідувати ізраїльтян. Так Йоав зупинив їх.</p>
<p>17 Вони підняли Авесалома й кинули його до великої ями в лісі, засипавши зверху купою каміння. Всі ізраїльтяни повтікали тим часом до своїх наметів.</p>
<p>18 Ще за свого життя Авесалом поставив у Царській долині кам’яну брилу, яка вважалася пам’ятником йому, бо він подумав: «Немає в мене сина, щоб продовжити пам’ять про мене». Він назвав цей стовп своїм іменем, і дотепер його називають пам’ятником Авесалому.</p>
<p>19 Агімааз, син Задока, вирішив: «Треба поспішити до царя з новиною, що Господь врятував його від рук ворогів».</p>
<p>20 Але Йоав сказав йому: «Сьогодні не треба йти з новиною. Можеш іншим разом сповістити царя, але тільки не сьогодні, адже царський син — мертвий».</p>
<p>21 Тоді Йоав звернувся до одного кушійця: «Підеш ти й розкажеш царю, що бачив». Кушієць поклонився Йоаву й побіг.</p>
<p>22 Агімааз, син Задока, знову попросив Йоава: «Хай буде що буде, але дозволь мені побігти слідом за кушійцем». Проте Йоав не погодився: «Сину мій, чому ти хочеш іти? У тебе немає ніякої новини, яка принесе тобі винагороду».</p>
<p>23 Той відповів: «Вже як буде, але я хочу побігти». Йоав погодився: «Біжи вже». Агімааз побіг долиною Йордану й випередив кушійця.</p>
<p>24 Давид сидів між внутрішньою та зовнішньою брамами, а вартовий піднявся на дах брами біля муру. Визирнувши, він побачив одинокого чоловіка, що наближався.</p>
<p>25 Вартовий крикнув про це царю. І цар відповів: «Якщо він один, то, безперечно, має добрі новини». А чоловік підходив ближче й ближче.</p>
<p>26 Вартовий побачив іще одного чоловіка, який біг, і крикнув охоронцеві: «Поглянь, іще один чоловік біжить!» Цар сказав: «Очевидно, й цей чоловік несе втішну звістку».</p>
<p>27 Спостерігач на даху сказав: «Здається, перший бігун схожий на Агімааза, сина Задока». «Він — чоловік добрий, — сказав цар. — Він несе добрі вісті».</p>
<p>28 Тут Агімааз гукнув царю: «Все гаразд». Він низько до землі вклонився царю й сказав: «Нехай славиться Господь, Бог твій! Він розгромив воїнів, що здійняли руки проти мого володаря-царя».</p>
<p>29 Цар спитав: «Чи все гаразд із юним Авесаломом?» Агімааз відповів: «Я бачив велике сум’яття, коли Йоав збирався послати царського слугу й мене, твого раба, але не знаю, в чому річ».</p>
<p>30 Цар сказав: «Відступи і чекай ось тут». Той відійшов.</p>
<p>31 Тоді прибув кушієць і сказав: «Мій володарю-царю, слухай втішні новини! Господь врятував тебе від усіх, хто повстав проти тебе».</p>
<p>32 І цар запитав кушійця: «Чи все гаразд із юним Авесаломом?» Кушієць відповів: «Нехай з ворогами мого володаря-царя, з усіма, хто піднявся проти нього, станеться те, що з цим юнаком».</p>
<p>33 Цар був дуже засмучений. Він піднявся до кімнати над брамою і заплакав. Йдучи, він примовляв: «О сину мій, Авесаломе! Мій сину, мій сину, Авесаломе! Чому не помер я замість тебе, о Авесаломе, мій сину, сину мій!»</p>

<h4>Розділ 19</h4>
<p>1 Йоаву донесли: «Цар тужить за Авесаломом, носить жалобу за своїм сином».</p>
<p>2 Того дня для усього війська перемога перетворилася на жалобу, бо в той день почули воїни як цар побивається за сином.</p>
<p>3 Люди прокралися в місто того дня, як прокрадаються присоромлені втечею з бою.</p>
<p>4 Цар закрив обличчя й голосно оплакував сина: «О мій сину, Авесаломе! О Авесаломе, мій сину, мій синку!»</p>
<p>5 У дім до царя прийшов Йоав і почав дорікати: «Сьогодні ти принизив увесь свій народ, який щойно врятував твоє життя, життя твоїх синів та дочок, життя твоїх дружин і наложниць.</p>
<p>6 Ти любиш тих, хто ненавидить тебе, а ненавидиш тих, хто любить тебе. Ти сьогодні дав зрозуміти, що полководці та їхні воїни для тебе — ніщо. Я бачу, що ти був би втішений, якби Авесалом був сьогодні живий, а ми — мертві.</p>
<p>7 Вийди-но й підбадьорь своїх людей. Присягаюся Господом, що якщо ти не вийдеш, до ночі жодного чоловіка тут не побачиш. Це буде гірше для тебе, ніж усі нещастя, які звалювалися на тебе з юності й до цього дня».</p>
<p>8 Підвівся цар і зайняв своє місце у брамі. Коли людям сказали, що цар сидить у брамі, вони всі посходилися. Ізраїльтяни повтікали до своїх наметів.</p>
<p>9 В усіх ізраїльських племенах люди сперечалися між собою: «Цар нас визволив із рук ворогів; це він нас врятував від руки филистимлян. А тепер він утік з країни через Авесалома.</p>
<p>10 Авесалом же, якого ми помазали царювати, загинув у бою. Чому нічого не робиться, щоб повернути царя?»</p>
<p>11 Цар Давид послав звістку до священиків Задока й Авіатара: «Спитайте старійшин Юдеї про таке: „Чому ви серед останніх, хто прагне повернути царя в його дім?” Цар почув те, про що говорив цілий Ізраїль.</p>
<p>12 Ви — мої брати, моя плоть і кров. Чому вам бути останніми серед тих, хто просить царя повернутися?»</p>
<p>13 Скажіть Амазі: «Хіба ти не моя плоть і кров? Нехай Господь зі мною обійдеться суворо, якщо відтепер ти не проводир мого війська замість Йоава!»</p>
<p>14 І він завоював серця усіх до одного людей Юдеї, ніби вони були одним чоловіком. Вони послали царю такі слова: «Повертайся з усіма своїми слугами».</p>
<p>15 Так цар підійшов до Йордану. Народ Юди вийшов до Ґілґала, щоб зустріти царя й переправити його через Йордан.</p>
<p>16 Шимей, син веніаминія Ґери з Багурима, поспішив разом з народом Юдеї зустріти царя Давида.</p>
<p>17 Слідом за ним спустилися на зустріч тисяча веніаминіїв. Був серед них слуга Саулового дому Зіва з п’ятнадцятьма синами та двадцятьма слугами. Вони побігли до Йордану, де був цар,</p>
<p>18 перейшли через брід, щоб допомогти переправитися царевим домашнім і зробили те, що буде добре в його очах. Коли Шимей, син Ґери, перейшов через Йордан, він розпростерся перед царем</p>
<p>19 і сказав йому: «Нехай володар мій не вважає мене винним. Нехай не пам’ятає, як його слуга завинив того дня, коли мій володар-цар пішов з Єрусалима. Нехай цар забуде це.</p>
<p>20 Адже я, слуга твій, знаю, що я згрішив, але сьогодні я прийшов сюди першим з усього дому Йосипа, щоб зустріти свого володаря-царя».</p>
<p>21 Авішай, син Зеруї, мовив: «Хіба за цю провину не слід стратити Шимея? Адже він проклинав Господнього помазаника!» * [( <em>помазаника </em>Або «обраного царя». )]</p>
<p>22 І Давид відповів: «Що в мене з вами спільного, сини Зеруї? Тепер ви стали моїми ворогами? Хіба треба когось убивати в Ізраїлі? Чи ж не відомо мені, що сьогодні я цар усього Ізраїлю?»</p>
<p>23 Тому цар пообіцяв Шимею: «Ти не помреш». Цар присягнувся, що не вб’є Шимея своїми руками. * [( <em>Цар… руками </em>Давид не вбив Шимея, але його син Соломон віддав розпорядження щодо його страти. )]</p>
<p>24 А Мефівошет, онука Саула, також зійшов у долину, щоб зустріти царя. Він не мив ніг, не підстригав вуса, не прав одяг відтоді, як цар пішов, і до того дня, коли він повернувся живий і здоровий. * [( <em>онука </em>Буквально «син». )]</p>
<p>25 Коли він прийшов з Єрусалима зустріти царя, той його спитав: «Чому ти не пішов зі мною, Мефівошете?»</p>
<p>26 Той відповів: «Мій володарю-царю, слуга мій підвів мене. Я, твій слуга, сказав йому: „Осідлай для мене віслюка, щоб я міг на ньому поїхати до царя”. Це необхідно, бо я, слуга твій, — кульгавий, але Зіва, мій слуга, зрадив мене.</p>
<p>27 Він звів наклеп на мене, твого раба, перед володарем-царем. Мій володар-цар, як Господній Ангел, тому й роби зі мною все, що вважаєш за потрібне.</p>
<p>28 Усі нащадки мого діда заслужили лише смерті від мого володаря-царя, а ти дав своєму рабу місце серед тих, хто сидить за одним столом з тобою. Яке ж я маю тоді право про щось просити царя?» * [( <em>діда </em>Буквально «батька». )]</p>
<p>29 І цар йому відповів: «Навіщо й далі говорити? Я наказав тобі й Зіві розділити поля».</p>
<p>30 А Мефівошет відповів царю: «Нехай усе забирає, адже мій володар-цар повернувся живим додому».</p>
<p>31 Ґілеадець Барциллай теж спустився з Роґеліму, щоб разом з царем перейти Йордан і провести царя далі.</p>
<p>32 Барциллай був дуже старий, йому було вісімдесят років. Коли цар жив у Маганаїмі, Барциллай його утримував, бо був дуже заможний.</p>
<p>33 Цар сказав Барциллаю: «Перейди річку зі мною і живи в Єрусалимі, а я піклуватимусь про тебе».</p>
<p>34 Але Барциллай відповів цареві так: «Скільки ще років я проживу? Чи слід мені йти з царем до Єрусалима?</p>
<p>35 Мені вже вісімдесят. Хіба можу я відрізнити, що є добре, а що зле? Хіба може відчути твій раб смак їжі й напоїв? Хіба я ще чую голоси співаків та співачок? Навіщо твоєму рабу бути зайвим тягарем своєму володарю-царю?</p>
<p>36 Твій слуга пройде трохи разом з тобою після переходу через Йордан. Але навіщо царю винагороджувати мене в такий спосіб?</p>
<p>37 Дозволь твоєму рабу повернутися, щоб померти в рідному місті, біля гробниці батька й матері. Але ось твій слуга Кімгам. Нехай він перейде Йордан разом із володарем моїм царем. Роби з ним усе, що тебе втішить».</p>
<p>38 Цар відповів: «Кімгам перейде зі мною річку, і я зроблю для нього все, що втішить тебе. А для тебе зроблю все, чого ти хочеш».</p>
<p>39 Тож усі перейшли Йордан, а потім переправився й цар. Він поцілував Барциллая, благословив його, і той повернувся додому.</p>
<p>40 Дорогою до Ґілґала Кімгам ішов разом з царем. Усі воїни Юдеї і половина війська ізраїльського переправили царя.</p>
<p>41 Невдовзі всі ізраїльтяни зібрались у царя й почали його питати: «Чому наші побратими, народ Юдеї, украв царя й переправив його з домашніми та всіма слугами через Йордан?»</p>
<p>42 Усі юдеї відповіли ізраїльтянам: «Ми зробили так, бо цар — наш близький родич. Чому ви гніваєтеся на це? Чи ми щось з’їли з царських припасів? Чи ми взяли щось для себе?»</p>
<p>43 Ізраїльтяни не змовчали, відповіли людям Юдеї: «Нас у царя десять частин. І безперечно, у нас більше прав на Давида, ніж у вас. Чому ви нас зневажаєте? Хіба ми не першими почали говорити про те, щоб повернути царя?» Але відповідь юдеїв ізраїльтянам була ще брутальнішою. * [( <em>десять частин </em>Десять племен Ізраїлю на північному боці ріки Йордан входили в царство Ізраїльське. )]</p>

<h4>Розділ 20</h4>
<p>1 Сталося так, що там був баламут Шеба, син веніаминія Бікрі. Він засурмив у сурму й вигукнув: «Не маємо ми долі у Давида.<br>Не маєм спадщини в сина Єссея!<br>Ізраїлю! Ходімо по своїх наметах».<br></p>
<p>2 І всі ізраїльтяни покинули Давида. Вони пішли за Шебою, сином Бікрі. Але люди Юдеї супроводжували царя від Йордану до Єрусалима. * [( <em>всі ізраїльтяни </em>Тобто «усі племена, які не приєдналися до Юди». )]</p>
<p>3 Коли Давид повернувся додому в Єрусалим, він відіслав десять наложниць, яких залишав стерегти дім, в окрему оселю, приставивши до них вартових. Він забезпечив їх, але вже не спав з ними. Так їх тримали в заточенні все життя аж до смерті. * [( <em>він відіслав… окрему оселю </em>Син Давида Авесалом збезчестив наложниць свого батька. Див.: <a href='/ukr_umts/10/16/21-22'>2 Сам. 16:21-22</a>. )]</p>
<p>4 Цар звернувся до Амази: «Заклич усіх людей Юдеї до мене, щоб з’явилися через три дні. І ти також будь».</p>
<p>5 Амаза вирушив збирати юдеїв, але робив це довше часу, призначеного царем.</p>
<p>6 Давид сказав Авішаю: «Шеба, син Бікрі нашкодить нам більше, ніж Авесалом. Візьми слуг свого хазяїна й наздожени його, інакше він знайде укріплені міста і втече від нас».</p>
<p>7 Тож воїни Йоава, керетяни, пелетійці та всі інші могутні воїни під командуванням Авішая вирушили навздогін Шебі. Вони виступили з Єрусалима, щоб наздогнати Шебу, сина Бікрі. * [( <em>керетяни, пелетійці </em>Керетяни та пелетійці — відбірні частини Давидового війська; особиста охорона царя. )]</p>
<p>8 Коли вони проходили повз велику скелю в Ґівеоні, їм назустріч вийшов Амаза. Йоав був у військовому плащі, опоясаний ременем, з якого звисав меч у піхвах. Коли він ступив крок назустріч, меч випав із піхов.</p>
<p>9 Йоав звернувся до Амаза: «Як живеш, брате мій?» Потім Йоав притягнув Амазу правою рукою за бороду, щоб поцілувати.</p>
<p>10 Амаза не звернув уваги на меч у руці Йоава. Йоав ударив ним прямо в живіт. Нутрощі Амази впали на землю. В другому ударі потреби не було, бо Амаза помер. А потім Йоав із братом Авішаєм погналися за Шебою, сином Бікрі.</p>
<p>11 Якийсь із воїнів Йоава зупинився перед Амазою і сказав: «Хто підтримує Йоава і хто за Давида, нехай ідуть за Йоавом!»</p>
<p>12 Амаза лежав, стікаючи кров’ю, посеред дороги. Якийсь чоловік помітив, що всі воїни зупиняються, що кожен, наблизившись до Амази, зупиняється перед ним. Він відтягнув того з дороги в поле й накинув на нього плащ.</p>
<p>13 Коли Амазу відтягли з дороги, всі воїни поспішили за Йоавом, щоб наздогнати Шебу, сина Бікрі.</p>
<p>14 Шеба дістався Авель, того що Бет-Маака, пройшовши через усі племена Ізраїлю, через увесь край бірійців, які, зібравшись, приєдналися до нього. * [( <em>бірійців </em>У деяких древньогрецьких та латинських рукописах — «бікрійців». )]</p>
<p>15 Все військо Йоава підійшло до Авель-Бет-Маага й оточило місто. Воїни насипали вал біля зовнішнього боку укріпленої стіни. Коли вони почали розбивати стіну,</p>
<p>16 якась мудра жінка з міста вигукнула: «Послухайте! Послухайте! Скажіть Йоаву, щоб він прийшов, аби я могла поговорити з ним!»</p>
<p>17 Той підійшов, і вона спитала: «Ти Йоав?» «Так», — відповів він. Вона мовила далі: «Послухай, що твоя рабиня має сказати». «Слухаю», — відповів він.</p>
<p>18 Вона вела далі: «Колись давно була приказка: „Знайдеш відповідь в Авелі”. Так завжди й було.</p>
<p>19 Ми — мирне й правовірне в Ізраїлі місто. Чому ти хочеш знищити Господній спадок?»</p>
<p>20 «Нічого подібного, ні в якому разі, — заперечив Йоав. — Нізащо не хочу я ні зруйнувати, ні знищити його!</p>
<p>21 Це зовсім не так. Справа в тому, що чоловік на ймення Шеба, син Бікрі, з гірських країв Ефраїму, підніс руку на царя Давида. Видай цього чоловіка, і я відступлю від міста». Жінка сказала Йоаву: «Його голову викинуть тобі через стіну».</p>
<p>22 Жінка звернулася з мудрою порадою до всіх жителів міста, і вони відрубали голову Шебі, сину Бікрі, й перекинули її Йоаву. Він засурмив, і всі воїни Йоава відійшли від міста й розійшлися по своїх наметах. Сам Йоав повернувся до царя в Єрусалим.</p>
<p>23 Йоав був полководцем усієї ізраїльської армії, Беная, син Єгояди, командував керетянами та пелетійцями.</p>
<p>24 Адонірам наглядав за примусовими роботами, а Єгошафат, син Агілуда, був літописцем.</p>
<p>25 Шева працював писарем, Задок та Авіатар були священиками,</p>
<p>26 Іра яїрський був Давидовим священиком. * [( <em>священиком </em>Або «слугою», чи «радником». )]</p>

<h4>Розділ 21</h4>
<p>1 За правління Давида три роки підряд у країні лютував голод. І тому Давид шукав зустрічі з Господом. Господь сказав: «А все це через Саула та його дім, залитий кров’ю, через те, що він убив ґівеонців». * [( <em>дім, залитий кров’ю </em>Тобто «родина вбивць». )]</p>
<p>2 Цар покликав ґівеонців і мав з ними розмову. Самі Ґівеонці не були ізраїльтянами, вони були рештками аморійців. Ізраїльтяни присяглися пощадити їх, але Саул намагався їх винищити, бо відданий був Ізраїлю та Юдеї.</p>
<p>3 Давид спитав ґівеонців: «Що мені для вас зробити? Як мені залагодити минуле, щоб ви благословили Господній спадок?»</p>
<p>4 Ґівеонці відповіли: «Немає в нас такого права — вимагати срібла чи золота в Саула чи в його родини; не маємо права і вбивати когось в Ізраїлі». «Хоч би що ви зажадали, я зроблю для вас», — сказав Давид.</p>
<p>5 Вони відповіли царю: «Якщо говорить про того чоловіка, який нищив нас, який замислив нас вигубити, щоб не було нам місця в Ізраїлі,</p>
<p>6 тоді видай нам сімох його нащадків, яких ми повісимо й виставимо перед Господом на горі Ґівеа Саулового, обраного Господом». І погодився цар: «Я видам їх вам!»</p>
<p>7 Цар помилував Мефівошета, сина Йонатана, Саулового сина, оскільки Давид присягнув Йонатану, сину Саула, перед Господом. * [( <em>Давид… Йонатану </em>Давид та Йонатан присяглися один одному, що не нападатимуть на їхні родини. Див.: <a href='/ukr_umts/9/20/12-23'>1 Сам. 20:12-23</a>, <a href='/ukr_umts/9/20/42'>42</a>. )]</p>
<p>8 Проте цар узяв Армоні та Мефівошета, двох синів Різпи, дочки Ая, яких Різпа народила від Саула, та ще п’ятьох синів дочки Саула Мерав, яких вона народила від Адріела, сина меголатця Барциллая.</p>
<p>9 Він видав їх ґівеонцям, які їх убили й виставили на горі перед Господом. Усі семеро загинули разом: їх стратили в перші дні жнив, саме тоді, як починався збір ячменю.</p>
<p>10 Різпа, дочка Ая, взяла волосяницю й розкинула її для себе на скелі. З початку жнив до самих дощів, які полилися з небес на тіла загиблих, вона не дозволяла птахам удень сідати на тіла, а звірам — уночі. * [( <em>на скелі </em>Можливо, це була скеля Гівеона. Див.: <a href='/ukr_umts/10/20/8'>2 Сам. 20:8</a>, або глиба, на якій лежали тіла померлих, або місце, де були поховані її сини. )]</p>
<p>11 Коли Давид почув, що зробила дочка Ая Різпа, яка була наложницею Саула,</p>
<p>12 він пішов і взяв у жителів Явеш-Ґілеада кістки Саула та його сина Йонатана. (Люди Явеш-Ґілеада потай винесли їх з площі Бет-Шана, де їх повісили филистимляни, коли вбили Саула в Ґілбоа). * [( <em>Бет-Шана </em>Або «Бет-Шеана». )]</p>
<p>13 Давид приніс звідти кістки Саула та його сина Йонатана, а ще зібрав кістки й тіла сімох повішених.</p>
<p>14 Вони поховали кістки Саула та його сина Йонатана в гробниці Саулового батька Кіша в землях Веніаминових, і зробили все, як наказав цар. Після цього Бог змилостився над землею.</p>
<p>15 І знову почалася війна між филистимлянами та Ізраїлем. Давид зі своїм військом вийшов, щоб протистояти филистимлянам, але він був втомлений.</p>
<p>16 Ішбі-Бенов, один з нащадків Рафи, який мав бронзовий спис вагою триста шекелів і новий меч, пообіцяв, що уб’є Давида. * [( <em>триста шекелів </em>Приблизно 3,5 кг. )]</p>
<p>17 Однак на допомогу Давидові поспішив Авішай, син Зеруї. Він ударив филистимлянина і вбив його. Тоді Давидові воїни присягнулися: «Більше ніколи ти не вийдеш з нами до бою, щоб не згас світильник Ізраїлю».</p>
<p>18 Трохи згодом знову розгорілася війна з филистимлянами у Ґові. Там хушієць Сиввекай убив Сафа, одного з нащадків Рафи.</p>
<p>19 В іншій війні з филистимлянами у Ґові Елханан, син Яаре-Ореґіма з Віфлеєм, убив гіттійця Ґоліафа у якого руків’я списа було немов ткацький вал. * [( <em>Ґоліафа </em>Або «Сина ткача Яаре». )]</p>
<p>20 Ще в одній битві при Ґаті воював велетенський чолов’яга, на кожній руці й нозі якого було по шість пальців, всього у нього було двадцять чотири пальці. Він також був нащадком Рафи.</p>
<p>21 Коли він заходився збиткуватися з Ізраїлю, його вбив Йонатан, син Шимея, Давидового брата.</p>
<p>22 Ці четверо филистимлян були нащадками Рафи з Ґата, і полягли вони від руки Давида та його слуг.</p>

<h4>Розділ 22</h4>
<p>1  Давид заспівав Господу цю пісню, коли Господь визволив його від рук усіх ворогів і від Саула. * [( Також див.: <a href='/ukr_umts/19/18/1'>Пс. 18</a>. )]</p>
<p>2 Він сказав: «Господь — моя Скеля, твердиня моя;<br>Господь — мій Спаситель.<br></p>
<p>3 Мій Бог — моя Скеля, де завжди ховаюся я,<br>мій щит і моя сила, що спасіння несе,<br>фортеця, мій притулок,<br>мій Спаситель рятує мене від жорстоких людей.<br> * [( <em>моя сила </em>Буквально «мій ріг». )]</p>
<p>4 До Бога, достойного слави, я лину словами,<br>і ось врятований я від моїх ворогів.<br></p>
<p>5 Загибелі хвилі бурхливі навколо здіймались,<br>потоки руїни мене огортали.<br></p>
<p>6 Мене оплутали тенета смерті;<br>загибелі пути мені накидали.<br></p>
<p>7 У відчаї й горі до Господа лину словами,<br>взиваю до Бога мого.<br>Він з храму мій голос почув,<br>мій крик Його вуха торкнувся.<br></p>
<p>8 Здригнулася земля і затряслася,<br>небес основи затремтіли, все стугоніло,<br>Він бо лютував.<br></p>
<p>9 Із ніздрів клубочилися дими,<br>з уст виривався пломінь нищівний,<br>й розпечене вугілля полум’ям взялося.<br></p>
<p>10 Він небеса розверзлі скинув долу,<br>ступні Його на хмарах темних.<br></p>
<p>11 Він сів на Херувимів й полетів,<br>підхоплений крилом вітрів.<br></p>
<p>12 Із темряви Він прикриття Собі зробив:<br>дощові темні хмари в небесах.<br></p>
<p>13 Його присутність, осяяна, немов розжарене вугілля,<br>кресала білі нитки блискавиць.<br></p>
<p>14 Господь громами із небес Себе явив,<br>голос Всевишнього луною відгукнувся.<br></p>
<p>15 Він стріли запустив і ворогів розкидав,<br>а блискавиць удари їх смертельно пронизали.<br></p>
<p>16 Морські глибини оголились,<br>земні підвалини відкрились,<br>коли Господь сварити нас почав,<br>коли із ніздрів Його дихання прорвалось.<br> * [( <em>із ніздрів… прорвалось </em>Або «подув потужний вітер». )]</p>
<p>17 Він дотягнувся з висоти до мене і підніс.<br>З глибин морських (з біди) мене підняв.<br></p>
<p>18 Від ворога могутнього мене порятував,<br>Він спас мене від недругів, яких би не здолав я.<br></p>
<p>19 У день мого нещастя навалилися вороги,<br>але Господь мені підтримку дарував.<br></p>
<p>20 Мене Він виніс на простори неозорі,<br>Він врятував мене, бо вподобав.<br></p>
<p>21 За праведність Господь мені воздасть,<br>мене Він вподобав, бо руки мої чисті.<br></p>
<p>22 Тому що я з путі Господнього не збочив.<br>Я не вчинив того, що є лихим в очах Бога.<br></p>
<p>23 Усі Його закони — переді мною;<br>від заповітів Господа не відвернувся я.<br></p>
<p>24 Не маю я провини перед Ним.<br>Тримався від гріхів подалі.<br></p>
<p>25 Мене за праведність Господь винагородив,<br>воздав за чистоту в Його очах.<br></p>
<p>26 На вірність вірністю відповідаєш,<br>являєш Ти певним цнотливість Свою.<br></p>
<p>27 Являєш чистим чистоту Свою,<br>із крутіями Ти обходишся підступно.<br></p>
<p>28 Сумирного врятуєш Ти,<br>Ти поглядом Своїм упертого пригнеш.<br></p>
<p>29 Світильник мій, о мій Господь;<br>Коли я в темряві, мене освітлює Господь.<br></p>
<p>30 З Твоєю поміччю на військо можу йти,<br>із Богом я мури здолати можу.<br></p>
<p>31 Путь Божий — досконалий,<br>Господнє слово — непогрішне,<br>Він — щит для тих, хто в Нього порятунку просить.<br></p>
<p>32 То хто ж є Бог, якщо не Сам Господь?<br>Хто Скеля непорушна, як не Бог наш?<br></p>
<p>33 Це Бог мене озброїв міццю,<br>мої шляхи цнотливими Він робить.<br></p>
<p>34 Прудкими зробить мої ноги, як в оленя,<br>дасть силу втриматись на висоті.<br></p>
<p>35 До бою руки Він мої навчає,<br>що бронзового лука я зігнути зможу.<br></p>
<p>36 Щит переміг своїх Ти дав мені;<br>з Твоєю допомогою я став великим.<br></p>
<p>37 Торуєш шлях широкий Ти мені,<br>щоб не спіткнувся я в дорозі.<br></p>
<p>38 Я мчав за ворогами, їх давив,<br>не повертався, доки їх не знищив.<br></p>
<p>39 Ущент розбив я ворогів,<br>їм не підвестися уже ніколи,<br>вони попадали до моїх ніг.<br></p>
<p>40 Щоб битися міг я, силу дарував Ти.<br>Упасти недругам до ніг моїх звелів.<br></p>
<p>41 Ти змусив ворогів п’ятами накивати,<br>і показати спини,<br>я знищив супротивників лихих.<br></p>
<p>42 На допомогу кликали вони, та марно,<br>спасіння не було, Господь їм не відповів.<br></p>
<p>43 На порох придорожній їх стираю,<br>на місиво доріг поколотив, стоптав їх.<br></p>
<p>44 Ти врятував мене від заколотників моїх,<br>зберіг мене для керівництва племенами.<br>Незнаний досі люд мені на службу передав.<br></p>
<p>45 Уже й чужинці б’ють чолом, плазують,<br>лиш слово долетить до них моє,<br>відразу ж і готові підкоритись.<br></p>
<p>46 Від переляку серце в них у п’яти скаче,<br>з твердинь своїх, тремтячі, вибігають.<br></p>
<p>47 Господь живий! Хвала і шана моїй Скелі!<br>Славімо Бога, Скелю і мого Рятівника!<br></p>
<p>48 Він — Бог, Який за мене мстить,<br>Який народи упокорює для мене,<br></p>
<p>49 Який мене від ворогів рятує. Над супротивниками Ти мене підніс.<br>Ти спас мене від кривдників злостивих!<br></p>
<p>50 Тому хвалу тобі співаю, мій Господи, серед народів,<br>прославлю в пісні я Твоє ім’я.<br></p>
<p>51 Царю Він посилає перемоги незабутні,<br>помазанику доброту Свою нев’янучу дарує.<br>Давиду та його нащадкам ласку на віки дає!»<br> * [( <em>помазанику </em>Або «обраному царю», чи «обранцю». )]</p>

<h4>Розділ 23</h4>
<p>1 Ось останні слова Давида: «Пророцтва Давида, сина Єссея,<br>якого Бог звеличив,<br>слово віще помазаника Якового Бога,<br>ізраїльського пісняра.<br></p>
<p>2 В мені Господній Дух заговорив,<br>Його словами мовить мій язик.<br></p>
<p>3 Бог Ізраїлю говорив, Ізраїлева Скеля мовила мені:<br>„Коли по справедливості людьми керуєш,<br>коли вершиш зі страхом перед Богом.<br></p>
<p>4 Він буде світлом вранішнього сонця<br>в безхмарній вранішній височині.<br>Він буде сяйвом, що з’являється після дощу”.<br></p>
<p>5 Хіба не Бог зробив мій дім великим?<br>Хіба повічний Заповіт зі мною Він не уклав?<br>Хіба не закріпив, не убезпечив все у нім?<br>Невже не дасть мені Він порятунку,<br>не приведе до виконання всіх моїх бажань?<br> * [( <em>мій дім </em>Тобто «мою родину». )]</p>
<p>6 А злих людей відкинуть, наче колючки,<br>що їх людина не торкається руками.<br></p>
<p>7 Але торкнувшись того чортополоху,<br>колючки жалять неначе вістря спися залізного.<br>Спалити треба їх на місці».<br></p>
<p>8 Ось імена могутніх воїнів Давидових: Йошев-Башшевет, такемонієць, який був найголовнішим із трьох. Він списом убив вісімсот чоловік в одній битві. * [( <em>Він… битві </em>Цей варіант міститься виключно у древньогрецьких текстах та у <a href='/ukr_umts/13/11/13'>1 Хр. 11:13</a>. У древньогебрейських рукописах значення цього речення неясне.<br><em>Йошев-Башшевет </em>У деяких рукописах «Іш-Бошет» або «Еш-Бошет».<br><em>такемонієць </em>Або «хакмонієць». )]</p>
<p>9 Наступним був Елеазар, син Додая, агогієць, один із трьох могутніх воїнів. Він був разом із Давидом у Пас-Даммимі, коли филистимляни збиралися на битву. Коли ізраїльтяни почали відступати, * [( <em>у Пас-Даммимі </em>У древньогебрейських рукописах — «там».<br><em>Елеазар, син Додая </em>Або «Елеазар, його двоюрідний брат». )]</p>
<p>10 він кинувся в бій і почав рубати филистимлян, доки рука не втомилася й не прилипла до меча. Того дня Господь дарував їм велику перемогу. Війська повернулися до Елеазара, але вже тільки за тим, щоб пограбувати вбитих.</p>
<p>11 Наступний Шамма, син Аґее гарарійського. Коли филистимляни згуртувалися поблизу чечевичного поля, ізраїльські війська втекли з Филистимської землі.</p>
<p>12 Однак Шамма встав серед поля, захистив його й розбив филистимлян. І Господь дарував велику перемогу.</p>
<p>13 У жнивну пору троє командирів тридцяти воїнів пробралися до Давида, який переховувався в печері Адуллам, бо филистимське військо розташувалося в долині Рефаїм. * [( <em>троє… Рефаїм </em>Значення цього речення непевне. )]</p>
<p>14 У той час Давид був у фортеці, а филистимські воїни знаходилися у Віфлеємі.</p>
<p>15 Давида мучила спрага, і він сказав: «От якби хтось приніс мені води напитися з Віфлеємської криниці, що біля брами!»</p>
<p>16 Троє героїв прорвали кордон филистимлян, набрали води з Віфлеємської криниці, що біля брами, й принесли Давидові. Але він відмовився пити ту воду і вилив її як пожертву Господу.</p>
<p>17 «Ні, нізащо, Господи, не можу я випити цю воду, — сказав Давид. — Хіба це не кров тих людей, що ризикували своїм життям, аби принести її?» Отож Давид нізащо не погодився випити ту воду. Ось такі були подвиги цих трьох героїв.</p>
<p>18 Авішай, брат Йоава, сина Зеруї, був командиром трійок. Він зі списом вийшов проти трьохсот чоловік і вбив їх. Тож ім’я його стало таким же славетним, як імена тих трьох героїв.</p>
<p>19 Авішая шанували більше, ніж тих трьох, адже він став їхнім командиром, хоч він і не належав до них.</p>
<p>20 Беная, син Єгояди з Кавзеела, був хоробрим воїном, який здійснив багато видатних подвигів. Він убив двох найкращих моавських воїнів, а ще одного сніжного дня він спустився в яму і забив там лева.</p>
<p>21 Він також убив велетня-єгиптянина. Хоч в руках у єгиптянина був спис, Беная виступив проти нього лише з дубцем. Беная вихопив списа з рук єгиптянина і вбив того його ж списом.</p>
<p>22 Беная, син Єгояди, зробив багато подібних подвигів і став славетним, як і ті три герої.</p>
<p>23 Його шанували більше, ніж будь-кого з тридцяти воїнів особливих підрозділів, але до трійці він все ж таки не входив.: Давид призначив його командиром своїх охоронців.</p>
<p>24 Серед Давидових тридцяти воїнів особливих підрозділів були: Асагел, брат Йоава; Елханан, син Додая з Віфлеєма;</p>
<p>25 Шамма хародський, Еліка, теж із Харода;</p>
<p>26 Гелез-палтієць; Іра, син Іккеша з Текоа;</p>
<p>27 Авіезер з Анатота; Мевуннай-хушієць;</p>
<p>28 Залмон-агоієць; Магарай-нетофатієць;</p>
<p>29 Гелед, син Баани-нетофатійця; Іттай, син Ривая з Ґівеа Веніаминового;</p>
<p>30 Беная-піратонець; Хіддай з яруг Ґааша;</p>
<p>31 Аві-Албон-арбатієць, Азмавет-баргумієць,</p>
<p>32 Еліава-шаалвонієць, із синів Яшена; Йонатан,</p>
<p>33 син Шамми гарарійського; Агіам, син Шарара гарарійського;</p>
<p>34 Еліфелет, син Агасбая-маакійця; Еліам, син Агітофела-ґілонійця;</p>
<p>35 Хезро-кармелієць; Паарай-арвієць;</p>
<p>36 Іґал, син Натана з Зови, Вані ґадійський; * [( <em>Вані ґадійський </em>Цей варіант міститься виключно у древньогебрейських текстах. У древньогрецьких перекладах та у <a href='/ukr_umts/13/11/38'>1 Хр. 11:38</a> — «Мивар, син Хаґрі». )]</p>
<p>37 Зелек-аммонієць; Нагарай-бееротець, зброєносець Йоава, сина Зеруї;</p>
<p>38 Іра-ітрієць; Ґарев-ітрієць;</p>
<p>39 та Урія-хиттит. Усього було тридцять сім сміливців.</p>

<h4>Розділ 24</h4>
<p>1 Знову запалився Господній гнів на Ізраїль і запалив Давида проти ізраїльтян, намовляючи: «Іди й перелічи Ізраїль та Юдею».</p>
<p>2 Цар сказав Йоаву та командирам його війська: «Обійди всі племена Ізраїлю від Дана до Беершеби й перелічи воїнів, аби я знав, скільки їх». * [( <em>від Дана до Беершеби </em>Тобто «усього Ізраїлю». Також див.: Сам. <a href='/ukr_umts/10/24/15'>24:15</a>. )]</p>
<p>3 Та Йоав відповів царю: «Хай Господь твій Бог помножить народ твій у сотню разів і нехай очі мого володаря царя побачать це. Але, о царю, мій володарю, навіщо бажаєш ти зробити це?»</p>
<p>4 Однак слово царя переважило слова Йоава й військових командирів; вони залишили царя й подалися рахувати людей у війську ізраїльському.</p>
<p>5 Перейшовши через Йордан, вони розташувалися біля Ароера, на південь від міста, у вузькій ущелині, а потім перейшли Ґад у напрямку до Язера.</p>
<p>6 Вони попрямували в Ґілеад, в землі Тахтим-Годші, тоді до Дан-Яана і навколо нього до Сидона.</p>
<p>7 Звідти пройшли до фортеці Тир, побували в усіх містах хивійців та ханаанців. Наприкінці завітали до Беершеби в юдейському Неґеві.</p>
<p>8 Обійшовши усі землі, вони через дев’ять місяців і двадцять днів повернулися в Єрусалим.</p>
<p>9 Йоав доповів царю, скільки вони нарахували воїнів. В Ізраїлі налічувалося вісімсот тисяч здорових мужів, які були здатні тримати меч, а в Юдеї — п’ятсот тисяч чоловік.</p>
<p>10 Давид відчув себе винним після того, як він порахував воїнів. Він сказав Господу: «Я вчинив великий гріх, зробивши це. Благаю Тебе, Господи, зніми цей гріх з Твого слуги, бо я зробив величезну дурницю».</p>
<p>11 Наступного ранку, коли Давид іще не підвівся з ліжка, пророку Ґаду, Давидовому ясновидцю, було Господнє слово:</p>
<p>12 «Піди й розкажи Давидові про те, що говорить Господь: „Я даю тобі на вибір три покарання. Вибери одне із них, і Я саме так з тобою і вчиню”».</p>
<p>13 Ґад пішов до Давида і сказав йому: «Ось тобі на вибір три покарання: або нехай звалиться на тебе голод на цілих три роки, або будеш три місяці тікати від ворогів, які тебе переслідуватимуть, або матимеш три дні мору в своєму краї. Обміркуй і виріши, що я маю відповісти Тому, Хто мене послав». * [( <em>три роки </em>В гебрейських рукописах та 1 Книзі Хронік — «сім років». )]</p>
<p>14 Давид сказав Ґаду: «Я у великій печалі. Нехай Господь мене покарає, бо милість Його величезна, але не дай мені потрапити до людських рук».</p>
<p>15 Отож Господь наслав моровицю на Ізраїль з ранку й до кінця призначеного часу. І померло сімдесят тисяч людей від Дана до Беершеби.</p>
<p>16 Коли Ангел простягнув руку, щоб знищити Єрусалим, Господь зажурився тією бідою і промовив до Ангела, який губив народ: «Досить, прибери руку!» Ангел Господній якраз тоді був біля току євусита Арауни. * [( <em>євусита </em>Тобто «мешканця Єрусалима».<br><em>Арауни </em>Або «Орнана». Також див.: <a href='/ukr_umts/10/24/18'>2 Сам. 24:18</a>, <a href='/ukr_umts/10/24/22'>22</a>, <a href='/ukr_umts/10/24/24'>24</a>. )]</p>
<p>17 Коли Давид побачив, як Ангел губить людей, він звернувся до Господа: «Це я згрішив, це мій переступ. Люди ж бо як овечки. Що вони зробили? Нехай упаде Твоя рука на мене й мою родину».</p>
<p>18 Того ж дня прийшов до Давида Ґад і сказав йому: «Піднімися й зведи вівтар Господу на току євусита Арауни».</p>
<p>19 Тож Давид зробив так, як йому наказав Господь через Ґада.</p>
<p>20 Коли Арауна поглянув і побачив царя з обслугою, він вийшов і вклонився Давиду до самої землі.</p>
<p>21 Арауна спитав: «Чому мій володар-цар прийшов до свого слуги?» «Щоб купити твій тік, — відповів Давид, — та збудувати вівтар для Господа, аби жахлива моровиця відступилася від людей».</p>
<p>22 Арауна сказав Давиду: «Нехай мій володар-цар робить усе, що вважає за потрібне, нехай принесе жертву. Ось воли для жертви всеспалення, а ось все дерев’яне знаряддя для вогнища.</p>
<p>23 О царю, все це віддає Арауна царю». Потім Арауна додав: «Нехай Господь твій Бог прийме тебе».</p>
<p>24 Але цар відповів Арауні: «Ні-ні, я мушу тобі заплатити. Я не принесу Господу моєму Богу жертви всеспалення, які мені нічого не коштують». І купив Давид тік, волів, заплативши за все п’ятдесят шекелів срібла. * [( <em>п’ятдесят шекелів </em>Приблизно 0,6 кг. )]</p>
<p>25 Давид збудував там вівтар Господу й приніс жертви всеспалення та мирні жертви. Господь зглянувся на молитви за край, і припинилася моровиця в Ізраїлі.</p>


