<h2>Осiї</h2>
<h4>Розділ 1</h4>
<p>1 Ось слово Господа, що було Осії, синові Веері за царювання Уззії, Йотама, Агаза, Езекії, царів Юдеї, та за часів правління Єровоама, сина Йоаша, царя Ізраїлю. * [( <em>Уззії… Езекії </em>Уззія, Йотам, Агаз, Езекія — нащадки Даниїла, які царювали в Юдеї між 800-700 рр. до Р. Х. <em>Єровоама </em>Єровоам правив десятьма північними колінами у той же час що й Уззія правив Юдеєю. Див.: 2 Царств 14-20. )]</p>
<p>2 Коли Господь, почавши говорити через Осію, сказав йому: «Іди й одружися з розпусницею й дітей прийми від розпусти її. Бо земля й люди в ній повернулися спиною до Всевишнього й, невірні Господу, чинять розпусту». * [( <em>розпусницею </em>Ті люди, котрі віддавалися розпусним розвагам за гроші або ті, хто не вірять в Бога, або більш не слідують Його вченню. Це символ, що Осія приймає життя з розпусною людиною, як і Господь приймає невірний народ ізраїльський. )]</p>
<p>3 Тож Осія пішов і одружився з Ґомер, дочкою Дивлаїма. І завагітніла вона, й народила йому сина.</p>
<p>4 Господь сказав йому: «Назви його Єзреел, бо невдовзі Я покараю дім Єгу за кров, що він пролив у долині Єзреел. Тоді Я покладу край царюванню дому Ізраїлю. * [( <em>Єзреел </em>У перекладі означає «Бог насаджує сім’я». <em>дім Єгу </em>Царський дім Ізраїлю. Див.: 2 Царів 9-10. <em>дім </em>Або «народ», чи «царська родина». )]</p>
<p>5 Того дня Я зламаю лук Ізраїлю в долині Єзреел».</p>
<p>6 Після того завагітніла Ґомер знову і народила дочку. Сказав Господь Осії: «Назви її Ло-Ругама, бо Я більше не буду милостивий до дому Ізраїля, і нічого йому не прощу. * [( <em>Ло-Ругама </em>З гебрейської це означає «Та, яку не жаліють» або «Нелюба». )]</p>
<p>7 Але Я буду милостивий до дому Юди і врятую його не луком чи списом, чи кіньми бойовими, ані вершниками, а Своєю силою». * [( <em>Своєю силою </em>Або «силою Господа Бога їхнього». )]</p>
<p>8 Після того, як Ґомер відлучила Ло-Ругаму, вона завагітніла й народила ще одного сина.</p>
<p>9 І Господь сказав: «Назви його Ло-Аммі, бо ви — не Мій народ, і Я не буду вашим Богом». * [( <em>Ло-Аммі </em>З гебрейської це означає «Не мій народ». )]</p>
<p>10 Але ізраїльтяни будуть численні, немов морський пісок, який ні зміряти, ні полічити не можна. І в тому місці, де їм сказано було: «Ви — не Мій народ». Буде їм сказано: «Ви — діти Бога живого».</p>
<p>11 І дітей Юди та дітей Ізраїля буде зібрано разом. І призначать вони собі одного голову, бо земля буде занадто мала для цього народу. Який великий буде день Єзреела! * [( <em>бо земля… народу </em>Буквально «і вийдуть вони із краю». )]</p>

<h4>Розділ 2</h4>
<p>1 Скажіть братам своїм: «Ви — народ Мій» і сестрам своїм: «Ви — любі мої». * [( <em>Ви… мої </em>Гра слів. Див.: посилання до <a href='/ukr_umts/28/1/6'>1:6</a>. )]</p>
<p>2 «Звинувачуйте матір вашу, бо вона не дружина Мені більше, а Я більше не чоловік їй! Але вона мусить припинити розпусту і позбутися коханців з-поміж грудей її. * [( <em>матір вашу </em>Мається на увазі «народ Ізраїлю». <em>коханців </em>Тобто «лжебогів». )]</p>
<p>3 А якщо вона не припинить, то Я роздягну її й виставлю голу, як у той день, коли народилася вона. Я перетворю її на пустку, зроблю її, мов суха земля, і спрагою вб’ю її.  </p>
<p>4 Я не змилосерджуся над дітьми її, бо вони діти розпусти.  </p>
<p>5 Бо мати їхня повією була, та ганьбою вкрила себе! Вона казала: „Піду я за коханцями своїми, хто дає мені хліб і воду, вовну і льон, олію й напої”. * [( <em>за коханцями </em>Тобто іншими богами. Осія вдається до аналогії з повією, щоб описати, як Ізраїль поклонявся іншим богам. )]</p>
<p>6 Тож перекрию шляхи її непролазними тернами й зведу мур навколо неї, щоб не знайшла вона не своїх стежок.  </p>
<p>7 Хоча вона й женеться за своїми коханцями, та не дожене, хоч вона й шукає їх, та не знайде. Тоді вона промовить: „Повернусь я до свого першого чоловіка (Господа), бо тоді було мені ліпше, ніж зараз”.  </p>
<p>8 Але вона не знала, що то Я давав їй зерно, молоде вино й олію. Я примножував для неї срібло й золото, з яких вони поробили бовванів Ваала.  </p>
<p>9 Тож повернусь Я і заберу геть зерно в жнива, і Моє молоде вино, як буде готове. І заберу Я вовну й льон, який дав, щоб вона прикрила голизну свою.  </p>
<p>10 А тепер виставлю Я весь сором її перед очима коханців її. Жоден не зможе врятувати її від влади Моєї. * [( <em>від влади </em>Буквально «від руки». )]</p>
<p>11 Я припиню її веселі свята, відзначення нового місяця, суботи, всі врочистості. * [( <em>врочистості </em>Йдеться про релігійні свята, встановлені Богом. Їх не було скасовувано, бо люди дякували лжебогам у ті дні, які були призначені Богом. )]</p>
<p>12 Я спустошу лози її та смоковниці, про які вона казала: „Це подарунки, що їх мені давали мої коханці”. Я оберну їх на ліс, і звірі дикі пожеруть їх».  </p>
<p>13 «Я покараю її за всі ті дні, що вона спалювала запашне куріння, поклоняючись лжебогам, коли, прикрасивши себе каблучками та оздобами, вона ходила за коханцями своїми, а Мене забула, — каже Господь. — * [( <em>лжебогам </em>Буквально «Ваалам». )]</p>
<p>14 Тому Я заманю її, заведу в пустелю і там говоритиму до її серця.  </p>
<p>15 Розіб’ю там для неї виноградники, і стане долина Ахор дверима надії. І вона відповість Мені там, як відповідала, коли була молода, коли виходила з землі Єгипетської». * [( <em>Ахор </em>З гебрейсьскої це слово означає «неприємності» або «турботи». )]</p>
<p>16 Господь говорить: «Того дня ти зватимеш мене: „Мій чоловік”, — і більше не зватимеш мене „Володар мій”. * [( <em>Мій чоловік… Володар мій </em>Ці слова вживалися жінками Ізраїлю при зверненні до чоловіків. Однак «володар» (ваал) також є ім’ям ханаанського бога. Осія теж вживає цей термін, щоб звинуватити ізраїльтян у поклонінні лжебогу Ваалу. )]</p>
<p>17 Я зітру з уст їхніх імена ваалів, і ніколи більше не згадають їхнього імені.  </p>
<p>18 Укладу Я тоді Угоду для них з дикими звірями й небесними птахами, і з плазунами земними. Я лук і меч, і зброю знищу, зітру їх з лиця землі. Так Я зроблю, щоб вони лежали в мирі.  </p>
<p>19 Навічно Я тебе візьму за Себе, згідно з праведністю й справедливістю, у відданості й милосерді.  </p>
<p>20 І візьму Я тебе за себе з вірністю, і ти істинно пізнаєш Господа».  </p>
<p>21 Господь говорить: «Того дня Я говоритиму небесам, та вони відповідатимуть землі проливним дощем.  </p>
<p>22 Земля ж дасть життя збіжжю і молодому вину, й олії прегарній, і вони відгукнуться Єзреелові.  </p>
<p>23 І посаджу Я Ізраїль у цій землі для Себе. Я змилосерджуся над Ло-Ругамою й Ло-Аммові скажу: „Ти — Мій народ”, а Він відповість: „А Ти — мій Бог”». * [( <em>Ло-Ругама </em>З гебрейської це означає «Та, яку не жаліють» або «Нелюба». <em>Ло-Аммі </em>З гебрейської це означає «Не мій народ». )]</p>

<h4>Розділ 3</h4>
<p>1 Тоді Господь знову промовив до мене: «У Гомер є багато коханців, але ти повинен любити її як перелюбку, оскільки Господь любить дітей Ізраїля, хоч вони й навернулися до інших богів і полюбляють печиво з родзинками, що принесли їм у пожертву». * [( <em>печиво з родзинками </em>Ймовірно, що це було типове приношення лжебогам. Можливо, його їли ті, хто приносили пожертви. )]</p>
<p>2 Я купив Гомер собі за п’ятнадцять шекелів та гомер і летек ячменю. * [( <em>п’ятнадцять шекелів </em>Приблизно 172,5 гр. <em>гомер і летек </em>Міра об’єму, приблизно 231 л. )]</p>
<p>3 Я їй сказав: «Ти мусиш зі мною жити довго, і розпустою займатися не повинна. Більше ні за кого ти не вийдеш заміж, я тобі буду чоловіком».</p>
<p>4 Бо саме так тривалий час сини Ізраїлю житимуть без царя й провідника, без пожертви, без пам’ятного стовпа й без ефоду, і без домашніх богів. * [( <em>стовпа… ефоду </em>За тих часів люди встановлювали кам’яні стовпи, щоб визначити святе місце. Ефод — частина вбрання священика. )]</p>
<p>5 Після цього сини Ізраїлю повернуться й шукатимуть Господа їхнього Бога і Давида, царя їхнього. І наприкінці днів вони наблизяться зі страхом до Господа і Його доброти.</p>

<h4>Розділ 4</h4>
<p>1 Діти Ізраїля, почуйте слово Всевишнього, бо Господь висуває звинувачення проти мешканців краю: «Немає відданості, ні послуху, ні знання Бога в землі Ізраїльській.  </p>
<p>2 Є прокляття, брехня, вбивства, крадіжки та перелюб, і ллється кров.  </p>
<p>3 Ось тому весь край стогне, а люди стають немічними. Дикі звіри, птахи небесні й, навіть риби морські зникають. * [( <em>зникають </em>Або «вмирають». )]</p>
<p>4 Нехай ніхто не звинувачує, нехай ніхто не сперечається, бо, священику, проти тебе звинувачення Мої. * [( <em>священику… Мої </em>Або «Люди твої звинувачують священиків». )]</p>
<p>5 І спотикатимешся ти вдень, і пророки спотикатимуться з тобою вночі, і матір твою погублю Я.  </p>
<p>6 Народ Мій загине через брак знань, і за те, що ти відмовився від знань, не дозволю Я тобі бути Моїм священиком. Забув ти закон Бога твого, тож і Я забуду дітей твоїх.  </p>
<p>7 Що більше їх ставало, то дужче грішили вони проти Мене, тож Я заміню їхню славу на ганьбу.  </p>
<p>8 Вони живляться гріхами народу Мого, ненажерливі вони на провини його.  </p>
<p>9 Та буде зі священиком те саме, що й з народом: Я кожному дам те, на що він заслуговує, Я відплачу кожному за вчинки його.  </p>
<p>10 І їстимуть вони, та не наситяться, і розпустою будуть займатися, та не матимуть дітей. Бо зневажили вони Господа, щоб зберегти розпусту свою. * [( <em>розпустою… дітей </em>Релігійні ритуали поклоніння лжебогам включали в себе сексуальні контакти зі священиками. )]</p>
<p>11 Вино, міцні напої й перелюб відбирають розум.  </p>
<p>12 Народ Мій до дерев звертається з запитаннями, гадаючи, що їм палиця відповість, бо дух розпусти зводить їх з пуття, в розпусті відступилися вони від Бога свого.  </p>
<p>13 На верхівках гір вони приносять жертви й на пагорбах вони спалюють запашне куріння. Займаються цим під дубом, під тополею, під берестом, бо вони прохолодну тінь дають. Тому ж бо й дочки твої блудливі, а невістки твої перелюб чинять.  </p>
<p>14 Я не виню дочок ваших за те, що вони розпусні, чи невісток ваших за те, що вони чинять перелюб. Натомість покараю тих, хто злигався з розпусницями, й тих, хто приносить жертви з храмовими повіями. Тож народ, який не розуміє, загине.  </p>
<p>15 Ізраїлю, коли розпутний ти, не роби винним народ Юдеї. Не входьте до Ґілґала, не піднімайтеся до Бет-Авена і не присягайтеся: „Як Господь живий…”  </p>
<p>16 Всевишній благословив їх благами численними, та пасе їх, немов овець на пасовиську. Та Ізраїль упертий, як та вперта телиця, що неодночасно збігає зі стада.  </p>
<p>17 Ефраїм злигався з бовванами, тож лишіть його самого.  </p>
<p>18 Він бунтівник і п’яниця. Вони розпусні, вони кохаються в безсоромній ганьбі. * [( <em>кохаються… ганьбі </em>Очевидно, тут ідеться про горезвісних бовванів. )]</p>
<p>19 Вони пішли до тих бовванів, шукаючи притулок, та затуманився їхній розум, тож знеславлено їх буде за їхні пожертви». * [( <em>знеславлено… пожертви </em>Або «їх наче тим вихором знесе». У древньогебрейських рукописах значення цього речення незрозуміле. )]</p>

<h4>Розділ 5</h4>
<p>1 Священики, почуйте це! Прислухайся, доме Ізраїлю! Доме царський, слухай, бо проти вас цей присуд, тому що визнано вас винними. Бо ви були пасткою у Міцпі, тенетами, напнутими на Таворі. * [( <em>доме </em>Або «народе», чи «царська родина». Також див.: <a href='/ukr_umts/28/5/14'>Ос. 5:14</a>. <em>Міцпа </em>Гора в Ізраїлі. Народ поклонявся бовванам на багатьох пагорбах та горах. <em>Тавор </em>Гора в Ізраїлі. )]</p>
<p>2 Ви скоїли багато гріхів, і Я покараю всіх вас. * [( <em>Ви скоїли багато гріхів </em>У древньогебрейських рукописах значення цього вірша незрозуміле. )]</p>
<p>3 Я знаю Ефраїм, Ізраїль не прихований від Мене. Я знаю, Ефраїме, що ти займаєшся розпустою, що Ізраїль нечистий.  </p>
<p>4 Вчинки їхні не дають їм повернутися до Бога їхнього. Справді, просякнуті вони розпустою й Господа не знають.  </p>
<p>5 Пиха Ізраїлю буде свідчити проти нього. Ізраїль і Ефраїм спіткнуться через провини свої, Юдея також спіткнеться разом із ними. * [( <em>проти нього </em>Буквально «проти його обличчя». )]</p>
<p>6 Вони підуть з отарами та чередою своєю шукати Господа, але не знайдуть, бо Він відвернувся від них. * [( <em>підуть… чередою </em>Очевидно, це означає, що вони принесуть багато жертв. )]</p>
<p>7 Невірні були вони Господу, бо породили байстрюків. Тепер же Він на Новий Місяць пожере їх разом з тим, що їм належить. * [( <em>що їм належить </em>На свято Нового Місяця, родини приймали священну їжу, яка присвячувалася миру і злагоді. Але тому що народ відвернувся від Господа, ці свята принесуть ще більше страждань, ніж злагоди. )]</p>
<p>8 Трубіть у ріг в Ґівеа! Сурміть у сурму в Рамі! Вигукуйте у Бет-Авені: «Веніамине, вони за спиною у тебе!» * [( <em>Ґівеа, Рама </em>Гори на кордоні між Ізраїлем та Юдеєю. )]</p>
<p>9 Приречено до зруйнування Ефраїм у день, як Я прийду карати. Поміж ізраїльських колін Я показав це ясно.  </p>
<p>10 Юдейські вельможі, мов ті, що межу переносять. Я лють Свою виллю на них, наче воду.  </p>
<p>11 Ефраїма пригноблено, роздавлено, немов ті ґрона у давильні, бо знався залюбки з гидотою. * [( <em>гидотою </em>Тобто «ідолами». )]</p>
<p>12 Зруйную Ефраїма так, як точить міль тканину, зруйную дім Юдеї, як іржа з’їдає крицю.  </p>
<p>13 Коли побачив Ефраїм свою хворобу, побачила Юдея свою рану, пішов в Ассирію по допомогу Ефраїм, послав по неї до великого царя. Однак він не спроможний лікувати, не зцілить він тебе від ран твоїх.  </p>
<p>14 Бо кинусь Я, мов лев, на Ефраїма, Я на Юдею кинусь, наче юний лев, Я роздеру їх, віднесу до Себе, щоб там пожерти їх, і нікому спасти їх буде.  </p>
<p>15 Я повернусь додому, а вони, зганьблені, благатимуть Мене, щоб їх простив. Коли в біді, вони Мене шукають ревно.  </p>

<h4>Розділ 6</h4>
<p>1 Ходім повернемось до Господа. Хоч Він пошматував, Він зцілить нас, хоч Він і вдарив нас, Він перев’яже наші рани.  </p>
<p>2 Він знову оживить нас за два дні, на третій день підвестись нас примусить. Тоді ми житимемо в присутності Його.  </p>
<p>3 Невпинно будем прагнути пізнати Господа, як і світанок має в певний час постати з ночі, так Він прийде до нас, як дощ, як злива весняна, що землю напуває.  </p>
<p>4 Господь говорить: «Ефраїме, що з тобою вдіять? Що вдіяти з тобою, о Юдеє? Вся вірність ваша, мов туман ранковий, мов вранішня роса, яка зникає хутко.  </p>
<p>5 Тому Я через пророків дав їм закон. Я їх убив наказами Своїми. Та всі ці рішення — праведні, наче світло, бездоганні вони.  </p>
<p>6 Бо вірності Я прагну, а не жертви, пізнання Бога прагну, а не всеспалень.  </p>
<p>7 Вони ж порушили Угоду, як Адам, де заколот вчинили проти Мене. * [( <em>порушили… Адам </em>Або «зламали Заповіт, як і інші із людей». Див.: <a href='/ukr_umts/1/3/1'>Буття 3</a>. )]</p>
<p>8 А Ґілеад — то місто тих, хто чинить зло, то місто, кров’ю заплямоване.  </p>
<p>9 Мов зграя злодіїв, що в засідці сидить, священики убивства коять на шляху в Сихем. Кажу Я так, бо в них лихі діла.  </p>
<p>10 У домі Ізраїлю бачив Я страшне: розпусту Ефраїма, опоганений Ізраїль. * [( <em>дім </em>Або «народ», чи «царська родина». <em>розпусту Ефраїма </em>Або «Мого народу». )]</p>
<p>11 Юдея, прийде той час, коли відновлено талан для народу твого. Це трапиться, коли Я поверну народ Мій із неволі». * [( <em>коли… твого </em>Або «Я поверну народ Мій з полону». <em>поверну… неволі </em>Або «дам народу кращу долю». )]</p>

<h4>Розділ 7</h4>
<p>1 Коли зцілю Ізраїль Я, відкриється провина Ефраїма. Тоді люди дізнаються про злі діла (брехню), що кояться в Самарії, де грабіжники ошукують людей, і зграї злодіїв по вулицях грабують.  </p>
<p>2 І не замисляться й на мить, що їхнє зло Я пам’ятаю. Вони в полоні своїх вчинків, вони переді Мною.  </p>
<p>3 Свого царя своїми злочинами тішать, вельмож своїх брехнею (лжебогами) потішають.  </p>
<p>4 Пекар ставить тісто в піч, тож не розводить багаття. Та народ ізраїльський веде себе інакше: постійно вуглі ворушить, та жару підбавляє.  </p>
<p>5 На Цареві свята вони все жару підбавляють, влаштовуючи п’яні гульбища. Вельможі п’яніють від вина, та п’ють вони із богохульцями разом. * [( <em>Цареві свята </em>Особливий день, який святкує кожного року смерть та відродження одного з лжебогів. Це також день, коли святкується новий рік правління Царя. )]</p>
<p>6 Вони замислюють лихе, серця розпалюючи, наче піч. Мов жаром невтомним, палають змовами серця, та ніч усю горить жага до грішних справ, та вранці з новою силою палає.  </p>
<p>7 Усі вони мов піч гарячі, аж пожирають правителів своїх. Пали їхні всі царі, не звернеться до Мене жоден у молитвах.  </p>
<p>8 Ефраїм з народами змішався. Він, мов млинець, що підгорів з одного боку, бо не перевертали його вчасно. * [( <em>Ефраїм </em>Тут «Північне царство Ізраїлю». )]</p>
<p>9 Чужинці зжерли його силу, а він й не знає про те нічого. Він сивиною вкритий, та про те не має й гадки.  </p>
<p>10 Ізраїлева пиха свідчить проти нього ж. Вони не повертаються до Господа, до свого Бога, і не шукають Бога навіть нині, коли халепа та біда усюди.  </p>
<p>11 Немов пуста і безголова горлиця той Ефраїм. Вони Єгипет кликали, пішли за поміччю до Ассирії.  </p>
<p>12 Якщо підуть вони за поміччю до інших народів, то розкину Я на них тенета. Їх скину вниз, немов птахів небесних, Я покараю їх за їхні зібрання та змови, коли шукатимуть допомоги у поган, а не у Мене. * [( <em>зібрання та змови </em>Або «угоди». )]</p>
<p>13 Тож горе їм, бо геть пішли від Мене; спустошення — ось їхня доля, бо зрадили вони Мене. Я б сповна їм усе віддав, але ж вони про Мене брешуть.  </p>
<p>14 Не звернуться вони до Мене щиро, тільки голосять у своїх ліжках. І ріжуть одне одного, благаючи, щоб Я дав їм збіжжя й молоде вино, та насправді, вони ж бо відвернулися від Мене.  </p>
<p>15 Хоча Я їх навчав, зміцнив їх, вони все проти Мене замишляли.  </p>
<p>16 Як повертаються до того, хто не Бог, вони, немов отой зрадливий бумеранг, не повертаються до Мене. Вельможі, які пишалися своєю силою, від меча впадуть через свої безчесні язики, з них насміхатимуться у Єгипетському краї. * [( <em>Як повертаються… Мене </em>Або «вони повернули, але не вгору», чи «вони повернулися, але до тих, хто не є богами (бовванів)». )]</p>

<h4>Розділ 8</h4>
<p>1 Сурму свою приклади до уст та сповісти тривогу, орел над домом Господа кружляє, бо вони зламали Мою Угоду й Закон Мій.  </p>
<p>2 Вони до Мене звертаються: «Мій Боже, ми, Ізраїль, знаємо Тебе».  </p>
<p>3 Ізраїль відштовхнув добро, тож ворог переслідує його.  </p>
<p>4 Вони призначили царів, яких не обирав Я, вельмож собі обрали без схвалення Мого. Із золота й срібла свого вони собі бовванів наробили, тож і відштовхну Я їх.  </p>
<p>5 Самаріє, зі зневагою тельця твого відкинув Він, Господь палає гнівом проти них. Допоки будуть вони нездатні очиститися? * [( <em>Самаріє… відкинув Він </em>Народ встановив тельця в Дані і Бетелі й поклонявся йому, хоча Бог не дозволяв людям цього робити. Див.: <a href='/ukr_umts/11/12/26-30'>1 Цар. 12:26-30</a>. )]</p>
<p>6 Бо ізраїльський ремісник виготовив їх, а не Бог. Тельця Самарії напевно розбито буде на шматки.  </p>
<p>7 Вони сіють вітер і пожнуть бурю. Посіяне ними зійде, та не матиме колосся й хліба не вродить. Навіть якщо й дасть трохи хліба, він дістанеться чужинцям.  </p>
<p>8 Ізраїль знищено, покинутий він між народів, як спорожнілий глечик.  </p>
<p>9 Ефраїм затявся, що піде до «коханок» своїх, він, мов той осел, що йде куди захоче, пішов до Ассирії. * [( <em>коханок </em>Тобто «бовванів». )]</p>
<p>10 Ізраїль коханок навіть понаймали між народів! Тепер же Я зберу народ цей весь докупи. Вони уже нездужають від дані, яку дають царю й його вельможам.  </p>
<p>11 Хоч Ефраїм жертовників намножив, аби позбутися своїх гріхів, але вони жертовниками стали, щоб саме гріх чинити там.  </p>
<p>12 Хоч Я і написав йому Свої закони, він їх сприймає, як чужинське щось.  </p>
<p>13 Мої дари вони приносили у жертву й пожертвуване м’ясо їли. Господь їх не приймає! Тепер Він пригадає всі провини їхні, і покарає їх за всі гріхи. Вони повернуться в неволю до Єгипту. * [( <em>Мої дари… жертву </em>У древньогебрейських рукописах значення цього речення незрозуміле. )]</p>
<p>14 Адже забув Ізраїль, хто створив його. Він звів собі палаци пишні, Юдея наплодила міст укріплених собі. Та Я вогонь нашлю на ті міста, він пожере твердині їхні.  </p>

<h4>Розділ 9</h4>
<p>1 Ізраїлю, не радій так, як інші народи, бо ти, від Бога відвернувшись, впала в розпусту. Ти, неначе повія, яка прагне грошей, злягаєшся на кожному току під час святкування збору врожаю. * [( <em>Ти… току </em>Тік — місце обмолоту зерна. Це були важливі місця поклоніння, бо люди сподівалися, що боги дадуть їм добрий врожай. Під розпустою тут мається на увазі поклоніння іншим богам. <em>святкування… врожаю </em>Під час таких свят люди відділяли зерно від січки. Див.: <a href='/ukr_umts/8/3/1-18'>Рут 3: 1-18</a>. Під час свят, народ також вклонявся іншим богам. )]</p>
<p>2 Тік та винодавильня їжі їм не дадуть, а молоде вино перестане текти в Ізраїлі.  </p>
<p>3 Вони не житимуть більше в краю Господнім. Ізраїль повернеться до Єгипту, і в Ассирії споживатимуть вони нечисту їжу. * [( <em>Ізраїль </em>Буквально «Ефраїм». )]</p>
<p>4 Вони не приноситимуть вино в пожертву Господу й не приноситимуть жертви Йому. Це буде як хліб їхньої злості: кожен, хто їстиме, стане нечистим. Справді, зробили вони хліб життям своїм, але не ввійде він у храм Господа.  </p>
<p>5 Що будете ви робити в свято, на день свята Господнього?  </p>
<p>6 Справді, вони повтікають від розорення, тоді Єгипет збере їх докупи, Мемфіс поховає їх. Кропива заглушить скарби їхні, колючками поростуть намети їхні. * [( <em>Мемфіс </em>Велике місто в Єгипті. )]</p>
<p>7 Пророк говорить: «Хай Ізраїль знає, що настав час покарання Божого, час відплати за все зле, що зробили ви». Але люди Ізраїлю відповідають: «Цей пророк — дурний! Цей духовний пастир з глузду з’їхав»! На те пророк говорить: «Покарання впаде на вас за великі гріхи, та ворожість вашу».  </p>
<p>8 Бог і пророк, як вартові, разом охороняють Ефраїм, бо розкладено сильця на всіх шляхах, якими він мандрує. Та люди ненавидять пророка навіть у домі його Бога.  </p>
<p>9 Вони глибоко зіпсуті, як за часів Ґівеа. Господь пам’ятатиме провину їхню, Він покарає їхній гріх. * [( <em>Ґівеа </em>Див.: Судді 19-21. )]</p>
<p>10 Господь сказав: «Мов грона в пустелі, знайшов Я Ізраїль. Немов добірний перший плід смоковниці на початку жнив, побачив Я предків ваших. Вони прийшли до Ваал-Пеора й віддалися тому, що є ганебним. І стали вони бридкими, мов ті боги, яких вони любили, тому Я й відрізав (понищив) їх, немов негідний плід. * [( <em>Ваал-Пеор </em>Гірська вершина на захід від ріки Йордан. Слово Ваал гебрейською мовою означає «сором» або «ганьба». Див.: <a href='/ukr_umts/4/25/1-5'>Числ. 25:1-5</a>. <em>негідний плід </em>Гра слів. Це також можна перекласти як «вони віддалися негідним ідолам». )]</p>
<p>11 Немов той птах, відлетить слава Ефраїма. Не можуть вони більше народжувати, ні носити дітей в череві, ані зачати.  </p>
<p>12 Навіть якщо вони й зростять своїх дітей, Я не дам їм змужніти. Справді, горе їм, коли відвернусь Я від них.  </p>
<p>13 Ефраїм, як Я бачив, мов Тир, пересаджений на пасовисько, та Ефраїм дітей своїх поведе на різанину». * [( <em>мов Тир… пасовисько </em>Це місце в гебрейському тексті дуже неясне. )]</p>
<p>14 Господи, що Ти їм даси? Дай їм те, на що заслуговують вони: неплідне лоно й сухі груди.  </p>
<p>15 «За все те зло, що скоїли вони в Ґілґалі, Я їх зненавидів. За нечестивість вчинків їхніх Я їх повиганяю з Мого дому. Їх більше не любитиму ніколи, усі вельможі їхні — то бунтівники. * [( <em>Ґілґал </em>Місто у північному Ізраїлі, де спочатку люди молилися Богові, а потім почали вклонятися лжебогам. )]</p>
<p>16 Побито Ефраїма. І коріння всохло. І більше вже вони не вродять плоду (нащадків). І навіть як синів вони народять, Я вигублю безцінний їхній плід», — мовить Господь.  </p>
<p>17 Мій Бог відкине їх, бо вони не слухали Його, поневірятись між народами — ось їхня доля.  </p>

<h4>Розділ 10</h4>
<p>1 Ізраїль був родючою лозою, що плоди давала. Але що більш плодів було у нього, то більше він жертовників творив. Що більш родючою земля ставала, то більше ставили вони стовпів священних. * [( <em>стовпи священні </em>Великі камені, що використовувалися для поклоніння лжебогам. )]</p>
<p>2 Невірне їхнє серце, тож несуть тепер провину. Повалить Він вівтарі й стовпи священні їхні.  </p>
<p>3 Бо зараз вони кажуть: «Царя немає в нас, бо Господа ми не боїмося. Що ж цар нам зробить?»  </p>
<p>4 Вони обіцяють, нещиро присягають, укладають угоди з іншими країнами, але Господь не любить тих угод. Правосуддя росте, мов отруйний бур’ян на борознах у полі.  </p>
<p>5 Мешканці Самарії вшановують тельця у Бет-Авені, бо їхній народ, та священики його сумують над ним. Вони побиватимуться над втраченою славою його, бо його заберуть від них. * [( <em>тельця у Бет-Авені </em>Бовван, поставлений у Бетелі Єровоамом. Див.: <a href='/ukr_umts/11/12/29'>1 Цар. 12:29</a>. «Бет-Авен» або «Дім зла» — саркастична назва «Бетела (Дім Бога)». )]</p>
<p>6 Його віднесуть до Ассирії як подарунок для «Великого царя». Ефраїм зазнає сорому, й Ізраїль буде присоромлено через боввана його.  </p>
<p>7 З царем Самарії покінчено, він немов та тріска на поверхні води. * [( <em>царем </em>Або «лжебогом». )]</p>
<p>8 Узвишшя Авена, гріх Ізраїлю, зруйновано буде. Колючки й кропива заглушать вівтарі їхні. Тоді скажуть вони горам: «Сховайте нас», і пагорбам: «Упадіть на нас». * [( <em>Узвишшя Авена </em>Місця поклоніння в Ізраїлі. Це, можливо, ще одне посилання на вівтарі Бетела. )]</p>
<p>9 Від часів Ґівеа Ізраїль грішив, та народ й продовжував грішити там. Тож захопить нечестивих в Ґівеа війна!  </p>
<p>10 Як Я прийду, то покараю їх. Народи позбираються проти них, коли покарано їх буде за їхню подвійну провину. * [( <em>за їхню подвійну провину </em>Можливо, мова йде про поклоніння в Ґівеа і Бет-Авені. )]</p>
<p>11 Ефраїм, мов навчена телиця, що любить зерно молотити. Я впріг його в ярмо: Юда оре, а Яків сам землю розпушує.  </p>
<p>12 Засійте собі праведність, пожніть собі відданість, зоріть собі неорану землю. Бо час настав шукати Господа, доки Він не прийшов і дощем не пролив праведність на вас.  </p>
<p>13 Ви зорали нечестивість, зібрали гріх, ви спожили плід облуди, бо покладались тільки на свою силу, на численність війська свого.  </p>
<p>14 Бойовий згук розлігся серед твоїх військ, і всі твої твердині зруйновано. Це мов перемога Шалмана у битві при Бет-Арбелі, де матерів було побито разом із їхніми дітьми. * [( <em>перемога… Бет-Арбелі </em>Ані Шалман, ані сама битва невідомі. Можливо, Шалман — це був ассирійський цар Шалманезер. )]</p>
<p>15 Те ж саме може статися і з тобою, Бетеле, через твій великий гріх. На світанні царя Ізраїлю розбито буде вщент.  </p>

<h4>Розділ 11</h4>
<p>1 Господь сказав: «Коли Ізраїль був дитиною, Я так любив його; з Єгипту кликав сина Я свого.  </p>
<p>2 Хоча б коли Я кликав їх, вони відходили від Мене. Вони приносили жертви лжебогам, бовванам вони спалювали запашне куріння. * [( <em>Я кликав </em>Цей варіант міститься виключно у древньогрецьких текстах. У древньогебрейських рукописах — «вони кликали». <em>лжебогам </em>Буквально «Ваалам». )]</p>
<p>3 Хоча Я Ефраїма вчив ходити, тримаючи його за руки. Та вони не знали, що то зцілив їх Я.  </p>
<p>4 Я вів їх на мотуззі любові. Я ставився до них, мов той, хто їх звільняє. Я нахилявся й годував його. * [( <em>на мотуззі </em>Буквально «на мотуззі людському». <em>хто їх звільняє </em>Буквально «з їхніх щелепів зняв ярмо». )]</p>
<p>5 Безумовно, він повернеться до Єгипту, й цар Ассирії буде його царем, бо вони відмовилися до Мене повернутися.  </p>
<p>6 Меч лютуватиме по містах його. Він вигубить усіх його воїнів, що замислювали так багато, пожираючи їх за їхні наміри огидні.  </p>
<p>7 Народ Мій чекає нетерпляче на повернення Моє. Вони кликатимуть Ваала, але він зовсім не підніме їх.  </p>
<p>8 Як, Ефраїме, можу Я тебе лишити? Ізраїлю, як можу Я тебе віддати? Чи можу Я віддати тебе, немов ту Адму? Чи можу обійтися, як із Цевоїмом? Я передумав, жаль відчув, бо Моя любов до тебе занадто сильна. * [( <em>Адма, Цевоїм </em>Два міста, зруйновані разом із Содомом та Ґоморрою. Див.: <a href='/ukr_umts/1/19/1'>Буття 19</a>; <a href='/ukr_umts/5/29/23'>Вт. 29:23</a>. )]</p>
<p>9 Своєму гніву не дам Я волі, й не винищу Я знову Ефраїма. Адже Я Бог, а не людина, Святий, Який живе між вами, тож не явитиму Я гніву Свого.  </p>
<p>10 Я гарчатиму як лев, та діти Мої підуть за Мною. Вони прийдуть із заходу, тремтячи від жаху.  </p>
<p>11 Вони прийдуть з Єгипту, тремтячі, ніби птах, мов горлиця із ассирійської землі. Переселю їх у домівки їхні». Так говорить так Господь:  </p>
<p>12 «Ефраїм оточив Мене лжебогами, народ Ізраїлю відвернувся від Мене, тож Я зруйнував Його. Але Юда ще ходить із Богом, він усе ще відданий святим людям». * [( <em>зруйнував Його </em>Або «Ефраїм оточив Мене брехнею, а народ Ізраїлю оточив Мене обманом». <em>Богом </em>Тут невідомо, хто мається на увазі, Господь, чи найважливіший бог ханаанців «Єль». <em>святим людям </em>Тут невідомо, хто мається на увазі, Ангели, чи лжебоги. )]</p>

<h4>Розділ 12</h4>
<p>1 Ефраїм гає час, а Ізраїль цілими днями женеться за «східним вітром». Його народ множить брехню й насильство. Люди уклали Угоду з Ассирією й олію несуть у Єгипет. * [( <em>гає час </em>Або «пасе вітер». )]</p>
<p>2 Господь звинувачує Ізраїль, Він покарає Якова по заслугах і відплатить йому за вчинки його. * [( <em>Ізраїль </em>Буквально «Юду». )]</p>
<p>3 Ще в утробі Яків почав дурити свого брата, та, ставши сильною людиною, він боровся з Господом. * [( <em>Яків… брата </em>Або «вхопив п’яту свого брата». Див.: <a href='/ukr_umts/1/25/26'>Бут. 25:26</a>. )]</p>
<p>4 Боровся він і з Ангелом і подужав. Він плакав і просив у Бога ласки. Це трапилося в Бетелі і там Яков говорив з Ним. * [( <em>Боровся… подужав </em>Див.: <a href='/ukr_umts/1/32/22-28'>Бут. 32:22-28</a>. )]</p>
<p>5 Ягве — Бог Небесних юрмищ, Ягве — ім’я Його. * [( <em>Ягве… юрмищ </em>Або «Бог Всемогутній». )]</p>
<p>6 Поверніться до вашого Бога, будьте віддані й справедливі й завжди покладайте надію на Бога.  </p>
<p>7 Яків — справжній торговець, в його руці нечесні терези, він любить ошукувати людей. * [( <em>торговець </em>Буквально «Ханаан». )]</p>
<p>8 Ефраїм каже: «Який я став багатий, я знайшов собі багатство. Ніщо з того, що я зробив, не видасть мене, мене не звинуватять ні в чому грішному».  </p>
<p>9 Я Господь ваш Бог відтоді, як ви жили в Єгипті, знову примушу вас жити в наметах, як під час свята Кущів.  </p>
<p>10 Я говорив тоді з пророками, Я часто відкривав їм Свою волю у з’явах, та через них навчав вас притчами.  </p>
<p>11 Якщо Ґілеад нечестивий, то наскільки гірші люди в Ґілґалі, де вони приносять у жертву биків. Жертовники їхні будуть як купи каміння поряд із борознами в полі. * [( <em>в Ґілґалі… каміння </em>Гра слів. Слово «Ґілґал» спільнокореневе зі словом «купа». )]</p>
<p>12 Яків утік в сирійські поля. Ізраїль працював за жінку, за жінку пас овець.  </p>
<p>13 І через пророка Господь вивів Ізраїль з Єгипту, і через пророка Він спілкувався з ним.  </p>
<p>14 Ефраїм викликав лютий гнів. Бог лишить на ньому цю кров. Його Володар (Господь) поверне на нього всю ганьбу його.  </p>

<h4>Розділ 13</h4>
<p>1 Коліно Ефраїмове піднеслося в Ізраїлі, та всі поважали його. Коли Ефраїм говорив, усі тремтіли від жаху, та він себе гріхом зганьбив, поклоняючись Ваалу.  </p>
<p>2 Нині вони ще більше грішать і виготовляють собі бовванів. Ремісники відливають статуї із срібла, згідно з їхнім умінням, а потім вони промовляють до них, приносять їм пожертви, і навіть цілують їх. * [( <em>цілують їх </em>Можливо, тут натяк на золотих телят, зроблених Єровоамом і встановлених в Дані й Бетелі. )]</p>
<p>3 Ось чому вони, мов той туман, мов роса, що зникають рано-вранці, немов полова, що звіюється з току, мов дим, що здіймається з димаря.  </p>
<p>4 Я, Господь, був Богом твоїм відтоді, як жив ти в Єгипті. Ти не знав богів інших, крім Мене, не було в тебе спасителя, крім Мене.  </p>
<p>5 Я знав тебе в пустелі, в засушливому краї.  </p>
<p>6 Коли Я годував їх, у них було досхочу їжі. Коли вони наїлися, стали зухвалими, тому й забули Мене.  </p>
<p>7 Тому ж Я буду з ними, мов лев, мов леопард, який заліг при шляху, готуючись до нападу.  </p>
<p>8 Я на них кинусь, як ведмедиця, в якої вкрали ведмежат, та роздеру їхні груди. Я пожеру їх, немов лев, або який інший дикий звір, що на шматки жертву свою роздирає.  </p>
<p>9 Ізраїлю, Я тебе зруйную, бо ти проти Мене, проти Того, Хто прийшов тобі на допомогу.  </p>
<p>10 Де ж тоді твій цар? Де той, хто принесе порятунок усім містам твоїм? І де твої судді, яких ти прохав: «Дайте мені царя й вельмож!» * [( <em>Дайте мені царя й вельмож </em>Див.: <a href='/ukr_umts/9/8/4-9'>1 Сам. 8:4-9</a>. )]</p>
<p>11 Я дав тобі царя у гніві Моїм, і Я забрав його в люті Моїй.  </p>
<p>12 Злочин Ефраїма записаний, гріх його закарбований, його не приховати.  </p>
<p>13 Настали перейми, народження вказують час. Але дитя ще нерозумне: як час прийшов, воно не вийшло з лона.  </p>
<p>14 Я викуплю їх із Шеолу! Звільню від смерті їх! Де покарання, смерте? Спустошення де, Шеоле? Не бачу приводу для співчуття. * [( <em>Шеол </em>Країна мертвих. )]</p>
<p>15 Бо Ефраїм сильніший серед братів його, але східний вітер, вітер Господа летить, здіймається з пустелі. Тож всохне його джерело, стане сухим його ключ. Вітер забере (пограбує) весь скарб, все пограбує, що цінність має.  </p>
<p>16 Самарія винна, бо повстала вона проти Бога свого. Ізраїльтяни від меча поляжуть, малечу їх розчавлять, а їхнім вагітним жінкам порозтинають черева.  </p>

<h4>Розділ 14</h4>
<p>1 Ізраїль, повернись до Бога, Господа свого, бо ти спіткнувся за гріхи свої.</p>
<p>2 Слова любові запишіть й до Господа із ними поверніться. Скажіть Йому: «Прости нам всі гріхи, що ми вчинили. Прийми оці слова, як жертву, що ми підносимо тобі — хвалу з уст наших. * [( <em>хвалу з уст наших </em>Буквально «плоди уст наших». )]</p>
<p>3 Не варто мчати до Ассирії, бо вона нас не врятує. Не скажемо тому, кого самі створили: „Ти — Бог наш, через Тебе й сирота зігрітий”».  </p>
<p>4 Господь говорить: «Я вибачу їх за те, що вони прагнули покинути Мене. Я буду їх любити вільно, бо гнів Мій відвернувся вже від них.  </p>
<p>5 Я буду, мов роса для Ізраїлю. Він проросте, немов лілея, вкорениться, немов ливанський кедр.  </p>
<p>6 Його коріння розростеться рясно, і буде він розкішний, як олива а запах, наче у кедрових лісів Ливану.  </p>
<p>7 Народ Ізраїлю знову буде жити під захистом Моїм. Вони ростимуть, мов пшениця, виганятимуться, мов лоза. І слава Ізраїлю буде, як вино Ливану.  </p>
<p>8 Ефраїме, не матиму Я більше ніякого діла до тих бовванів. Я той, хто відповідає на молитви твої, та зберігає тебе. Я, мов вічнозелений й розкішний кипарис. Твоє благословення приходить від Мене». * [( <em>не матиму… бовванів </em>Або «не терпітиму Я більше тих бовванів». <em>зберігає тебе </em>На гебрейській «зберігає тебе» звучить як «Ассирія». Тут Господь говорить, що тільки Він, а не якась віддалена країна захищає Ізраїль. )]</p>
<p>9 Хто мудрий, хай збагне усе це, хто розуміння має, хай того навчиться. Прямі праведні путі Господні, й лише праведні ходять живуть ними. Хто коїть гріх на тім путі, тих спіткає смерть. * [( <em>Прямі… смерть </em>Або «Праведні ходять тими шляхами, а грішники спіткнуться на них». )]</p>


