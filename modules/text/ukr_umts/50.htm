<h2>Третє послання Іоана</h2>
<h4>Розділ 1</h4>
<p>1 Від старця до мого улюбленого друга Ґая, якого я насправді люблю. * [( <em>Від старця </em>Можливо, у цьому випадку мається на увазі апостол Іоан. Слово «старець» може перекладатися як «старий за віком чоловік» або «старійшина» в церкві. Див.: <a href='/ukr_umt/56/1/5'>Тит. 1:5</a>. )]</p>
<p>2 Любий друже! Я молюся, щоб ти процвітав в усьому, і щоб був здоровий, бо вже я знаю, що ти духовно процвітаєш.</p>
<p>3 Зрадів я безмежно, коли брати наші прийшли й засвідчили відданість твою правді. Вони розповіли, як неухильно йдеш ти дорогою правди. * [( <em>правді </em>«Правда» або «Добра Звістка» про Ісуса Христа, Який єднає усіх віруючих. Також у 8 та 12 віршах. )]</p>
<p>4 І немає для мене більшої радості, ніж чути, що діти мої йдуть дорогою правди.</p>
<p>5 Мій любий друже! Ти чиниш правильно, коли робиш усе можливе для віруючих братів наших, хоча для тебе вони незнайомі.</p>
<p>6 Про любов твою вони засвідчили перед церквою. Ти добре зробиш, якщо допоможеш їм продовжити їхню мандрівку, і роби це так, як би то було Богу до вподоби.</p>
<p>7 Бо пішли вони служити Христу, не приймаючи ніякої допомоги від невіруючих.</p>
<p>8 Тож ми маємо підтримувати таких людей, щоб стати причетними до служіння істині.</p>
<p>9 Я написав листа до церкви, але Діотреф, який прагне бути главою її, не приділив йому ніякої уваги.</p>
<p>10 Тож коли я прийду, то матиму розмову з ним про те, що він робить. Він брехливо обмовляв нас, але й цього йому замало. Крім того, він не виявляє гостинності до віруючих братів наших, а тим, хто хоче їх прийняти, він заважає, і виганяє їх з церкви!</p>
<p>11 Любий друже! Не наслідуй того, що зле, а наслідуй добре. Той, хто робить добро, належить Богу, а хто чинить зло, Бога не знає.</p>
<p>12 Про Димитрія всі згадують добре, і то правда. Ми також свідчимо про нього, і ти знаєш, що свідчення наше — правдиве.</p>
<p>13 У мене є багато про що написати тобі, але не хочу довіряти чорнилу та перу.</p>
<p>14 Натомість, я сподіваюся побачити тебе незабаром і поговорити віч-на-віч.</p>
<p>15 Мир тобі! Друзі тут вітають тебе. Будь ласка, привітай пойменно кожного з друзів.</p>


