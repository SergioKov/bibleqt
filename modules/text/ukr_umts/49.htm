<h2>Друге послання Іоана</h2>
<h4>Розділ 1</h4>
<p>1 Від старця до вибраної пані Богом й до дітей її, яких я насправді люблю. І не тільки я люблю вас, а й усі ті, хто пізнав істину. * [( <em>Від старця </em>Можливо, у цьому випадку мається на увазі апостол Іоан. Слово «старець» може перекладатися як «старий за віком чоловік» або «старійшина» в церкві. Див.: <a href='/ukr_umts/56/1/5'>Тит. 1:5</a>. <em>до вибраної пані </em>У цьому посланні Іоан може звертатися до якоїсь жінки або до церкви, та її дітей — людей церкви. Також у 5 вірші. <em>істину </em>Тобто «істину» або «Добру Звістку» про Ісуса Христа, Який єднає усіх віруючих. )]</p>
<p>2 Ми любимо вас завдяки істині, яка живе в нас і буде з нами повік.</p>
<p>3 Благодать, милість і мир нам від Бога-Отця й від Ісуса Христа, Його Сина, в істині й любові.</p>
<p>4 Для мене було великим щастям знайти поміж дітей твоїх тих, які живуть слідуючи дорогою правди, як Отець заповідав нам.</p>
<p>5 А зараз я звертаюся до тебе, люба пані (і це не нову заповідь я пишу тобі, а споконвічну), щоб ми любили одне одного!</p>
<p>6 Ось що означає ця любов: нам слід жити згідно з заповіддю Божою, про яку ви чули споконвіку, а саме: «ви маєте жити в любові».</p>
<p>7 У світ пішло багато лжевчителів, які не визнають, що Ісус Христос прийшов в людській подобі. Такі люди — брехуни і вороги Христа.</p>
<p>8 Пильнуйте й стережіться, щоб не загубити того, для чого ми працювали, щоб уповні одержати свою винагороду. * [( <em>ми </em>У деяких древньогрецьких текстах: «ви». )]</p>
<p>9 Хто не залишається в істинному вченні про Христа і переступає його, той не має Бога. А хто вірний істинному вченню, має і Отця, і Сина.</p>
<p>10 Якщо хтось завітає до тебе без цього вчення, не приймай його в своєму домі, не бажай йому добра.</p>
<p>11 Бо той, хто бажає такій людині добра, поділяє її лихі вчинки.</p>
<p>12 Хоч у мене багато про що є писати тобі, я не хочу довіряти це чорнилу й перу. Натомість, я сподіваюся завітати до тебе і поговорити віч-на-віч, щоб наша радість була повною.</p>
<p>13 Діти сестри твоєї, вибраної Богом, вітають вас. * [( <em>сестри </em>Сестра «вибраної пані», яка згадується у 1 вірші. Це може бути інша жінка або інша церква. )]</p>


