<h2>До Галатів</h2>
<h4>Розділ 1</h4>
<p>1 Вітання від апостола Павла, не призначеного людьми, ані посланого ними нести Благу Вість. Я апостол владою Ісуса Христа і Бога Отця, Який воскресив Його з мертвих.</p>
<p>2 Разом з усіма братами своїми я шлю листа цього церквам галатським. * [( <em>Галатія </em>Можливо, це була земля, куди Павло відправився під час першої подорожі. Див.: <a href='/ukr_umts/44/13/1'>Дії 13</a> та 14. )]</p>
<p>3 Благодать і мир вам від Бога, Отця нашого, і від Господа Ісуса Христа.</p>
<p>4 Він віддав Себе для прощення гріхів наших, щоб визволити нас із того лихого світу, в якому ми живемо. Така воля Бога, Отця нашого.</p>
<p>5 Слава Йому на віки вічні! Амінь.</p>
<p>6 Я здивований, що ви так скоро відвернулися від Господа, Який покликав вас благодаттю Христовою, і звернулися до чогось іншого, ніж істинне Благовістя.</p>
<p>7 Насправді ж це зовсім не Благовістя. Деякі люди заплутують вас, перекручуючи Добру Звістку про Христа.</p>
<p>8 І якщо проповідь йтиме від аби кого, навіть Ангела Небесного, але вона суперечитиме тому, про що ми проповідували, то хай той проповідник буде проклятий!</p>
<p>9 Говорили ми це й раніше, і тепер я знову повторюю: якщо хтось проповідує вам Благовість, відмінну від тієї, що ви прийняли, то нехай він буде проклятий!</p>
<p>10 У людей я шукаю схвалення, чи в Бога? Чи намагаюсь я догоджати людям? Якщо я догоджав людям, то не був би слугою Христовим.</p>
<p>11 Браття і сестри, я хочу, щоб ви знали, що Добра Звістка, яку я вам проповідував — не від людей.</p>
<p>12 Бо я прийняв її не від людини, і не людина мене навчила її, але Ісус Христос явив її мені.</p>
<p>13 Ви чули про моє попереднє життя в релігії юдеїв. Ви знаєте, що я жорстоко переслідував церкву Божу, та намагався зруйнувати її.</p>
<p>14 У своєму служінні юдейській релігії я випереджав багатьох своїх однолітків, бо був надзвичайно відданий ученню своїх прабатьків.</p>
<p>15 Та Бог, Який вибрав мене ще до мого народження, покликав мене милістю Своєю служити Йому.</p>
<p>16 Коли Всевишній явив мені Сина Свого, щоб я проповідував Добру Звістку про Нього поміж поганами, я не радився ні з ким з людей.</p>
<p>17 Не ходив я і до Єрусалиму, до апостолів, які вже були обрані до мене. Натомість я подався до Аравії, а потім повернувся в Дамаск.</p>
<p>18 Після трьох років я пішов до Єрусалиму, щоб познайомитися з Петром. Провів я з ним п’ятнадцять днів.</p>
<p>19 І нікого з інших апостолів я не бачив, окрім Якова, брата Господнього.</p>
<p>20 Присягаюся перед Богом, я не брешу про що пишу вам!</p>
<p>21 Потім я вирушив до Сирії та Кілікії. * [( <em>Кілікія </em>Територія на південному сході Малої Азії. )]</p>
<p>22 Та Христовим церквам, що в Юдеї, я не був відомий особисто.</p>
<p>23 Вони лише чули, що люди казали: «Цей чоловік, який раніше переслідував нас, зараз проголошує віру, яку колись хотів зруйнувати».</p>
<p>24 І вони славили Бога через мене.</p>

<h4>Розділ 2</h4>
<p>1 Через чотирнадцять років я знову пішов до Єрусалиму разом із Варнавою, взявши з собою й Тита. * [( <em>Варнава й Тит </em>Співробітники Павла в його подорожах. )]</p>
<p>2 Я відправився туди, оскільки Бог відкрив мені, що я мушу йти. Я приніс людям в Єрусалимі Добру Звістку, яку проповідую поміж поганами. Але поперше, я потайки приніс її тим юдеям, яких ви дуже поважаєте та вважаєте своїми лідерами. Робив я так для того, щоб моя праця, минула і теперішня, не була марною.</p>
<p>3 Титу, який був зі мною, не довелося робити обрізання, хоч він і грек.</p>
<p>4 Його змушували бути обрізаним через лжебратів, які таємно вкралися до нас, щоб стежити за свободою, яку ми маємо у Христі. Вони хочуть нас поневолити.</p>
<p>5 Та ми не піддалися, й не підкорилися їм, щоб істина Доброї Звістки лишилася для вас.</p>
<p>6 Але ті юдеї, кого ви так поважаєте, не додали нічого до Доброї Звістки, яку я проповідую. Хоч би ким вони були для мене — немає жодного значення. Всі люди рівні перед Богом.</p>
<p>7 Навпаки, вони визнали, що мені було доручено проповідувати Добру Звістку серед поган, так само, як Петрові — серед юдеїв.</p>
<p>8 Бо Той, Хто зробив Петра апостолом серед юдеїв, зробив мене апостолом серед поган.</p>
<p>9 Тож Яків, Петро та Іоан, яких ви вважаєте лідерами церкви, визнали, що я отримав дар від Господа нести Добру Звістку. Вони прийняли мене й Варнаву як братів і погодилися, що ми проповідуватимемо поганам, а вони — юдеям. * [( <em>прийняли… як братів </em>Або «подали мені й Варнаві праву руку єднання». )]</p>
<p>10 Вони просили нас лише пам’ятати про вбогих. Я й сам вже був занепокоєний їхнім становищем і прагну дбати про них.</p>
<p>11 Та коли Петро прийшов до Антиохії, я відкрито виступив проти нього, бо він був неправий.</p>
<p>12 Спочатку, Петро відкрито їв та спілкувався із поганами, але коли прибули деякі юдеї від Якова, то Петро відвернувся від них. Він боявся тих євреїв, які вважали, що усім поганам слід обрізатися.</p>
<p>13 Інші юдеї також пристали до нього в його лицемірстві, та так, що навіть і Варнава був введений в оману.</p>
<p>14 Коли я побачив, що вони не поводяться згідно з істиною Доброї Звістки, то перед усіма сказав Петрові: «Коли ти, юдей, живеш, як поганин, а не як юдей, то як же ти можеш примушувати поган дотримуватися юдейських звичаїв?»</p>
<p>15 Ми, юдеї за народженням, і не належимо до «поган-грішників».</p>
<p>16 Однак ми знаємо, що людина буде виправдана перед Богом не за те, що дотримується Закону, а за віру в Ісуса Христа. Тож ми повірили в Ісуса Христа, щоб бути виправданими вірою в Христа, а не тому, що дотримувалися Закону. Нікого не буде виправдано перед Богом за дотримання Закону. * [( <em>віру </em>Або «вірність Христа». <em>виправданими вірою </em>Або «виправданими вірністю Христа». )]</p>
<p>17 Поки ми, юдеї, шукаємо виправдання в Христі, ми самі виявляємося грішниками. Тож хіба це означає, що Христос робить нас грішниками? Зовсім ні.</p>
<p>18 Коли я знову починаю навчати того, від чого відмовився раніше, то стаю грішником.</p>
<p>19 Бо з допомогою Закону я «вмер» для Закону, щоб жити для Бога. Я був розіп’ятий разом із Христом.</p>
<p>20 Тож я вже не живу, але Христос живе в мені. Я живу нині у своєму тілі вірою в Сина Божого, Який полюбив мене і віддав Себе заради мене. * [( <em>вірою </em>Або «в вірності Сина Божого». )]</p>
<p>21 Я не відрікаюся від милості Божої, бо якщо праведність перед Богом досягається через Закон, то Христос помер даремно!</p>

<h4>Розділ 3</h4>
<p>1 О нерозумні галати! Хтось зачарував вас, хоча на ваших очах Христа проголосили розіп’ятим!</p>
<p>2 Лише одне я хочу дізнатися від вас: чи одержали ви Дух Святий, дотримуючись Закону, чи слухаючи Добру Звістку і повіривши в неї.</p>
<p>3 Чи ви вже такі нерозумні, що життя, яке почали з Духом Святим, зараз намагаєтеся закінчити людськими зусиллями?</p>
<p>4 Невже ви стільки вистраждали — і даремно? Сподіваюся, що ні!</p>
<p>5 Хіба Бог, Який дарує вам Духа Святого і творить чудеса серед вас, робить усе це через те, що ви дотримуєтеся Закону? Чи може через те, що ви слухали Добру Звістку і повірили в неї?</p>
<p>6 У Святому Писанні сказано про Авраама: «Він повірив у Бога, і був цим виправданий перед Ним». * [( <a href='/ukr_umts/1/15/6'>Бут. 15:6</a>. )]</p>
<p>7 Вам слід знати, що ті, хто має віру, є справжніми нащадками Авраамовими.</p>
<p>8 У Святому Писанні передрікалося, що Бог виправдає поган завдяки їхній вірі. Він перший виявив Авраамові Добру Звістку: «Всі народи благословенними будуть через тебе». * [( <a href='/ukr_umts/1/12/3'>Бут. 12:3</a>. )]</p>
<p>9 Тож усі, хто вірить, благословенні разом з Авраамом, який повірив.</p>
<p>10 А хто залежить від Закону, той під прокляттям. Бо як сказано у Святому Писанні: «Прокляті ті, хто не дотримується всього написаного в книзі Закону». * [( <a href='/ukr_umts/5/27/26'>Повт. Закону 27:26</a>. )]</p>
<p>11 Тож зрозуміло, що нікого не буде виправдано перед Богом через Закон, бо як сказано у Святому Писанні: «Праведний житиме вічно вірою в Господа». * [( <a href='/ukr_umts/35/2/4'>Ав. 2:4</a>. )]</p>
<p>12 Закон не оснований на вірі. Навпаки. Як сказано у Святому Писанні: «Для тих, хто під Законом, існує лише один спосіб успадкувати життя: дотримуватися й виконувати усі його заповіді». * [( <em>існує лише… заповіді </em>Див.: <a href='/ukr_umts/3/18/5'>Лев. 18:5</a>. )]</p>
<p>13 Христос звільнив нас від прокляття Закону, взявши прокляття наше на Себе, бо як сказано у Святому Писанні: «Проклятий кожен, хто висить на дереві». * [( <a href='/ukr_umts/5/21/23'>Повт. Закону 21:23</a>. )]</p>
<p>14 Христос звільнив нас, щоб благословення Авраамове було дароване поганам через Ісуса Христа, щоб через віру ми отримали обітницю Духа.</p>
<p>15 Браття і сестри, хочу навести вам приклад із повсякденного життя: ніхто не може ні скасувати угоду між людьми, ні додати щось до неї або ухилятися її після того, як вона була затверджена.</p>
<p>16 Авраамові та його нащадкові були дані обітниці. У Писанні не сказано «його нащадкам», як багатьом людям, а одній людині — «і Нащадкові твоєму», яким є Христос. * [( <em>нащадок </em>Буквально «насіння» або «родина». У цьому випадку це означає «родина Господня у Хресті». )]</p>
<p>17 Ось що я маю на увазі: Закон, що з’явився чотириста тридцять років по тому, не міг скасувати Угоди, яка була підтверджена Богом. Отже, Закон не міг скасувати цю обітницю.</p>
<p>18 Тож якби благословення Боже залежало від Закону, то не було б воно засновано на обітниці. Бог же дарував його Авраамові через обітницю.</p>
<p>19 Навіщо ж тоді Закон? Його було дано щоб викрити гріхи, які коїли люди. Він діяв, поки не прийде від Господа саме Той Нащадок Авраама, Якому й була дана обітниця. Закон було проголошено через Ангелів з допомогою Мойсея як посередника.</p>
<p>20 Але ж коли Всевишній дав Свої обітниці, Він зробив це без посередників, бо не потрібні посередники там, де усього одна сторона. Та Бог — єдиний!</p>
<p>21 Чи означає це, що Закон діє проти Божих обітниць? Звісно, ні! Бо якби було даровано Закон, що міг би давати людям нове життя, то праведність Божа прийшла б від цього Закону.</p>
<p>22 Але Святе Писання проголосило, що весь світ перебуває під владою гріха. Отже, обітниця може бути дана вірою тільки тим, хто вірить в Ісуса Христа. * [( <em>вірить </em>Або «вірністю». )]</p>
<p>23 До приходу цієї віри ми були під охороною Закону — у в’язниці, аж доки не настав час, коли Господь відкрив нам шлях віри.</p>
<p>24 Тож Закон був нашим охоронцем й захисником, та мав привести нас до Христа, щоб ми змогли виправдатися перед Богом вірою своєю.</p>
<p>25 А зараз, коли ця віра прийшла, ми більш не потребуємо, щоб Закон був нашим охоронцем.</p>
<p>26 Усі ви — Божі діти через віру в Ісуса Христа.</p>
<p>27 Бо усі, хто хрестилися в Христі, в Христа одяглися.</p>
<p>28 Тож немає різниці між юдеєм і поганином, рабом і вільною людиною, чоловіком і жінкою, бо всі ви — єдині в Ісусі Христі.</p>
<p>29 І якщо ви належите Христу, то ви — Авраамові нащадки і спадкоємці, згідно з обітницею, даною Авраамові Богом.</p>

<h4>Розділ 4</h4>
<p>1 Ось що я хочу сказати: поки спадкоємець іще дитина, він нічим не відрізняється від раба, хоч і володіє всім.</p>
<p>2 Він перебуває під охороною опікунів і домашніх слуг, аж доки не настане час, призначений його батьком.</p>
<p>3 Так само й ми, поки були «дітьми», то були поневолені непотрібними правилами цього світу. * [( <em>правилами </em>Або «силами». Також у 9 вірші. )]</p>
<p>4 Та коли настав час, Бог послав Сина Свого, Який був народжений від жінки і жив за Законом.</p>
<p>5 Бог послав Його, щоб Він визволив тих, хто жив під Законом, щоб Бог усиновив нас.</p>
<p>6 А через те, що ви Його діти, Бог послав Дух Сина Свого у ваші серця. І той Дух гукає: <b>«Авва!»</b> — тобто «Отче». * [( <em>Авва </em>Слово, яким ізраїльські діти зверталися до батька. )]</p>
<p>7 Тож якщо ви більше не раби, а діти Господа, то Бог також зробив вас Своїми спадкоємцями.</p>
<p>8 У минулому, коли ви не знали Бога, ви були рабами богів, що не були справжніми богами.</p>
<p>9 Але тепер, коли ви пізнали істинного Бога, вірніше, це Господь пізнав вас, то чому ж ви повертаєтеся до тих немічних та непотрібних правил, яким знову намагаєтеся служити?</p>
<p>10 Мене непокоїть те, що ви дотримуєтеся вчення про певні дні, місяці, сезони та роки. Я боюся, що праця моя для вас була марною.</p>
<p>12 Браття і сестри, я вас благаю, будьте такими, як я! Адже після всього я став таким, як ви, та раніше, ви ставилися до мене досить добре.</p>
<p>13 Ви знаєте, що вперше я прибув до вас тому що був хворим і, в немочі тіла свого, я проповідував Добру Звістку.</p>
<p>14 Тож мій тілесний стан був великим випробуванням для вас, та ви не погордували мною, ані зневажили мене. Ви прийняли мене, мов Ангела Божого, неначе Самого Ісуса Христа!</p>
<p>15 То де ж поділася ваша радість? Я без сумніву можу засвідчити, що ви зробили б усе можливе, щоб допомогти мені: якби ви змогли, то повиймали б свої очі й віддали їх мені.</p>
<p>16 Чи, може, я став вашим ворогом, тому що кажу вам правду?</p>
<p>17 Ті, хто бажають, щоб ви дотримувалися Закону, дуже завзяті, але нещирі у своїх діях. Вони намагаються розлучити нас із вами і привернути вас на свій бік. * [( <em>Ті… бажають </em>Лжевчителі, які спантеличували віруючих в Галатії. Див.: <a href='/ukr_umts/48/1/7'>Гал. 1:7</a>. )]</p>
<p>18 Завжди приємно, коли хтось зацікавлений тобою, але тільки тоді, коли це з добрими намірами. Це добре завжди, а не лише на той час, поки я між вами.</p>
<p>19 Любі діти мої, заради вас я знову терплю біль і муки, подібні до тих, які відчуває жінка, народжуючи дитину. І терпітиму їх, аж доки ви не вподобитеся Христу.</p>
<p>20 Хотів би я бути серед вас зараз і говорити з вами якось інакше, бо не знаю, що й робити з вами.</p>
<p>21 Скажіть мені, ви, хто хоче бути під Законом, хіба ви не чуєте, що каже Закон?</p>
<p>22 А сказано, що в Авраама було двоє синів: один від рабині, а другий — від вільної жінки.</p>
<p>23 Той, що народжений був від рабині, народився звичайно. Той же, що народжений був від вільної жінки, народився завдяки обітниці Божій.</p>
<p>24 Ця історія має приховане значення: дві жінки уособлюють дві угоди. Одна з них іде від гори Синай і дає початок дітям, приреченим на рабство. Ця угода уособлює в собі Аґар. * [( <em>Аґар </em>Рабиня Авраама, яка народила йому сина Ізмаїла. )]</p>
<p>25 Аґар символізує гору Синай, що в Аравії, і відповідає сучасному Єрусалимові, бо вона перебуває в рабстві разом зі своїми дітьми.</p>
<p>26 Небесний же Єрусалим — вільний. Він є матір’ю всім нам.</p>
<p>27 Бо сказано у Святому Писанні: «Радій неплідна, яка не народжувала. Втішайся й радісно співай, яка мук пологових не мала, адже дітей набагато більше в покинутої, ніж у заміжньої». * [( <em>покинутої </em>Але «та, котру полишив чоловік». <a href='/ukr_umts/23/54/1'>Іс. 54:1</a>. )]</p>
<p>28 Ви ж, брати та сестри мої, діти, подібні Ісааку, народжені через Божу обітницю. * [( <em>Ісаак </em>Син Авраама та Сари, його дружини. )]</p>
<p>29 Народжений звичайним способом переслідував того, хто народився волею Духа. Так було тоді, так є й тепер.</p>
<p>30 А що сказано у Святому Писанні? «Прожени геть рабиню і сина її, бо син цієї жінки-рабині не буде спадкоємцем разом із сином вільної жінки». * [( <a href='/ukr_umts/1/21/10'>Бут. 21:10</a>. )]</p>
<p>31 Тож, брати і сестри мої, ми не діти рабині, але діти вільної жінки.</p>

<h4>Розділ 5</h4>
<p>1 Христос визволив нас, щоб ми могли жити вільно. Будьте непохитні, й не дозволяйте знову впрягти себе в рабське ярмо.</p>
<p>2 Послухайте! Я, Павло, кажу вам, якщо ви, слідуючи Закону, робите обрізання, то Христос нічим вам не зарадить.</p>
<p>3 Ще раз попереджаю всіх, хто піддається обрізанню: вони мусять дотримуватися всього Закону.</p>
<p>4 Ті з вас, хто намагається виправдатися перед Богом через Закон, не мають нічого спільного з Христом. Ви поставили себе поза милістю Божою.</p>
<p>5 Бо ми за допомогою Духа, вірою, з нетерпінням чекаємо, щоб здійснилася наша надія — наше виправдання перед Богом.</p>
<p>6 В Христі ні обрізання, ні необрізання однаково нічого не варті. Єдине, що має вартість — це віра, яка діє через любов.</p>
<p>7 Ви добре йшли шляхом християнським. Хто ж завадив вам коритися правді?</p>
<p>8 Звичайно не Той, Хто вас обрав.</p>
<p>9 Пам’ятайте: «Мала закваска заквашує все тісто». * [( <em>Мала… тісто </em>Це прислів’я означає, що найменша з помилок, наприклад, невірне вчення, може привести до серйозних наслідків або одна людина може погано впливати на всю церкву. )]</p>
<p>10 Я впевнений в вас перед Господом. Ви будете мислити не інакше, як я навчив вас. Той же, хто зводить вас, терпітиме свою кару, хоч би хто б він був.</p>
<p>11 Браття і сестри мої, якщо я все ще сповідую обряд обрізання, як дехто стверджує, то чому ж мене досі переслідують? Якби це було так, тоді принадність хреста зникла б.</p>
<p>12 Хай ті, хто підбурюють вас, самі себе каструють на додаток до обрізання! * [( <em>каструють </em>Павло дуже розгніваний діями лжевчителів і тому вживає це слово. )]</p>
<p>13 Та вас, брати і сестри, Бог покликав до вільного життя. Однак хай ваша воля не стане приводом для задоволення вашої гріховної натури. Краще служіть один одному з любов’ю.</p>
<p>14 Бо весь Закон зводиться до одного, а саме: «Любіть ближнього свого, як любите себе самого». * [( <em>ближнього </em>Або «інших». <a href='/ukr_umts/3/19/18'>Лев. 19:18</a>. )]</p>
<p>15 Але якщо ви приносите біль та страждання одне одному, то стережіться, аби не прийти до взаємознищення! * [( <em>приносите біль… страждання </em>Або «гризете й пожираєте». )]</p>
<p>16 Але я кажу вам, хай Дух керує вашою поведінкою. Тоді ви не задовольнятимете бажання своєї гріховної натури.</p>
<p>17 Бо все, чого вона бажає, — проти Духа. Все ж, чого Дух бажає, — проти гріховної натури. Це дві протилежні речі; отже, ви не можете робити те, що вам насправді хочеться.</p>
<p>18 Але якщо ви керовані Духом, то непідвладні Закону.</p>
<p>19 Очевидні вчинки нашої гріховної натури: блуд, нечистота і розпуста,</p>
<p>20 поклоніння бовванам, чаклунство, ненависть, суперечки, ревнощі, гнів, себелюбство, розбрат, єресі,</p>
<p>21 заздрість, пияцтво, оргії і тому подібне. Зважаючи на все це, я застерігав вас і застерігаю: якщо хто чинить таке, той не успадкує Божого Царства.</p>
<p>22 Дух же породжує любов, радість, мир, терпіння, доброту, великодушність, вірність, лагідність і самовладання. Проти цього немає Закону.</p>
<p>24 Ті, хто належить Ісусу Христу, розіп’яли свою стару, гріховну натуру з її егоїстичними пристрастями й лихими бажаннями.</p>
<p>25 Раз Дух є джерелом нашого нового життя, слідуймо Духові.</p>
<p>26 Не будемо чванливими, не будемо гнівити одне одного, не будемо заздрити одне одному.</p>

<h4>Розділ 6</h4>
<p>1 Браття і сестри, якщо хтось впаде в гріх, то ви, слідуючи Духові, маєте повернути його на шлях праведний. Але робіть це лагідно і пильнуйте себе, бо також можете бути спокушені.</p>
<p>2 Допомагайте одне одному долати життєві перешкоди, і так ви виконуватиме Закон Христовий.</p>
<p>3 Якщо дехто сповнений відчуттям своєї важливості, і через те не бажає так робити, той тільки обманює себе.</p>
<p>4 Кожен має сам бути суддею своїх вчинків, і тоді він зможе пишатися своїми досягненнями, не порівнюючи себе ні з ким.</p>
<p>5 Бо кожен має нести відповідальність за виконання своїх власних обов’язків.</p>
<p>6 Той, кого навчають Послання Божого, мусить ділитись усіляким добром з учителем своїм.</p>
<p>7 Не обманюйте себе. Бога перехитрувати не можна, бо що посієш, те й пожнеш.</p>
<p>8 Хто сіє на полі своєї гріховної натури, той пожне руїну. А хто сіє на полі Духа, той пожне від Духа вічне життя.</p>
<p>9 Творімо ж добро невтомно, і пожнемо тоді вчасно, якщо не знесилимося й не відступимо.</p>
<p>10 Тож, маючи таку нагоду, творімо добро всім людям, а особливо, нашим братам по вірі.</p>
<p>11 Погляньте, якими великими літерами я власноручно пишу вам це послання.</p>
<p>12 Всі ті, хто прагнуть справити добре враження на свій народ, намагаються примусити вас зробити обрізання. Та роблять вони це лише для того, щоб уникнути переслідувань за хрест Христовий. * [( <em>хрест </em>Павло використовує цей термін у значенні «Доброї Звістки». Через хрест або смерть Христову, Господь врятував народ Свій від загибелі. Див.: також у 14 вірші. )]</p>
<p>13 Адже навіть ті, хто робить обрізання, самі не дотримуються Закону, а лише від вас цього вимагають. І все це для того, щоб похвалитися, що ви підкорилися їм.</p>
<p>14 Я ж не буду вихвалятися ніколи й нічим, окрім хреста Господа нашого Ісуса Христа! Через той Хрест весь світ був розіп’ятий для мене, а я був розіп’ятий для світу. * [( <em>розіп’ятий </em>Або «вмер». )]</p>
<p>15 Бо ні обрізання, ні необрізання не мають ніякого значення. Що справді важливе — це нове створіння Боже. * [( <em>нове створіння </em>Або «нове життя». )]</p>
<p>16 Отже, нехай буде мир і милість, всім тим, хто дотримується цього правила, тобто Божому Ізраїлю. * [( <em>Божому Ізраїлю </em>Або «усьому народу Божому». )]</p>
<p>17 І нарешті я прошу, щоб ніхто більше не обтяжував мене нічим, бо я вже ношу на тілі своєму рани, які є свідченням того, що я належу Христу. * [( <em>ношу… рани </em>Або «шрами від батогів», бо люди намагалися зупинити Павла у його діяльності. )]</p>
<p>18 Нехай благодать Господа нашого Ісуса Христа буде з духом вашим, брати і сестри мої! Амінь.</p>


