<h2>Левит</h2>
<h4>Розділ 1</h4>
<p>1 Господь покликав Мойсея і говорив з ним із намету зібрання. Він мовив:</p>
<p>2 «Поговори з дітьми Ізраїлю й скажи їм: „Коли хтось із вас приноситиме в жертву Господу якусь домашню тварину, то вона мусить бути зі стада чи отари.</p>
<p>3 Якщо це буде жертва всеспалення великої худоби, то нехай принесе в жертву бичка без вади. Нехай приведе його до входу до намету зібрання, щоб він міг бути прийнятий перед Господом.</p>
<p>4 І мусить покласти він свою руку на голову жертви всеспалення, щоб вона була прийнята заради його очищення від гріха.</p>
<p>5 І нехай заб’є бичка перед Господом, а Ааронові сини, священики, принесуть кров і покроплять нею з усіх боків вівтар, що біля входу до намету зібрання.</p>
<p>6 І нехай тоді здере з бичка шкуру й розрубає його на шматки.</p>
<p>7 Сини священика Аарона нехай розпалять вогонь і підкладають дрова.</p>
<p>8 І нехай тоді Ааронові сини, священики, покладуть шматки, голову й жир на дрова, що палають на вівтарі.</p>
<p>9 І тоді слід вимити нутрощі й гомілки в воді, і священик нехай спалить усе це на вівтарі. Це жертва всеспалення як дар, пахощі, приємні Господу.</p>
<p>10 Якщо його принесення для жертви всеспалення — з отари овець або кіз, то нехай принесе самця без вади.</p>
<p>11 І нехай заб’є його перед Господом з північного боку жертовника. І сини Ааронові, священики, покроплять його кров’ю вівтар з усіх боків.</p>
<p>12 Тушу треба розрубати на шматки, і священик покладе їх, голову й жир на дрова, що палають на вівтарі.</p>
<p>13 Нутрощі й гомілки нехай обмиє водою. Священик принесе все це і спалить на вівтарі. Це жертва всеспалення як дар, пахощі, приємні Господу.</p>
<p>14 Якщо хтось принесе в жертву всеспалення Господу якусь пташину, то нехай приносить горлицю або молодих голубів.</p>
<p>15 Священик мусить принести її на вівтар і, скрутивши шию, спалити на вівтарі, а кров мусить бути зціджена на стіну жертовника.</p>
<p>16 Тоді нехай він виріже під хвостом і разом з зобом кине біля жертовника зі східного боку, куди змітають попіл. * [( <em>хвостом і разом з зобом </em>Або «з потрухами і пір’ям». )]</p>
<p>17 І нехай священик розітне її, розтягнувши за крила, але не розділяючи навпіл. Тоді спалить її на вівтарі на дровах у вогні. Це жертва всеспалення як дар, пахощі, приємні Господу.</p>

<h4>Розділ 2</h4>
<p>1 Коли хтось приносить хлібну жертву Господу, то його жертва мусить бути з добірного борошна. Нехай наллє в неї оливи й додасть ладану.</p>
<p>2 І нехай принесе тоді це Аароновим синам, священикам. І візьме священик звідти повну пригорщу того добірного борошна з оливою і з усіма пахощами, і спалить його на вівтарі як хлібну жертву, як дар, пахощі, приємні Господу.</p>
<p>3 Залишки хлібної жертви нехай будуть Ааронові та його синам як найсвященніша частина із пожертв Господу.</p>
<p>4 Коли приносиш жертву хлібну, випечену в печі, то опрісноки мусять бути з найкращого борошна: опрісноки змішуються з оливою, а прісні коржі змащуються оливою.</p>
<p>5 Якщо приносиш жертву, і це хлібне приношення буде смажене на пательні, то воно мусить бути з найкращого борошна, змішаного з оливою і без закваски.</p>
<p>6 Розламай його на шматки й полий оливою. Це хлібна жертва.</p>
<p>7 Якщо пожертва твоя — це хлібне приношення, випечене на пательні, то воно мусить бути випечене з найкращого борошна з оливою.</p>
<p>8 Коли приносиш Господу таким чином приготовлені хлібні жертви, то запропонуй їх священику, а той принесе їх на вівтар.</p>
<p>9 Тоді священик візьме належну міру і спалить на вівтарі як хлібну жертву, як дар, пахощі, приємні Господу.</p>
<p>10 Залишки хлібної жертви нехай будуть Ааронові та його синам як велика святиня із жертв Господніх.</p>
<p>11 І не принось Господу ніякої заквашеної хлібної жертви, бо ні квасного, ні меду не можна спалювати в дар Господу.</p>
<p>12 Можеш приносити їх Господу як жертву від першого врожаю, та не слід приносити їх на вівтар як приємні пахощі.</p>
<p>13 Будь-яку хлібну жертву мусиш посолити. Не нехтуй в своїх хлібних жертвах сіллю твоєї Угоди з Богом. З кожною своєю жертвою принось сіль.</p>
<p>14 Якщо приносиш хлібну жертву Господу з першого врожаю, то принось розтовчені колоски, підсмажені на вогні як хлібну жертву з першого врожаю.</p>
<p>15 Полий це оливою і додай ладану. Це — хлібна жертва.</p>
<p>16 Священик мусить спалити розтовчене зерно з оливою та всім ладаном. Це дар Господу.</p>

<h4>Розділ 3</h4>
<p>1 Якщо чоловік приносить Господу мирну жертву, то нехай це буде бичок, чи корова зі стада, але ця тварина повинна бути без вади.</p>
<p>2 І хай покладе руку на голову своєї жертви й заб’є її біля входу до намету зібрання. І Ааронові сини, священики, мусять покропити кров’ю вівтар з усіх боків.</p>
<p>3 Тоді нехай принесе з мирної жертви як дар Господу жир, що вкриває нутрощі, і жир, що навколо нутрощів,</p>
<p>4 і обидві нирки й жир, що навколо них, нижче м’язів спини, а також кращу частину печінки. Він мусить видалити її разом із нирками.</p>
<p>5 І спалять це Ааронові сини на вівтарі разом із жертвою всеспалення, що на дровах у вогні. Це дар, пахощі, приємні Господу.</p>
<p>6 Якщо він приносить мирну жертву Господу зі своєї отари, то мусить принести в жертву самця або самицю без вади.</p>
<p>7 Якщо з овець він приносить жертву свою, то нехай поставить її перед Господом.</p>
<p>8 І мусить покласти руку на голову своєї жертви й заколоти її біля входу до намету зібрання. І Ааронові сини мусять покропити кров’ю вівтар з усіх боків.</p>
<p>9 Потім хай принесе весь жир з мирної жертви як дар Господу. Це той жир, що відрізається від хребта, і той, що вкриває нутрощі і жир, що навколо них,</p>
<p>10 обидві нирки й жир, що навколо них і нижче м’язів спини, і кращу частину печінки. Він мусить видалити її разом із нирками.</p>
<p>11 І спалить це священик на вівтарі як поживу, як їстівну жертву, як дар Господу.</p>
<p>12 Якщо він приносить у жертву козла, то мусить поставити його перед Господом.</p>
<p>13 Тоді нехай покладе руку йому на голову й заколе його перед входом до намету зібрання, а Ааронові сини мусять покропити кров’ю вівтар з усіх боків.</p>
<p>14 І мусить він принести з нього жертву всеспалення Господу — жир, що вкриває нутрощі, і весь жир, що навколо них,</p>
<p>15 обидві нирки й жир, що навколо них і нижче м’язів спини, і кращу частину печінки. І мусить він видалити її разом з нирками.</p>
<p>16 І спалить це священик на вівтарі як поживу, як жертву всеспалення — приємні пахощі. Весь жир належить Господу.</p>
<p>17 Це настанова на віки вічні для ваших поколінь і всіх ваших осель: „Не їжте ніякого лою, ані якої крові”».</p>

<h4>Розділ 4</h4>
<p>1 І мовив Господь Мойсею:</p>
<p>2 «Скажи дітям Ізраїлю: „Якщо хтось згрішить ненавмисне і вчинить щось, що суперечить якійсь із заповідей Господніх, те, чого не слід робити, то ось як слід поступати;</p>
<p>3 якщо помазаний священик згрішить, та провина ляже на народ, він мусить принести в жертву Всевишньому за вчинений гріх, бичка без вади з череди, як жертву очищення.</p>
<p>4 Він повинен привести бичка до входу до намету зібрання перед Господом, покласти руку худобі на голову й забити його перед Господом.</p>
<p>5 І мусить тоді помазаний священик взяти трохи крові бичка й занести до намету зібрання.</p>
<p>6 Тоді священик вмочить пальця в кров і покропить кров’ю сім разів перед Господом, перед запоною Святеє Святих.</p>
<p>7 Тоді священик трохи змастить кров’ю роги вівтаря для запашного куріння, що в наметі зібрання перед Господом. І виллє решту крові бичка до підніжжя жертовника для жертви всеспалення біля входу до намету зібрання.</p>
<p>8 Він мусить відділити жир бичка, приведеного як жертву за гріх, жир, що вкриває нутрощі, й жир, що навколо них,</p>
<p>9 обидві нирки й жир, що навколо них і нижче м’язів спини, і кращу частину печінки. Він мусить видалити її разом з нирками,</p>
<p>10 так само, як видаляє з бичка, приведеного як мирну жертву. І спалить тоді священик це на вівтарі для жертви всеспалення. * [( <em>як видаляє… жертву </em>Див.: <a href='/ukr_umts/3/3/1-5'>Лев. 3:1-5</a>. )]</p>
<p>11 А шкуру бичка, все його м’ясо разом з головою, ногами, нутрощами й нечистотами —</p>
<p>12 все, що залишилося від бичка, нехай винесе на купу попелу за табір, у чисне місце, і спалить у вогні на дровах. Його слід спалити на попелищі.</p>
<p>13 Якщо вся громада Ізраїлю ненавмисне згрішить і не збагне, що тим порушила одну з заповідей Господніх, то будуть вони винні.</p>
<p>14 І коли про той скоєний гріх стане відомо, то всією громадою мусять вони принести в жертву за гріх бичка з череди. Нехай приведуть його до намету зібрання.</p>
<p>15 І покладуть старійшини громади руки на голову бичка перед Господом, і заб’ють його перед Господом.</p>
<p>16 Тоді помазаний священик внесе трохи крові бичка до намету зібрання.</p>
<p>17 І вмочить священик пальця в кров і покропить сім разів перед Господом перед запоною.</p>
<p>18 Тоді священик трохи змастить роги жертовника кров’ю. А решту нехай виллє до підніжжя жертовника для жертви всеспалення біля входу до намету зібрання.</p>
<p>19 Тоді він відділить увесь жир із нього й спалить на вівтарі.</p>
<p>20 І вчинить він із бичком так само, як із бичком жертви очищення, так мусить він зробити з ним. Так очистить священик дітей ізраїльських, і буде їм прощення.</p>
<p>21 І винесе він бичка за табір, і спалить його, як спалив першого бичка. Це — жертва очищення громади.</p>
<p>22 Коли правитель згрішить і вчинить щось ненавмисне всупереч заповідям Господа Бога свого, і буде винний,</p>
<p>23 або коли усвідомить свій гріх, що вчинив, то нехай принесе в жертву козла без вади.</p>
<p>24 Тоді нехай покладе руку козлові на голову й заб’є його на тому місці, де жертви всеспалення забивають перед Господом. Це жертва очищення.</p>
<p>25 Тоді священик візьме трохи крові жертви очищення собі на палець, і змастить роги жертовника для жертви всеспалення. А решту крові виллє до підніжжя жертовника для жертви всеспалення.</p>
<p>26 І весь його жир священик мусить спалити на вівтарі так само, як жир від мирної жертви. І так очистить його священик від гріха, і його буде прощено.</p>
<p>27 Якщо хтось із громади ненавмисне згрішить і вчинить щось усупереч заповідям Господнім, і буде винний,</p>
<p>28 і якщо усвідомить свій гріх, то нехай принесе в жертву козу без вади за гріх, що вчинив.</p>
<p>29 Тоді нехай покладе руку на голову жертви очищення й заб’є її на місці для жертви всеспалення.</p>
<p>30 Священик тоді візьме трохи її крові на палець, і помастить роги жертовника для жертви всеспалення, а решту її крові виллє до підніжжя жертовника.</p>
<p>31 Хай він відділить увесь жир так само, як із мирної жертви. І спалить його священик на вівтарі як пахощі, приємні Господу. І так священик очистить того чоловіка, і його буде прощено.</p>
<p>32 Якщо ж той чоловік принесе в жертву очищення ягня, то нехай то буде овечка без вади.</p>
<p>33 Тоді хай він покладе руку на голову жертви очищення і заб’є її у жертву очищення на місці, де він забиває жертви всеспалення.</p>
<p>34 Священик тоді візьме трохи крові жертви очищення на палець і помастить роги жертовника для жертви всеспалення, а решту крові виллє до підніжжя жертовника.</p>
<p>35 Тоді нехай вийме весь жир так само, як із мирної жертви ягня, і спалить його на вівтарі разом з дарами Господу. І так священик очистить чоловіка від гріха, що той вчинив, і його буде прощено.</p>

<h4>Розділ 5</h4>
<p>1 Якщо людина скоїла гріх: почула або побачила щось, але привселюдно не засвідчила про це, то мусить понести покарання за свій гріх.</p>
<p>2 Або він торкнеться чогось нечистого, чи то трупа нечистого звіра, або трупа нечистої худоби, чи трупа нечистого плазуна, не знаючи про це, то він все ж нечистий і винний у гріху.</p>
<p>3 Або коли хтось торкнеться людських нечистот, чи будь-яких нечистот, що оскверняють людину, не знаючи про це, а згодом дізнається, то він винний.</p>
<p>4 Або коли хтось нерозсудливо заприсягнеться в будь-чому доброму чи лихому, в чому людина може присягнутися, й забуде, а згодом усвідомить, то він винен у цьому. * [( <em>усвідомить </em>Або «пригадає». )]</p>
<p>5 Якщо він винний у чомусь такому, то мусить сповідатися, в чому згрішив.</p>
<p>6 І нехай принесе Господу відплату за гріх, що вчинив, самицю з отари, вівцю чи козу, як жертву очищення. І так священик очистить того чоловіка від його гріха.</p>
<p>7 Якщо ж чоловік той не в змозі принести вівцю, то він мусить принести Господу двох горлиць або двох молодих голубів у жертву за гріх, що скоїв. Одного — в жертву очищення, а другого — в жертву всеспалення.</p>
<p>8 Він мусить принести їх до священика, і той спочатку принесе одне в жертву очищення. Він зламає йому шию коло голови, але не відірве її.</p>
<p>9 Тоді покропить він трохи крові жертви очищення на стінку жертовника, а решту крові відцідить до підніжжя жертовника. Це жертва очищення.</p>
<p>10 Другого він має спалити як в жертву всеспалення за правилами. І так священик очистить того чоловіка від його гріха, що він скоїв, і його буде прощено.</p>
<p>11 Якщо ж чоловік не в змозі принести дві горлиці чи двох молодих голубів, то мусить принести в жертву вісім чашок добірного борошна в жертву очищення. Нехай не ллє в нього оливи й не кладе ладану, бо це — жертва очищення. * [( <em>вісім чашок </em>Приблизно 2,2 л. )]</p>
<p>12 Нехай він принесе борошно до священика, і священик візьме з нього повну пригорщу для належної міри і спалить її на вівтарі разом із дарами Господу. Це — жертва очищення.</p>
<p>13 І так священик очистить того чоловіка від скоєного гріха. І Господь простить його. Решта ж залишиться священикові, як хлібна жертва”».</p>
<p>14 Тоді Господь мовив Мойсею:</p>
<p>15 «Коли людина завинить, ненавмисне згрішивши проти святинь Господніх, то вона мусить принести Господу за провину свою барана без вади з отари по ціні в срібних шекелях (мірою священного шекеля) в жертву за провину.</p>
<p>16 І мусить він відшкодувати за провину, що вчинив проти святині, й додати ще одну п’яту частину до цього, віддавши це священикові, а священик очистить його жертвою барана, як жертву спокути, і буде того чоловіка прощено.</p>
<p>17 Коли людина згрішить і вчинить щось усупереч заповідям Господнім, не знаючи про те, то вона винна й несе відповідальність.</p>
<p>18 Нехай тоді принесе священику барана без вади в добру ціну з отари, як жертву спокути. Тоді священик очистить його й відпустить гріх, скоєний через необізнаність, і людину буде прощено.</p>
<p>19 Це жертва спокути. Чоловік завинив перед Господом».</p>

<h4>Розділ 6</h4>
<p>1 І мовив Господь Мойсею:</p>
<p>2 «Коли чоловік згрішить і завинить перед Господом, збрехавши своєму сусідові про те, що той доручив йому стерегти, чи про заклад якийсь, чи про крадіжку, або обдурить свого ближнього,</p>
<p>3 або знайде щось загублене й скаже про те неправду або присягнеться неправдиво про те, що хтось зробив, і тим згрішить,</p>
<p>4 коли той чоловік згрішить, так само стане винний, він мусить повернути те, що вкрав, чи здобув обманом, чи те, що йому доручили стерегти, чи щось знайдене ним,</p>
<p>5 Якщо він присягався в чомусь неправдиво, то мусить віддати сповна, та ще додавши п’яту частину до того. Він мусить сплатити тому, кому та річ належить, в день, коли принесе жертву спокути.</p>
<p>6 І мусить він принести священику як жертву спокути барана без вади з отари за добру ціну, і це буде жертвою спокути.</p>
<p>7 І священик очистить його перед Господом, і буде його прощено за все, що він вчинив і за що став винним».</p>
<p>8 І мовив Господь Мойсею:</p>
<p>9 «Накажи Ааронові та його синам таке: „Ось закон для жертви всеспалення: жертва всеспалення мусить залишатися на вогнищі жертовника цілу ніч аж до ранку, і вогонь на вівтарі мусить горіти.</p>
<p>10 І нехай священик убереться в лляне вбрання, як у спіднє до тіла, так і верхнє, тоді збере попіл, що залишився від вогню на вівтарі, й покладе його поруч із жертовником.</p>
<p>11 І роздягнувшись, нехай перевдягнеться й винесе попіл поза табір, на чисте місце.</p>
<p>12 А вогонь на вівтарі нехай горить. Він не повинен погаснути. Священик мусить розпалювати дрова в ньому щоранку, класти жертву всеспалення на нього і спалювати на ньому жир мирних жертв.</p>
<p>13 Вогонь повинен постійно горіти на вівтарі й не згасати.</p>
<p>14 Ось закон для хлібної жертви. Ааронові сини мусять приносити її Господу перед жертовником.</p>
<p>15 Нехай він візьме з неї повну пригорщу найкращого борошна, оливи хлібної жертви з усім ладаном хлібної жертви. І священик мусить спалити це на вівтарі, це — належна міра Господу.</p>
<p>16 Решту з’їсть Аарон зі своїми синами. І мусять вони з’їсти його прісним у Святому місці на подвір’ї намету зібрання.</p>
<p>17 Цей хліб не можна пекти з закваскою. Я віддав їм це як їхню частку від дарів Мені. Це найсвятіше, як і жертва очищення і жертва за провину.</p>
<p>18 І всі Ааронові нащадки чоловічої статі можуть їсти її як частку дарів Господу. І це на всі ваші покоління. І все, що торкнеться цих жертв, освятиться”».</p>
<p>19 І мовив Господь Мойсею:</p>
<p>20 «Ось жертва, яку Аарон та його сини мусять принести Господу в день Ааронового помазання. Вісім чашок найкращого борошна, як для звичайної хлібної жертви, — половина для ранку й половина для вечора. * [( <em>Вісім чашок </em>Приблизно 2,2 л. )]</p>
<p>21 Борошно слід добре змішати з оливою і спекти на пательні. Це печиво ти розламаєш на шматки й принесеш як хлібну жертву, як пахощі, приємні Господу.</p>
<p>22 Священик, помазаний на його місце з нащадків його, мусить зробити так само. І це Господня частка на віки вічні. Її слід спалити повністю.</p>
<p>23 І будь-яка хлібна жертва священика мусить бути повністю спалена. Її не можна їсти».</p>
<p>24 І мовив Господь Мойсею:</p>
<p>25 «Скажи Ааронові та його синам: „Ось закон для жертви очищення. Жертву очищення слід забити перед Господом на тому ж місці, що й жертву всеспалення. І це найсвятіше.</p>
<p>26 Їсти її мусить священик, що приносить жертву очищення. І їсти її слід у Святому місці, на подвір’ї намету зібрання.</p>
<p>27 І кожен, хто торкнеться м’яса її, освятиться. А якщо її кров бризне на вбрання, то забризкане слід випрати в Святому місці.</p>
<p>28 Глиняний посуд, у якому варилося м’ясо, слід розбити. Якщо ж варилося в мідному казані, то його слід вичистити й омити водою.</p>
<p>29 І кожен чоловік із роду священика може їсти його. Це — найсвятіше.</p>
<p>30 Будь-яку жертву очищення, від якої до намету зібрання вноситься кров для очищення у Святому місці, не можна їсти. Її слід спалити у вогні.</p>

<h4>Розділ 7</h4>
<p>1 Ось закон про жертву відшкодування. Це — найсвятіше.</p>
<p>2 Жертва відшкодування мусить бути забита на місці, де забивається жертва всеспалення. Її кров’ю слід покропити вівтар з усіх боків.</p>
<p>3 Увесь жир слід принести в жертву: жир, що нижче м’язів спини, що вкриває нутрощі,</p>
<p>4 обидві нирки й жир, що на них, а також кращу частину печінки, що мусить бути видалена разом із нирками.</p>
<p>5 Священик мусить спалити це на вівтарі, як дар Господу. Це — жертва відшкодування.</p>
<p>6 Кожен чоловік із родини священика може їсти її. І їсти її слід у Святому місці. Це — найсвятіше.</p>
<p>7 Жертва відшкодування за провину така ж, як і жертва очищення, і закон для них один. І належатиме вона священику, який очищає з її допомогою.</p>
<p>8 Коли священик приносить чиюсь жертву всеспалення, то шкура тієї жертви належатиме йому.</p>
<p>9 І кожна хлібна жертва, що випечена в печі, і все, зготоване в глечику чи на сковороді, належатиме священику, який приносить це.</p>
<p>10 Та будь-яка хлібна жертва, змішана з оливою або суха належатиме всім Аароновим синам порівну.</p>
<p>11 Ось закон про мирну жертву, що приноситься Господу.</p>
<p>12 Якщо людина приносить її в знак подяки, то з жертвою подяки вона мусить принести опрісноки, замішані на оливі, прісні коржі, политі оливою, та хлібці з найкращого борошна, добре змішані з оливою.</p>
<p>13 Цю жертву належить приносити разом із заквашеним хлібом на додачу до мирної жертви подяки.</p>
<p>14 І принесе людина щось одне з кожної жертви в дар Господу. І це належатиме священику, який покропить кров мирної жертви.</p>
<p>15 М’ясо мирної жертви подяки мусить бути з’їдене того ж дня, коли приноситься жертва. Ніщо не повинно лишатися до ранку.</p>
<p>16 Якщо хтось приносить жертву обітниці чи жертву доброї волі, то її слід з’їсти в день приношення, а що залишиться, можна й наступного дня.</p>
<p>17 Залишки м’яса жертви слід спалити у вогні на третій день.</p>
<p>18 Якщо хтось їстиме м’ясо мирної жертви на третій день, то вона не буде визнана. Вона не зарахується тому, хто її приносить. Це огидно. Того, хто їстиме її, буде покарано за його гріх.</p>
<p>19 М’яса, що торкнеться чогось нечистого, їсти не можна. Воно мусить бути спалене у вогні. Щодо іншого м’яса, то кожен чистий може його їсти.</p>
<p>20 Та якщо хтось нечистий їстиме м’ясо мирної жертви, що приносить Господові, той мусить бути вилучений з-поміж свого народу.</p>
<p>21 Коли хтось торкнеться чогось нечистого, чи то скверни людської, чи нечистої тварини, чи огидної ненависної істоти, і їстиме м’ясо Господньої мирної жертви, то він повинен бути вилучений з-поміж свого народу”».</p>
<p>22 Господь мовив Мойсею:</p>
<p>23 «Скажи синам Ізраїлю: „Не смійте їсти жир ні з бичка, ні з вівці, ні з кози.</p>
<p>24 Лой падлої чи задертої звіром тварини, можна використовувати для будь-чого, але не їсти.</p>
<p>25 Якщо хтось їстиме жир з тварини, принесеної в дар Господу, того буде вилучено з-поміж його народу.</p>
<p>26 Не споживайте ніякої крові ні птаха, ні тварини в жодній з ваших осель.</p>
<p>27 Кожного, хто споживатиме кров, буде вилучено з-поміж його народу”».</p>
<p>28 І мовив Господь Мойсею:</p>
<p>29 «Скажи дітям Ізраїлю: „Хто приносить мирну жертву Господу, той частину мирної жертви мусить принести Господу як особливу жертву.</p>
<p>30 Він повинен власноручно принести дар Господу. Він мусить віддати жир разом із грудиною. І підняти грудину перед Господом як жертву колихання.</p>
<p>31 Священик мусить спалити жир на вівтарі, а грудина належатиме Ааронові та його синам.</p>
<p>32 Праве стегно від мирної жертви віддавайте священикові в дар.</p>
<p>33 Праве стегно від мирної жертви належатиме тому священикові, який приносить у жертву кров і жир від мирної жертви, то його частка. * [( <em>священикові </em>Буквально «йому, синові Аарона». )]</p>
<p>34 Бо Я взяв у дітей Ізраїля грудину жертви колихання і стегно приношення з мирної жертви й віддав їх священику Аарону та його синам як їхню вічну частку на всі часи від дітей Ізраїля”.</p>
<p>35 Це частка Аарона та його синів від дарів Господу з дня їхнього помазання та служіння Господу священиками.</p>
<p>36 І Господь наказав віддати їм це як вічну частку від дітей Ізраїля в день помазання їхнього на віки вічні, на всі покоління.</p>
<p>37 Оце закони для жертви всеспалення, хлібної жертви, жертви очищення, жертви відшкодування, жертви освячення на священство й мирної жертви,</p>
<p>38 які Господь заповідав Мойсею на горі Синай, коли Він наказав дітям Ізраїля принести їхні жертви Господу в Синайській пустелі».</p>

<h4>Розділ 8</h4>
<p>1 І мовив Господь Мойсею:</p>
<p>2 «Візьми Аарона та його синів, вбрання, оливу для помазання, бичка для жертви очищення, двох баранів і кошик опрісноків.</p>
<p>3 Збери тоді всю громаду біля входу до намету зібрання».</p>
<p>4 Мойсей зробив так, як Господь звелів йому. Громада зібралася біля входу до намету зібрання.</p>
<p>5 І мовив тоді Мойсей до народу: «Ось що Господь наказав зробити».</p>
<p>6 І вивів Мойсей Аарона та його синів і омив їх водою.</p>
<p>7 І вдягнув він його в хітон і підперезав паском. Тоді вдягнув його в рясу й ефод і підперезав прикрашеним паском, яким прив’язав до нього ефод.</p>
<p>8 Тоді надів на нього нагрудник і вклав у нього урим і туммим. * [( <em>нагрудник </em>Обрядова одежа, яка покривала грудну частину вбрання. )]</p>
<p>9 Тоді поклав йому на голову тюрбан і спереду на нього почепив золоту смужку — святий вінець, як Господь наказав Мойсею.</p>
<p>10 Тоді Мойсей узяв оливу для помазання й помазав святий намет і все, що було в ньому, таким чином освятивши їх.</p>
<p>11 Мойсей покропив нею вівтар сім разів. Він покропив вівтар, усе приладдя до нього, умивальник і підставку до нього, щоб освятити їх.</p>
<p>12 Тоді Мойсей вилив трохи оливи для помазання Ааронові на голову, помазавши його, щоб освятити.</p>
<p>13 Потім Мойсей вивів Ааронових синів і вдягнув їх у хітони, підперезав пасками і надів на них тюрбани, як Господь наказав Мойсею.</p>
<p>14 Тоді Мойсей привів бичка в жертву очищення. Аарон і його сини поклали руки на голову бичка для жертви очищення,</p>
<p>15 і його було забито. Мойсей узяв трохи крові бичка і помастив ріжки вівтаря пальцем з усіх боків. Так він очистив вівтар. І вилив тоді кров до підніжжя вівтаря. Так він освятив вівтар для спокути на ньому.</p>
<p>16 Тоді Мойсей взяв увесь жир, що вкривав нутрощі, сальник на печінці, обидві нирки й жир, що на них, і спалив їх на вівтарі.</p>
<p>17 І спалив він тушку бичка, його шкуру й нечистоти поза табором, як і наказував Господь Мойсею.</p>
<p>18 Тоді Мойсей привів барана для жертви всеспалення, і Аарон з синами поклали руки баранові на голову.</p>
<p>19 І зарізав його Мойсей, і покропив кров’ю вівтар з усіх боків.</p>
<p>20 Тоді він розрізав барана на шматки і спалив на вівтарі голову, шматки тушки й жир,</p>
<p>21 а нутрощі й гомілки облив водою. І спалив усього барана на вівтарі. То була жертва всеспалення — приємні пахощі, дар Господу, як Господь і наказував Мойсею.</p>
<p>22 Тоді він привів другого барана, барана посвячення. І поклали Аарон та його сини руки на голову барана.</p>
<p>23 І зарізав його Мойсей, і взявши трохи його крові, змастив мочку правого вуха Аарона, великого пальця його правиці й великого пальця на правій нозі.</p>
<p>24 Тоді Мойсей вивів Ааронових синів і змастив кров’ю мочки їхніх правих вух, великі пальці їхніх правиць і великі пальці на правій нозі кожного. Потім Мойсей покропив вівтар кров’ю з усіх боків.</p>
<p>25 Тоді Мойсей узяв баранячий жир, жир хвоста, сальник на печінці, обидві нирки й жир навколо них і праве стегно.</p>
<p>26 З кошика з опрісноками, що стояв перед Господом, він узяв один з хлібів, одне тістечко з оливою і один корж. І поклав він усе це на жир і на праве стегно.</p>
<p>27 Він дав усе це Аарону та його синам, щоб ті принесли це як жертву колихання Господу.</p>
<p>28 Тоді Мойсей узяв усе це з їхніх рук і спалив на вівтарі з жертвою всеспалення. Це була жертва посвячення, приємні пахощі, дар Господу.</p>
<p>29 Потім Мойсей узяв грудину, підняв її, як жертву колихання перед Господом. Це була Мойсеєва частка від барана посвячення, як Господь і звелів був Мойсеєві.</p>
<p>30 Тоді Мойсей узяв трохи оливи помазання й трохи крові на вівтарі й покропив Аарона, його вбрання, його синів і їхнє вбрання, й тим самим освятив їх.</p>
<p>31 І мовив Мойсей до Аарона та його синів: «Зваріть м’ясо біля входу до намету зібрання і з’їжте його там з хлібом, що в кошику для помазання, як я наказав. Аарон і його сини мусять це з’їсти.</p>
<p>32 Залишки м’яса і хліба мусите спалити.</p>
<p>33 Не відходьте від входу до намету зібрання протягом семи днів, доки не скінчиться час вашого посвячення, бо сім днів мусить тривати ваше посвячення.</p>
<p>34 Господь звелів робити так, як було зроблено сьогодні для вашого очищення.</p>
<p>35 Ви мусите сім днів і ночей залишатися біля входу до намету зібрання і мусите пильнувати Господній наказ, щоб не вмерти, бо так було наказано мені».</p>
<p>36 Отже, Аарон і його сини зробили все, що Господь звелів через Мойсея.</p>

<h4>Розділ 9</h4>
<p>1 На восьмий день Мойсей покликав Аарона та його синів і старійшин Ізраїлю.</p>
<p>2 Він сказав Ааронові: «Візьми бичка зі стада для жертви очищення й барана для жертви всеспалення, обох без вад, і принеси їх у жертву Господу.</p>
<p>3 І скажи дітям Ізраїлю: „Візьміть козла для жертви очищення, однолітніх теля та ягня без вад для жертви всеспалення,</p>
<p>4 вола й барана для мирної жертви, щоб пожертвувати перед Господом, а також хлібну жертву, змішану з оливою. Бо сьогодні Господь явиться вам”».</p>
<p>5 Отже, вони принесли те, що Мойсей наказав, до намету зібрання. Уся громада прийшла й стала перед Господом.</p>
<p>6 І сказав Мойсей: «Ось що Господь наказав вам зробити, щоб слава Господня явилася вам».</p>
<p>7 Тоді Мойсей сказав Аарону: «Підійди до жертовника й принеси жертву очищення й жертву всеспалення, очисть себе й народ, і принеси жертву від народу й очисть його, як звелів Господь».</p>
<p>8 І Аарон підійшов до жертовника й забив теля, призначене, в жертву його очищення.</p>
<p>9 Тоді Ааронові сини піднесли йому кров, і він умочив свого пальця й трохи помастив роги жертовника й вилив решту до підніжжя жертовника.</p>
<p>10 І спалив тоді Аарон на вівтарі і жир, і нирки, й кращий шматок печінки від жертви очищення, як Господь і звелів Мойсею.</p>
<p>11 Він спалив м’ясо і шкуру на вогні поза табором.</p>
<p>12 І зарізав він тоді жертву всеспалення. Ааронові сини подали йому кров, і він покропив вівтар з усіх боків кров’ю.</p>
<p>13 І принесли вони йому шматки жертви всеспалення разом з головою. І спалив він усе це на вівтарі.</p>
<p>14 Тоді він облив нутрощі й гомілки й спалив їх разом із жертвою всеспалення на вівтарі.</p>
<p>15 Потім він приніс жертву від народу: він узяв козла для жертви очищення народу, зарізав його й приніс у жертву очищення, як і першого.</p>
<p>16 І приніс він жертву всеспалення і здійснив її відповідно до закону.</p>
<p>17 Тоді він приніс хлібну жертву і взяв звідти повну пригорщу й спалив на вівтарі на додаток до ранкової жертви всеспалення.</p>
<p>18 Потім він забив вола й барана мирної жертви для народу. І принесли Ааронові сини йому кров, і покропив він нею вівтар з усіх боків.</p>
<p>19 Ааронові сини принесли йому також і жир з вола та барана — товстий хвіст, жир, що вкриває нутрощі, нирки, а також кращий шматок печінки.</p>
<p>20 Поклали вони жир на грудину, і він спалив увесь жир на вівтарі.</p>
<p>21 Аарон приніс грудину й праве стегно як жертву колихання перед Господом, як і звелів Мойсей.</p>
<p>22 Тоді Аарон підняв руки до народу й благословив його. І після принесення жертви очищення, жертви всеспалення й мирної жертви він зійшов униз.</p>
<p>23 І увійшли Мойсей з Аароном до намету зібрання. І вийшовши, вони благословили народ. Тоді явилася всьому народу слава Господня.</p>
<p>24 І вийшов вогонь від Господа, і спалив жертву всеспалення й жир на вівтарі. І весь народ бачив і кричав, і всі попадали долілиць.</p>

<h4>Розділ 10</h4>
<p>1 Ааронові сини Надав і Авігу взяли кожен свою кадильницю, поклавши в неї вогню й запашного куріння на нього. І принесли вони перед Господом вогонь, та не праведний, не той, що Господь наказав їм використовувати.</p>
<p>2 І зійшов вогонь від Господа, і спалив їх, і померли вони перед Господом.</p>
<p>3 Мойсей тоді сказав Аарону: «Це те, що Господь мав на увазі, коли сказав: „Ті, хто наближається до Мене, мусять поважати Мене й славити перед усім народом”». Аарон мовчав.</p>
<p>4 Мойсей покликав Мишаела й Ельзафана, сина Уззіела, Ааронового дядька. Він їм сказав: «Ідіть-но й винесіть тіла ваших родичів за табір, геть від Святого місця».</p>
<p>5 То пішли вони й винесли тіла їхні в хітонах геть з табору, як сказав Мойсей.</p>
<p>6 І мовив тоді Мойсей до Аарона та до його синів Елеазара та Ітамара: «Голови не оголяйте й одягу не рвіть, не показуйте суму, щоб вам не померти, та не навести Його гнів на свою громаду. Але ваші рідні, всі люди Ізраїлю можуть плакати за спаленими, кого Господь спалив.</p>
<p>7 За поріг намету зібрання не виходьте, бо помрете через те, що на вас олива помазання Господнього». Тож і зробили вони так, як Мойсей сказав.</p>
<p>8 Тоді Господь сказав Аарону:</p>
<p>9 «Ні ти, ні сини твої не повинні пити вина, ані пива, коли заходите до намету зібрання, щоб не померти. Це закон на віки вічні й на всі ваші покоління.</p>
<p>10 Бо ви мусите чітко відрізняти священне від несвященного, чисте від нечистого.</p>
<p>11 Ви мусите навчати дітей Ізраїлю всіх законів, що Господь їм дав через Мойсея».</p>
<p>12 І мовив Мойсей Аарону та синам його, що залишилися, Елеазару й Ітамару: «Візьміть хлібну жертву, що лишилася від дарів Господу, і їжте її прісною перед жертовником, бо це найсвятіше.</p>
<p>13 Ви мусите їсти її в Святому місці, оскільки це ваша частка і частка синів ваших від дарів Господу. Бо мені так наказано.</p>
<p>14 Ти й сини твої, і дочки, їжте також грудину жертви колихання й стегно особливого приношення в чистому місці. Бо їх дано тобі як твою частку й частку синів твоїх від мирної жертви синів Ізраїлю.</p>
<p>15 Стегно приношення і грудину жертви колихання вони мусять приносити як жертву колихання перед Господом, разом із жертвами лою. І буде це часткою для тебе й для дітей твоїх на віки вічні, як звелів Господь».</p>
<p>16 І став Мойсей шукати козла жертви очищення та його вже було спалено. І розгнівався він на Елеазара й Ітамара, Ааронових синів, що залишилися. Він сказав:</p>
<p>17 «Чому ви не їли жертви очищення у Святому місці? Це ж найсвятіше! Господь дав її вам, щоб відвести провину від громади, очистити її перед Господом.</p>
<p>18 І кров того козла не була внесена до Святого місця. Ви могли б це з’їсти в Святому місці, як я звелів».</p>
<p>19 Тоді Аарон сказав Мойсею: «Послухай, сьогодні вони принесли свою жертву очищення й жертву всеспалення перед Господом, а зі мною таке сталося. Якби я з’їв жертву очищення сьогодні, чи бажано б це було Господу?»</p>
<p>20 Почувши таке, Мойсей погодився.</p>

<h4>Розділ 11</h4>
<p>1 Господь сказав Мойсею та Аарону:</p>
<p>2 «Скажіть дітям Ізраїлю: „Ось ті тварини, яких можна їсти, з усіх тварин на землі.</p>
<p>3 Ви можете їсти будь-яку тварину, що має роздвоєні копита і жує жуйку.</p>
<p>4 Проте ви не повинні їсти жодного з тих, що лише жує жуйку або має роздвоєні копита: верблюда, оскільки хоч він і жує жуйку, але не має роздвоєних копит — він нечистий для вас.</p>
<p>5 Тушканчика, оскільки хоч він і жує жуйку, та не має роздвоєних копит — він нечистий для вас.</p>
<p>6 Зайця, оскільки хоч він і жує жуйку, та не має роздвоєних копит — він нечистий для вас.</p>
<p>7 Свиню, оскільки хоч у неї й роздвоєні копита, але вона не жує жуйку — вона нечиста для вас.</p>
<p>8 Не їжте їхнього м’яса й не торкайтеся їхнього падла. Вони нечисті для вас.</p>
<p>9 З усього того, що в воді, чи то в морях, чи в річках, можете їсти все, що має плавці й луску.</p>
<p>10 Але все, що в морях чи в річках, що не має плавців і луски, з усього, що плаває в воді, чи з якихось інших істот водяних — це огидне для вас.</p>
<p>11 Вони мусить бути огидними для вас. Не їжте їхнього м’яса й цурайтеся їхнього падла.</p>
<p>12 Будь-яка істота в воді, що не має плавців і луски, то огида для вас.</p>
<p>13 Ось яких птахів цурайтесь і не їжте, бо то огида для вас: орла, стерв’ятника, грифа,</p>
<p>14 шуліки, усіх різновидів сокола,</p>
<p>15 всіх різновидів ворона,</p>
<p>16 страуса, пугача, чайку, всіх різновидів яструба,</p>
<p>17 маленьку сову, баклана, велику сову,</p>
<p>18 білу сову, пустельну сову, ібіса,</p>
<p>19 лелеку, всіх різновидів чаплі, одуда й кажана.</p>
<p>20 Усі літаючі комахи, що повзають на чотирьох ногах, мусять бути огидою для вас. * [( <em>повзають </em>Або «ходять». )]</p>
<p>21 З усіх літаючих комах, що повзають на чотирьох ногах, ви можете їсти тих, що мають гомілки зверху на ногах, щоб стрибати по землі.</p>
<p>22 Ось кого з них їжте: різні види цвіркунів і цикад, всіляку сарану й різних коників.</p>
<p>23 Але всі інші літаючі комахи, що повзають на чотирьох ногах, мусять бути огидою для вас.</p>
<p>24 Ось від кого ви будете нечистими. І кожен, хто торкнеться їхнього падла, буде нечистим до вечора.</p>
<p>25 Кожен, хто взяв їхнє падло, мусить випрати своє вбрання й лишатися нечистим до вечора.</p>
<p>26 Будь-яка тварина, що має ратиці, але не роздвоєні або яка не ремигає, — нечиста для вас. І кожен, хто торкнеться її, буде нечистим.</p>
<p>27 Так само будь-яка тварина, що пересувається на м’яких лапах (із тих, що ходять на чотирьох), буде нечиста для вас. І кожен, хто торкнеться її падла, буде нечистим аж до вечора.</p>
<p>28 І кожен, хто підніме її падло, мусить випрати своє вбрання й лишатися нечистим аж до вечора. Вони нечисті для вас.</p>
<p>29 Тварини, що повзають по землі, — нечисті для вас: гекони, крокодили, ящірки й хамелеони.</p>
<p>31 Ці тварини нечисті для вас із-поміж повзучих. Кожен, хто торкнеться їхнього падла, буде нечистий аж до вечора.</p>
<p>32 І коли мертве тіло якоїсь із цих тварин впаде на щось, та річ стане нечистою, будь-що з дерева, одягу, шкіри, мішковини, що використовується для будь-яких цілей. Ту річ слід покласти в воду, і буде вона нечиста аж до вечора, а тоді стане чистою.</p>
<p>33 Якщо якась із нечистих істот упаде в глиняний посуд, в якому щось є, то він стане нечистим, і його слід розбити.</p>
<p>34 Якщо ж вода з того посуду потрапить на будь-яку їжу, то їжа та буде нечистою, і будь-який напій у ньому буде нечистий.</p>
<p>35 Усе, на що впаде щось із їхнього падла, буде нечистим: піч чи груба — їх слід розвалити. Вони нечисті для вас і будуть нечистими.</p>
<p>36 Лише джерело й криниця з водою лишатимуться чистими, хоча, якщо хтось торкнеться падлої або нечистої тварини, стане нечистим.</p>
<p>37 Якщо щось із їхнього падла впаде на насіння, призначене для сівби, то воно лишатиметься чистим.</p>
<p>38 Якщо ж зерно замочене в воді, і щось із їхнього падла впаде на нього, то зерно буде нечистим для вас.</p>
<p>39 Якщо здохне щось із вашої їстивної худоби, то кожен, хто торкнеться мертвого тіла, буде нечистий аж до вечора.</p>
<p>40 Хто з’їсть шматок падла, той мусить випрати своє вбрання й буде нечистим аж до вечора. Якщо хтось нестиме якесь падло, той мусить випрати своє вбрання й буде нечистим аж до вечора.</p>
<p>41 Все, що плазує по землі, — огидне. Не їжте його.</p>
<p>42 Все, що плазує по землі, чи то на череві, чи на чотирьох, чи на багатьох ногах, того не можна їсти, — то огидне.</p>
<p>43 Не поганьте себе нічим, що плазує. Не робіть себе нечистими, не ставайте через них нечистими. * [( <em>робіть себе нечистими </em>Або «не викликайте огиду». )]</p>
<p>44 Бо Я Господь, ваш Бог. Ставайте святими й будьте святими, бо Я Святий. Отже, не поганьте себе нічим, що плазує по землі.</p>
<p>45 Бо Я Господь, Який вивів вас із землі Єгипетської, щоб бути вашим Богом. То ж будьте святі, бо Я Святий”».</p>
<p>46 Ось такі закони про тварин, птахів, усіх істот, що плавають у воді, і все живе, що плазує по землі,</p>
<p>47 щоб відрізняти нечисте від чистого, тих тварин, що можна їсти, від тих, яких не можна їсти.</p>

<h4>Розділ 12</h4>
<p>1 І мовив Господь Мойсею:</p>
<p>2 «Скажи дітям Ізраїлю ось що. Якщо жінка зачне й народить хлопчика, то залишатиметься нечистою протягом сімох днів. Вона буде нечистою, як під час місячних.</p>
<p>3 Восьмого дня крайня плоть хлопчика мусить буди обрізаною.</p>
<p>4 І кров жінки має очищатися тридцять три дні, поки кров її очиститься. Вона не повинна торкатися нічого святого, ані входити до Святого місця, аж доки не скінчаться дні її очищення. * [( <em>очищатися </em>Тобто «бути чистим або прийнятним для поклоніння Богу». )]</p>
<p>5 Якщо ж вона народить дівчинку, то залишатиметься нечистою два тижні, як під час місячних, і шістдесят шість днів має чекати, доки кров її очиститься.</p>
<p>6 Як скінчаться дні очищення після народження чи то сина, чи то дочки, вона мусить принести священикові до входу в намет зібрання однолітнє ягня для жертви всеспалення й молодого голуба або горлицю для жертви очищення.</p>
<p>7 І тоді він принесе їх перед Господом і очистить її. І буде вона чиста від кровотечі. Це закон для жінки, яка народила хлопчика чи дівчинку.</p>
<p>8 Якщо ж вона не в змозі принести ягня, то нехай принесе дві горлиці або два молодих голуби: одного для жертви всеспалення, а другого — для жертви очищення. І очистить її священик, і буде вона чистою».</p>

<h4>Розділ 13</h4>
<p>1 І мовив Господь Мойсею та Аарону:</p>
<p>2 «Якщо в когось на тілі з’явиться болячка, чи висип, чи світлий прищ, що перетвориться на виразку, то його слід привести до священика Аарона або до одного з його синів-священиків.</p>
<p>3 Священик подивиться на болячку на його тілі і, якщо волосся на ній побіліло і сама болячка заглибилась у шкіру на тілі, тоді це короста. І оглянувши того чоловіка, священик мусить засвідчити, що він нечистий. * [( <em>короста </em>В давньоєврейській мові цим словом називали різні хвороби шкіри, не обов’язково лише проказу. )]</p>
<p>4 Якщо ж цей світлий прищ білий, але не заглибився в шкіру й волосся на ньому не посвітлішало, то священик мусить відокремити недужого на сім днів.</p>
<p>5 На сьомий день священик огляне його. Якщо він побачить, що болячка не змінилася й хворого не обкидало, то священик мусить відокремити його ще на сім днів.</p>
<p>6 І знову на сьомий день священик огляне його. І якщо побачить, що висип побляк і того не обкидало, то священик визнає, що цей чоловік чистий. Це просто прищ. Нехай чоловік той випере своє вбрання і стане чистий.</p>
<p>7 Якщо висип обкидає людину після того, як вона прийшла до священика, щоб очиститися, то вона мусить прийти ще раз до священика.</p>
<p>8 І якщо священик подивиться й побачить, що висип обкидав, то мусить визнати, що той чоловік нечистий. Це короста.</p>
<p>9 Якщо в когось короста, то його слід привести до священика.</p>
<p>10 Якщо священик подивиться й побачить світлу пухлину на тілі й волосся на ній посвітлішало, й на пухлині видно живе м’ясо,</p>
<p>11 то це застаріла короста на його тілі. Священик мусить визнати його нечистим. І він не відокремлюватиме того чоловіка, бо той справді є нечистим.</p>
<p>12 Якщо ж болячка обкидає тіло й буде по всій шкірі недужого, від голови й до ніг, хоч куди б глянув священик,</p>
<p>13 то побачивши, що короста вкрила все тіло хворого, священик визнає його чистим. Він весь стане білим. Він чистий.</p>
<p>14 Але як тільки з’явиться живе м’ясо на тілі, він стане нечистим.</p>
<p>15 Погляне священик на живе м’ясо й визнає його нечистим. Живе м’ясо нечисте. Це короста.</p>
<p>16 Якщо живе м’ясо змінить свій колір на білий, то цьому чоловікові слід піти до священика.</p>
<p>17 Священик подивиться і, якщо побачить, що вражене місце побіліло, то визнає недужого чистим. Він чистий.</p>
<p>18 Коли в когось на тілі з’явиться чиряк і загоїться,</p>
<p>19 а на місці чиряка з’явиться біла пухлина або світла червоняста пляма, він мусить іти до священика.</p>
<p>20 Священик огляне її, і якщо вона виявиться заглибленою в шкіру і волосся на цьому місці побіліло, то священик мусить визнати того чоловіка нечистим. Це короста, що виникла на місці чиряка.</p>
<p>21 Та якщо священик огляне її, а на ній немає світлого волосся, вона не заглибилась у шкіру й поблякла, то священик мусить відокремити цього чоловіка на сім днів.</p>
<p>22 Якщо вона обкидає тіло, то священик мусить визнати цього чоловіка нечистим. Це хвороба.</p>
<p>23 Але якщо світла пляма залишиться на своєму місці й не обкидає тіло, то це рубець від чиряка, і священик мусить визнати чоловіка чистим.</p>
<p>24 Або якщо в когось на тілі опік і живе м’ясо опіку стане світло-червоною або білою плямою,</p>
<p>25 то священик мусить оглянути його, і якщо волосся на світлій плямі побіліло і є заглиблення на шкірі, то це проказа, що виникла на місці опіку. Священик мусить визнати тіло нечистим. Це короста.</p>
<p>26 Але якщо священик огляне чоловіка і на плямі не буде світлого волосся, не буде заглиблення на шкірі й болячка поблякла, то священик мусить відокремити того чоловіка на сім днів.</p>
<p>27 На сьомий день священик знову огляне його і, якщо його обкидало, то священик мусить визнати його нечистим. Це короста.</p>
<p>28 Але якщо світла пляма лишається на місці, не поширюється й поблякла, то це пухлина від опіку. Священик мусить визнати чоловіка чистим, оскільки це рубець від опіку.</p>
<p>29 Якщо у чоловіка чи жінки буде болячка на голові або підборідді,</p>
<p>30 то священик мусить оглянути її, і якщо виявиться, що є заглиблення у шкірі й волосся тонке й пожовкле, то священик мусить визнати того чоловіка нечистим. Це короста, тяжке захворювання шкіри голови або підборіддя.</p>
<p>31 Але якщо священик огляне болячку і виявиться, що немає заглиблення її в шкіру і на ній немає чорного волосся, то священик мусить відокремити недужого на сім днів.</p>
<p>32 На сьомий день священик мусить оглянути болячку. І якщо він побачить, що тіло не обкидало й на ньому немає попсованого волосся, і виявиться, що немає заглиблення на шкірі,</p>
<p>33 то чоловік мусить поголитися, але не голити вражене місце. Тоді священик мусить знову відокремити недужого на сім днів.</p>
<p>34 На сьомий день священик мусить оглянути вражене місце, і якщо побачить, що короста не пішла по тілу, і виявиться, що немає заглиблення в шкіру, то священик мусить визнати його чистим. Чоловік мусить випрати своє вбрання, і буде чистий.</p>
<p>35 Але якщо хвороба піде по тілу після очищення,</p>
<p>36 то священик мусить оглянути того чоловіка. І якщо хвороба пішла по тілу, то священику не треба шукати попсоване волосся. Той чоловік нечистий.</p>
<p>37 Якщо ж вражене місце, на думку священика, залишилося без змін і на ньому виросло чорне волосся, то це місце загоїлося. Той чоловік чистий, і священик мусить визнати, що він чистий.</p>
<p>38 Якщо чоловік чи жінка має багато світлих плям на тілі,</p>
<p>39 то священик мусить оглянути їх. Якщо він побачить, що плями бліді, то це просто висип, що з’явився на шкірі. Та людина чиста.</p>
<p>40 Коли в нього повипадало волосся на голові, тоді він буде лисим, але чистим.</p>
<p>41 Якщо в нього випало волосся на голові спереду, то він полисів, але чистий.</p>
<p>42 Якщо на лисині чи на чолі з’являться черво-гноїста виразка, то це тяжке захворювання шкіри, що з’явилося на лисині або на чолі.</p>
<p>43 Священик мусить його оглянути, і якщо побачить, що підпухла виразка на лисині чи на чолі, черво-гноїста і схожа на болячку на тілі, то чоловік той має тяжке захворювання шкіри.</p>
<p>44 Він нечистий. Священик мусить визнати його нечистим. У нього на голові виразка.</p>
<p>45 На хворому повинно бути дрантя, волосся мусить бути скуйовджене, він мусить, прикриваючи рота рукою, вигукувати: „Нечистий! Нечистий!”</p>
<p>46 Той чоловік буде нечистий, доки матиме виразку. Він нечистий. Він мусить жити окремо. Його оселя мусить бути поза табором.</p>
<p>47 Коли є пліснява на вбранні, байдуже вовняному чи лляному,</p>
<p>48 на будь-якому полотні чи в’язаній тканині з вовни або льону, чи на шкірі,</p>
<p>49 якщо пляма на одязі шкіряному, тканому чи в’язаному, зелена чи червона, і ця пліснява збільшується, то її слід показати священикові.</p>
<p>50 Священик мусить оглянути цю пляму й покласти окремо на сім днів.</p>
<p>51 На сьомий день священик мусить оглянути пляму. І якщо вона пішла далі по одягу, тканому чи в’язаному, чи будь-якому шкіряному, і пляма плісняви збільшується, то цей одяг нечистий.</p>
<p>52 Він мусить спалити одяг, тканий чи в’язаний, вовняний чи лляний, чи шитий зі шкіри, що має плісняву, бо вона пішла далі. Його слід спалити у вогні.</p>
<p>53 Якщо священик подивиться й побачить, що пляма не пішла далі по одягу, тканому чи в’язаному або шитому зі шкіри,</p>
<p>54 то він мусить наказати, щоб люди випрали те, на чому пляма, й відокремити його ще на сім днів.</p>
<p>55 Після того, як виперуть, священик мусить оглянути знов, і якщо побачить, що пліснява не змінила свого кольору, хоча й не пішла далі, то одяг нечистий. Його слід спалити на вогні, і не має значення, чи пліснява ззовні, чи зсередини.</p>
<p>56 Та якщо священик подивиться й побачить, що пліснява поблякла після прання, то він мусить відірвати її від одягу шкіряного, в’язаного чи тканого.</p>
<p>57 Якщо вона знову з’явиться на тканині чи будь-чому шкіряному, то пліснява швидко пішла далі. Слід спалити у вогні те, на чому пліснява.</p>
<p>58 Але якщо пляма зникла з одягу, чи то тканого, чи в’язаного, чи будь-чого шкіряного після прання, то його слід знову випрати, й він стане чистим.</p>
<p>59 Це закон про плісняву на вовняному чи лляному одязі, тканому чи в’язаному, чи будь-чому шкіряному, щоб знати, чистий він чи нечистий».</p>

<h4>Розділ 14</h4>
<p>1 І мовив Господь Мойсею:</p>
<p>2 «Ось який буде закон для хворого на коросту на час його очищення. Його приведуть до священика.</p>
<p>3 Священик мусить вийти з табору, і якщо він подивиться й побачить, що хворий на коросту зцілився,</p>
<p>4 то мусить наказати принести два диких чистих птахи, деревини кедру, червону стрічку та іссоп для того, хто має очиститися.</p>
<p>5 І мусить священик наказати зарізати одного птаха в глиняній посудині над протічною водою.</p>
<p>6 І візьме він живого птаха, кедрового дерева, червону стрічку, вмочить у кров птаха, якого зарізали над протічною водою,</p>
<p>7 і покропить сім разів того, хто очищається від корости. І оголосить тоді його чистим, і пустить живого птаха понад полем.</p>
<p>8 І випере тоді той, хто очищається, своє вбрання й поголить все волосся на собі, й викупається в воді. І тоді він стане чистим. І лише після цього він може ввійти до табору, але нехай не входить до свого намету протягом семи днів.</p>
<p>9 На сьомий день йому слід поголити все волосся: голову, бороду, брови. Він мусить поголити геть усе волосся на собі. І мусить випрати своє вбрання й викупатися у воді. І тоді він стане чистим.</p>
<p>10 Восьмого дня йому слід узяти двох баранів без вади й одну однолітню вівцю без вади. І ще шість кварт найкращого борошна, змішаного з олією, для хлібної жертви і один лоґ оливи. * [( <em>шість кварт </em>Приблизно 6,6 л.<br><em>один лоґ </em>Приблизно 0,3 л. )]</p>
<p>11 І мусить священик, який очищає, привести чоловіка з цими пожертвами до Господа перед входом до намету зібрання.</p>
<p>12 І мусить тоді священик узяти одного з баранів і віддати його як жертву відшкодування та лоґ оливи й принести це в жертву колихання перед Господом.</p>
<p>13 І мусить він забити барана на тому місці, де забивають жертви очищення та всеспалення у Святому місці, бо жертва відшкодування, як і жертва очищення, належить священику. Це найсвятіше.</p>
<p>14 І візьме священик трохи крові жертви за провину, і помастить мочку правого вуха того, хто очищається, великий палець його правиці й великий палець правої ноги.</p>
<p>15 І візьме тоді священик з лоґа трохи оливи і виллє її собі на ліву долоню.</p>
<p>16 Тоді священик вмочить свого пальця правої руки в оливу, що на лівій долоні, й покропить пальцем оливу сім разів перед Господом.</p>
<p>17 Рештою оливи, що на долоні, священик помастить мочку того, хто очищається, його правий палець правиці й великий палець правої ноги, поверх крові жертви за провину.</p>
<p>18 Оливою, що залишилася на долоні священика, він намастить голову того, хто очищається. І таким чином священик очистить його перед Господом.</p>
<p>19 Тоді священик принесе жертву очищення й очистить того, хто очищається, від його нечистоти. І заб’ють після цього жертву всеспалення.</p>
<p>20 І покладе священик жертву всеспалення й хлібну жертву на вівтар, і очистить його священик, і тоді він стане чистим.</p>
<p>21 Але якщо той чоловік бідний і не може дати багато, тоді нехай візьме одного барана в жертву відшкодування. Це буде жертва колихання для його очищення. І ще дві кварти найкращого борошна, змішаного з оливою для хлібної жертви і лоґ оливи. * [( <em>дві кварти </em>Приблизно 2,2 л. )]</p>
<p>22 А ще дві горлиці або два молодих голуби, на яких він спроможний. Одне буде для жертви очищення, а друге — для жертви спалення.</p>
<p>23 На восьмий день він мусить принести їх священикові для свого очищення до входу до намету зібрання перед Господом.</p>
<p>24 І візьме тоді священик барана для жертви відшкодування та лоґ оливи, і принесе їх як жертву колихання перед Господом.</p>
<p>25 І заріжуть тоді барана в жертву за провину, і священик візьме трохи крові жертви відшкодування, помастить мочку правого вуха того, хто очищається, великий палець його правиці й великий палець його правої ноги.</p>
<p>26 І наллє священик трохи оливи собі на ліву долоню.</p>
<p>27 І покропить він пальцем своєї правиці оливою, що на його долоні, сім разів перед Господом.</p>
<p>28 І візьме тоді священик трохи оливи зі своєї долоні й помастить мочку правого вуха того, хто очищається, великий палець його правиці й великий палець його правої ноги там, де помастив він кров’ю жертви відшкодування.</p>
<p>29 Рештою оливи, що на його долоні, священик помастить голову того, хто очищається, щоб очистити його перед Господом.</p>
<p>30 І принесе він одну з горлиць або одного з молодих голубів, що буде під рукою:</p>
<p>31 одного в жертву очищення, а одного в жертву всеспалення разом із хлібною жертвою. І так священик очистить його від гріха перед Господом.</p>
<p>32 Це закон для того, в кого короста, і він не може давати постійні пожертви очищення».</p>
<p>33 І мовив Господь Мойсею та Аарону:</p>
<p>34 «Як увійдете до землі Ханаанської, що даю Я вам у володіння, і наведу Я плісняву на дім, що у володінні вашому,</p>
<p>35 то власник того дому мусить прийти до священика і сказати: „Я помітив щось на зразок плісняви в своєму домі”.</p>
<p>36 І накаже тоді священик, щоб винесли все з дому, перш ніж він прийде оглянути плісняву, щоб усе в домі не стало нечистим. Тоді священик піде оглянути дім.</p>
<p>37 І якщо, оглядаючи плісняву, священик побачить, що на стінах вона виглядає, як руді чи зелені плями, немов заглибини в стіні,</p>
<p>38 то священик мусить вийти з дому й замкнути дім на сім днів.</p>
<p>39 На сьомий день священик мусить знову прийти й оглянути дім. Якщо пліснява розійшлася по стінах дому,</p>
<p>40 то священик мусить наказати, щоб повиймали те каміння з пліснявою й повикидали його геть за місто в нечисте місце.</p>
<p>41 І нехай тоді обдеруть увесь дім зсередини й повикидають глину, що поздирали, за місто в нечисте місце.</p>
<p>42 І нехай візьмуть нове каміння й повкладають натомість, а свіжою глиною пообмазують дім.</p>
<p>43 Якщо пліснява повернеться й зацвіте по хаті після того, як повиймали каміння, поздирали глину й натомість помастили свіжою,</p>
<p>44 то священик мусить прийти й оглянути. Якщо пліснява розійшлася по оселі, то це зараза, що руйнує дім. Він нечистий.</p>
<p>45 Цей дім слід розламати, а каміння, дерево і всю глину повикидати поза табором в нечисте місце.</p>
<p>46 І кожен, хто ввійде в оселю протягом того часу, що вона була замкнена, буде нечистий до вечора.</p>
<p>47 Хто спав у ній, мусить випрати свій одяг. І хто їв у домі, мусить випрати свій одяг.</p>
<p>48 Якщо священик прийде й побачить, що пліснява не розійшлася по оселі після того, як помазали її знову, то священик оголосить її чистою, бо пліснява пройшла.</p>
<p>49 І щоб очистити дім, він мусить узяти два птахи, деревини кедра, червону стрічку й іссоп.</p>
<p>50 Він мусить зарізати одного птаха в глиняній посудині над протічною водою.</p>
<p>51 А тоді мусить він узяти деревину кедра, іссопу, червону стрічку й живого птаха і занурити в кров зарізаного птаха і в протічну воду. А потім покропити оселю сім разів.</p>
<p>52 І так очистить він дім пташиною кров’ю, протічною водою, живим птахом кедровим деревом, іссопом і червоною стрічкою.</p>
<p>53 І відпустить він тоді живого птаха за містом у чисте поле. І так він очистить дім, і дім буде чистий.</p>
<p>54 Це закон про всіляку болячку на тілі, коросту,</p>
<p>55 про плісняву на одязі і в оселі,</p>
<p>56 запалення, лишай чи світлі плями на тілі,</p>
<p>57 що вчить, коли що є нечисте, а коли чисте. Це закон про коросту та плісняву».</p>

<h4>Розділ 15</h4>
<p>1 І мовив Господь Мойсею та Аарону:</p>
<p>2 «Зверніться до дітей Ізраїлю і скажіть їм: „Якщо в якого чоловіка чи жінки є теча, то він, чи вона — нечисті. * [( <em>теча </em>Йдеться про хворобу, внаслідок якої відбувається безпосереднє витікання зі статевого органу: гній з ран або місячні у жінки. )]</p>
<p>3 Не має значення чи нечистоти свободно виходять, чи затримуються в тілі. Така людина — нечиста.</p>
<p>4 Усяка постіль, на яку лягає чоловік, в якого теча, буде нечистою, і все, на що він сідає, буде нечисте.</p>
<p>5 Хто торкнеться постілі його, мусить випрати свій одяг, викупатися в воді й лишатиметься нечистим до вечора.</p>
<p>6 Кожен, хто сідає на те місце, де сидів чоловік з течею, мусить випрати свій одяг, викупатися в воді й лишатиметься нечистим до вечора.</p>
<p>7 Кожен, хто торкається того, в кого теча, мусить випрати свій одяг, викупатися в воді й лишатиметься нечистим до вечора.</p>
<p>8 Якщо той, у кого теча, плюне на чистого, то останній мусить випрати свій одяг, облитися водою й залишатиметься нечистим до вечора.</p>
<p>9 Все, на чому сидить чоловік з течею, їдучи верхи, буде нечистим.</p>
<p>10 Кожен, хто торкається будь-чого, що було під чоловіком з течею, лишається нечистим до вечора. Кожен, хто носить те з-під чоловіка, мусить випрати свій одяг, викупатися в воді й залишатиметься нечистим до вечора.</p>
<p>11 Кожен, кого торкнеться чоловік, що має течу, не обмивши руки водою, мусить випрати свій одяг, викупатися в воді й лишатиметься нечистим до вечора.</p>
<p>12 Глиняна посудина, якої торкається нечистий чоловік з течею, мусить бути розбита, а дерев’яну посудину слід викупати в воді.</p>
<p>13 Коли в чоловіка теча пройде, він мусить зачекати сім днів до свого очищення, випрати свій одяг, обмитися протічною водою, і тоді він очиститься.</p>
<p>14 На восьмий день він мусить узяти для себе двох горлиць або двох молодих голубів, стати перед Господом біля входу до намету зібрання і віддати їх священикові.</p>
<p>15 Священик принесе одного в жертву очищення, іншого — в жертву всеспалення. І так спокутує за нього перед Господом — за його течу.</p>
<p>16 Якщо в чоловіка витікає сім’я, то він мусить увесь викупатися в воді й лишатиметься нечистим до вечора.</p>
<p>17 І будь-яке вбрання або шкіру, на яку впаде сім’я, слід випрати в воді, і вона лишатиметься нечистою до вечора.</p>
<p>18 Якщо чоловік ляже з жінкою, а в нього тече сім’я, то обоє вони мусять викупатися в воді й лишатимуться нечистими до вечора.</p>
<p>19 Коли в жінки місячні, й тече кров з її тіла, вона буде нечистою сім днів. Кожен, хто торкнеться її, лишатиметься нечистим до вечора. * [( <em>кров з її тіла </em>У віршах 19-24 йдеться про регулярні жіночі періоди. У віршах 25-30 як і віршах 2-15 йдеться про течі, спричинені інфекцією. )]</p>
<p>20 І все, на що вона ляже під час місячних, буде нечисте. І все, на що вона сяде, буде нечисте.</p>
<p>21 І кожен, хто торкнеться постілі, мусить випрати свій одяг, викупатися в воді й лишатиметься нечистим до вечора.</p>
<p>22 Кожен, хто торкнеться будь-якої речі, на якій вона сиділа, мусить випрати свій одяг, викупатися в воді й залишатиметься нечистим до вечора.</p>
<p>23 Якщо хто торкнеться будь-чого на постілі або на тому, на чому вона сиділа, той лишатиметься нечистим до вечора.</p>
<p>24 Якщо чоловік переспить із нею, то її нечистота буде й на ньому, і він буде нечистий сім днів. І будь-яка постіль, на яку він ляже, буде нечиста.</p>
<p>25 Коли в жінки кровотеча протягом багатьох днів і не під час її місячних або якщо кровотеча в неї довше, ніж звичайні місячні, то вона буде нечистою протягом усього часу своєї нечистоти, як і під час місячних.</p>
<p>26 Будь-яка постіль, на яку вона ляже протягом усього періоду течі, буде як її постіль під час місячних. І будь-що, на що вона сідає, буде нечистим так само, як воно нечисте під час її місячних.</p>
<p>27 Кожен, хто торкнеться того, буде нечистий. Він мусить випрати свій одяг, викупатися в воді й залишатиметься нечистим до вечора.</p>
<p>28 Коли теча в неї пройде, вона мусить зачекати сім днів і після того буде чистою.</p>
<p>29 На восьмий день вона мусить узяти двох горлиць або двійко молодих голубів і принести їх до священика біля входу до намету зібрання.</p>
<p>30 Священик принесе одного в жертву очищення, а другого — в жертву всеспалення. І таким чином священик очистить її перед Господом від її нечистої течі.</p>
<p>31 Застерігай дітей Ізраїлю від нечистоти, щоб вони не померли в нечистоті своїй, поганячи Мій святий намет, що серед них.</p>
<p>32 Це закон для того, в кого теча або для того, в кого тече сім’я і він стає через те нечистим,</p>
<p>33 для жінки, у якої місячні, для тих, у кого теча, чоловік то чи жінка, і для чоловіка, який переспить з нечистою жінкою”».</p>

<h4>Розділ 16</h4>
<p>1 Господь розмовляв з Мойсеєм після смерті двох Ааронових синів. Вони померли, коли спалювали запашне куріння перед Господом. * [( <em>після смерті… синів </em>Див.: <a href='/ukr_umts/3/10/1-2'>Лев. 10:1-2</a>. )]</p>
<p>2 Господь мовив Мойсею: «Скажи своєму брату Ааронові, що йому не слід приходити, коли йому заманеться, до святилища, що за запоною перед місцем сповіді, що на Священному ковчегу, щоб не помер, бо Я з’являтимуся в хмарі над місцем сповіді.</p>
<p>3 Ось із чим мусить Аарон входити до святилища: з бичком для жертви очищення і з бараном для жертви всеспалення.</p>
<p>4 І мусить він убратися в священний полотняний хітон. На тілі його мусить бути полотняна білизна. І хай підпережеться полотняним паском, а голову вбере в полотняний тюрбан. Це священне вбрання, тож він мусить викупатися в воді, перш ніж одягати його.</p>
<p>5 Від дітей Ізраїлю він мусить узяти двох козлів для жертви очищення й одного барана для жертви всеспалення.</p>
<p>6 І мусить Аарон принести бичка в жертву очищення, таким чином очистивши себе і свою родину. * [( <em>очищення </em>Тобто «спокутування» або «видалення» людських гріхів. Також див.: <a href='/ukr_umts/3/16/11'>Лев. 16:11</a>, <a href='/ukr_umts/3/16/16'>16</a>, <a href='/ukr_umts/3/16/17'>17</a>, <a href='/ukr_umts/3/16/34'>34</a>. )]</p>
<p>7 Тоді він мусить узяти двох козлів і поставити їх перед Господом біля входу до намету зібрання.</p>
<p>8 І кине Аарон жереб щодо них. Один для Господа, а другий — для Азазела.</p>
<p>9 І приведе тоді Аарон козла, на якого випав жереб для Господа, і принесе його в жертву очищення.</p>
<p>10 А козла, на якого випав жереб для Азазела, приведе живого для Господа, щоб очиститися, відіславши його в пустелю до Азазела.</p>
<p>11 І принесе тоді Аарон бичка в жертву очищення за себе, і очистяться сам і його родина. Він заб’є бичка в жертву очищення за себе.</p>
<p>12 І мусить він тоді взяти кадильницю, наповнену жаром з вівтаря, що перед Господом, і дві пригорщі добре розтовченого запашного куріння і віднести за запону.</p>
<p>13 І покладе він це куріння на вогонь перед Господом, щоб дим від куріння укрив кришку ковчега Заповіту, щоб йому не вмерти.</p>
<p>14 І мусить він узяти трохи крові бичка й покропити своїм пальцем кришку зі східного боку. А перед кришкою покропити пальцем кров’ю сім разів.</p>
<p>15 І мусить він тоді забити козла для жертви очищення за людей і внести кров його за запону, і вчинити з його кров’ю так само, як з кров’ю бичка, і покропити кришку й перед нею.</p>
<p>16 І так він очистить святилище від нечистот дітей Ізраїлю, від їхніх провин і гріхів. І мусить він зробити так само з наметом зібрання, що стоїть серед їхніх нечистот.</p>
<p>17 І ніхто не повинен бути в наметі зібрання, коли Аарон іде до святилища для очищення, аж поки він звідти не вийде. І спокутує Аарон за себе й за свою родину, і за громаду ізраїльську.</p>
<p>18 І вийде він тоді до жертовника, що перед Господом, і очистить його. Він візьме трохи крові бичка й крові козла і змастить нею з усіх боків роги жертовника.</p>
<p>19 І покропить він пальцем вівтар кров’ю сім разів і очистить його від нечистот дітей Ізраїлю, і освятить його.</p>
<p>20 І завершивши очищення святилища, намету зібрання і вівтаря, він приведе живого козла.</p>
<p>21 І покладе Аарон руки козлу на голову, і сповідає над ним усі беззаконня синів Ізраїлю, всі їхні провини і всі гріхи їхні. Так він покладе їх на голову козлові, а тоді відішле його в пустелю з призначеним для цього чоловіком.</p>
<p>22 І понесе козел на собі всі їхні гріхи до безлюдної землі. І відпустить той чоловік його в пустелі.</p>
<p>23 І ввійде тоді Аарон до намету зібрання, і зніме з себе полотняне вбрання, в яке вбрався, як заходив до святилища, і залишить його там.</p>
<p>24 І обмиє він тіло водою у святому місці, і вбереться в своє вбрання, а тоді вийде й принесе жертву всеспалення за себе й за народ. Так він очистить себе і свій народ.</p>
<p>25 Тоді він спалить жир жертви очищення на вівтарі.</p>
<p>26 Чоловік, який відпускає козла Азазелу, мусить випрати свій одяг й обмитися водою, після чого може повертатися до табору.</p>
<p>27 Бичка й козла для жертви очищення, чию кров було внесено до святилища для очищення, слід віднести геть із табору. Їхню шкуру, м’ясо і нечистоти слід спалити у вогні.</p>
<p>28 Той чоловік, що спалюватиме їх, мусить випрати свій одяг й обмитися водою. Після цього він може йти до табору.</p>
<p>29 І буде це для вас вічним законом: десятого дня сьомого місяця не споживайте ніякої їжі й нічого не робіть, як ви, ізраїльтяни, так і чужинці, що живуть серед вас. * [( <em>не споживайте… їжі </em>Буквально «вгамовуйте ваші душі» або «стримуйте себе». Також див.: <a href='/ukr_umts/3/16/31'>Лев. 16:31</a>. )]</p>
<p>30 Цього дня здійснюється очищення від усіх ваших гріхів, і тоді ви станете чистими перед Господом.</p>
<p>31 Це дуже важливий день відпочинку для вас. Не споживайте ніякої їжі. Це закон на віки вічні.</p>
<p>32 Очищення здійснюватиме священик, якого помазано й посвячено, щоб він служив відправу замість отця свого. І вбереться він у священне полотняне вбрання.</p>
<p>33 І очистить він святилище, намет зібрання і вівтар, і священиків, і всіх людей громади.</p>
<p>34 І буде це для вас законом на віки вічні: раз на рік очищати дітей Ізраїля від усіх їхніх гріхів». І вчинив Аарон так, як Господь наказав Мойсеєві.</p>

<h4>Розділ 17</h4>
<p>1 І мовив Господь Мойсею:</p>
<p>2 «Поговори з Аароном і його синами, а також з дітьми Ізраїлю і скажи їм, що Господь наказав:</p>
<p>3 „Якщо хтось із родини Ізраїлю заб’є бичка чи вівцю, чи козу в таборі, чи поза табором,</p>
<p>4 і не принесе до входу до намету зібрання, як жертву Господу перед наметом Господнім, то він буде винний за пролиту кров. Він пролив кров, і його слід вилучити з народу його.</p>
<p>5 Це для того, щоб діти Ізраїлю більше не приносили жертви Господу в чистім полі, а приносили до входу в намет зібрання до священика як мирну жертву Господу.</p>
<p>6 І покропить тоді священик вівтар Господній біля входу до намету зібрання, і спалить він жир, як приємні для Господа пахощі.</p>
<p>7 І нехай не приносять більше свої жертви „козячим бовванам”, за якими вони полювали, як повії. І буде це вічний закон для них на всі їхні покоління.</p>
<p>8 І ще скажи їм: якщо хтось із роду ізраїльського або з чужинців, що живуть серед них, приносить жертву всеспалення або якусь іншу жертву,</p>
<p>9 і не приведе її до входу до намету зібрання, щоб пожертвувати її Господу, то його буде вилучено з його народу.</p>
<p>10 Якщо хтось із роду ізраїльського або з чужинців, що живуть серед них, спожиє хоч якої крові, то Я повернуся проти того, хто споживатиме кров і вилучу його з його народу.</p>
<p>11 Бо життя тіла — у крові, і Я дав її вам для очищення вашого життя на вівтарі; саме кров очищає життя вашого тіла.</p>
<p>12 Тому Я й кажу дітям Ізраїлю: „Ніхто з вас не сміє споживати кров. Ніхто з чужинців, що живуть поміж вас, не сміють споживати кров”.</p>
<p>13 Якщо хтось із дітей Ізраїлю чи якийсь чужинець, що живе серед вас, вполює дикого звіра чи їстівного птаха, то він мусить зцідити кров і засипати її землею.</p>
<p>14 Оскільки життя плоті у крові, через те Я й кажу дітям Ізраїлю: „Не споживайте нічиєї крові ніякої живої істоти, бо життя плоті — це кров. Кожного, хто споживає її, буде вилучено.</p>
<p>15 І кожен, чи місцевий, а чи чужинець, хто їсть падло або розірване звіром, мусить випрати свій одяг, викупатись у воді й лишатися нечистим до вечора, а тоді стане чистим.</p>
<p>16 Якщо ж він не випере одяг і не обмиється водою, то нестиме свій гріх”».</p>

<h4>Розділ 18</h4>
<p>1 І мовив Господь Мойсею:</p>
<p>2 «Скажи дітям Ізраїлю: „Я є Господь ваш Бог.</p>
<p>3 Ви не повинні чинити так, як це робиться в єгипетській землі, де ви жили. Ви не повинні чинити й так, як це робиться в землі Ханаанській, куди Я вас веду. Ви не повинні жити за їхніми законами.</p>
<p>4 Дотримуйтеся Моїх правил і виконуйте Мої закони, щоб згідно з ними жити. Я є Господь ваш Бог.</p>
<p>5 Ви мусите дотримуватися Моїх законів і правил. Хто їх дотримується, той житиме за ними. Я є Господь.</p>
<p>6 Нехай ніхто не наближається до своєї родички, щоб злягтися з нею. Я є Господь. * [( <em>злягтися з нею </em>Буквально «відкрити голизну». )]</p>
<p>7 Голизну батька свого й голизну матері своєї не відкривай. Вона твоя мати. Не смій відкривати голизну її.</p>
<p>8 Не злягайся з батьковою дружиною, бо якщо ти мав статеві стосунки з нею, то це неначе би ти злігся зі своїм батьком. * [( <em>то це неначе… батьком </em>Буквально «відкрити голизну свого батька». Згідно з Божою заповіддю, чоловік і жінка були одним тілом. Див.: <a href='/ukr_umts/1/2/24'>Бут. 2:24</a>. )]</p>
<p>9 Не смій відкривати голизну сестри твоєї чи дочки твого батька чи матері, що народилася в одному з тобою домі чи поза ним.</p>
<p>10 Не смій відкривати голизну дочки свого сина або дочки своєї дочки, бо вони плоть і кров твоя.</p>
<p>11 Не смій відкривати голизну дочки батькової дружини, що народилася від твого батька. Вона — сестра твоя. * [( <em>батькової дружини </em>Тобто «твоєї мачухи». )]</p>
<p>12 Не злягайся з батьковою сестрою, бо вона кров і плоть твого батька.</p>
<p>13 Не злягайся з материною сестрою, бо вона кровна родичка твоєї матері.</p>
<p>14 Не злягайся з дружиною батькового брата. Не смій наближатися до його дружини. Вона — твоя тітка.</p>
<p>15 Не злягайся з невісткою своєю. Вона — дружина твого сина.</p>
<p>16 Не злягайся з братовою дружиною, бо якщо ти мав статеві стосунки з нею, то це неначе би ти злігся зі своїм братом. * [( <em>то це… братом </em>Буквально «відкрити голизну свого брата». )]</p>
<p>17 Не злягайся з жінкою та її дочкою. Не смій брати дочку сина її чи дочку дочки її, щоб відкрити голизну їхню. Вони — її плоть. Це злочин.</p>
<p>18 Не смій брати шлюб із сестрою дружини, щоб вона не стала суперницею сестри своєї, і не злягайся з нею, поки жива твоя дружина.</p>
<p>19 Не смій наближатися, щоб відкрити голизну жінки під час її очищення від нечистоти (місячних).</p>
<p>20 Не злягайся з дружиною свого ближнього, щоб не осквернитися разом з нею.</p>
<p>21 Не віддавай нікого з дітей своїх в жертву Молохові. Не знечещуй імені Бога свого. Я є Господь.</p>
<p>22 Не лягай з чоловіком, наче з жінкою. Це гидота.</p>
<p>23 Не злягайся з худобою, бо станеш нечистим. І жінка не повинна злягатися з тваринами. Це протиприродно.</p>
<p>24 Не оскверняй себе нічим таким. Бо цим осквернили себе народи, які Я проганяю від вас.</p>
<p>25 Земля осквернилась, і Я покарав її за беззаконня людей, що жили на ній, отож вона викидає геть із себе народи, що живуть на ній.</p>
<p>26 Дотримуйтеся Моїх законів і правил і не чиніть усієї тієї гидоти, ні місцевий житель, ані чужинець, що живе серед вас.</p>
<p>27 Бо люди землі цієї, що жили до вас, чинили всю цю гидоту, і земля осквернилася.</p>
<p>28 Тож не чиніть так, щоб земля викинула вас геть за гидоту, як вона вчинила з народами, що жили до вас.</p>
<p>29 Бо якщо хто чинитиме таку гидоту, того буде вилучено з його народу.</p>
<p>30 То ж дотримуйтеся законів Моїх і не чиніть нічого огидного, що вони чинили до вас. Не ганьбіть себе нічим таким. Я є Господь Бог ваш”».</p>

<h4>Розділ 19</h4>
<p>1 І мовив Господь Мойсею:</p>
<p>2 «Поговори з усією громадою дітей Ізраїлю і скажи їм: „Ви повинні бути святими, бо Я святий, Господь Бог ваш.</p>
<p>3 Кожен із вас мусить шанувати матір і батька й дотримуватись Моїх субот. Я є Господь Бог ваш.</p>
<p>4 Не поклоняйтеся бовванам! Не робіть собі литих божків. Я є Господь Бог ваш.</p>
<p>5 Коли будете приносити мирну жертву Господу, її слід приносити так, щоб дістати ласку.</p>
<p>6 Їжте її в день жертвоприношення або наступного дня. І що залишиться на третій день, те слід спалити у вогні.</p>
<p>7 Якщо хтось їстиме на третій день, то це огидно й не мило Богу.</p>
<p>8 Кожен, хто їсть її, повинен узяти відповідальність за свій гріх, бо він осквернив святиню Господню. Того слід вилучити з-поміж його народу.</p>
<p>9 Як будете збирати врожай на своїй землі, не жніть аж до межі свого поля й не збирайте колоски, що попадали.</p>
<p>10 Не оббирай виноградник свій дочиста й не підбирай ґрона, що попадали на твоєму винограднику. Залиш їх для вбогого й чужинця. Я є Господь ваш.</p>
<p>11 Не крадіть і не ошукуйте і не брешіть одне одному.</p>
<p>12 Не присягайтесь іменем Моїм неправдиво й не виказуйте зневагу до імені Бога вашого. Я є Господь.</p>
<p>13 Не утискайте ближнього свого й не грабуйте. Платня наймитові не повинна залишатись у вас до ранку.</p>
<p>14 Не сваріть глухого. Не кладіть нічого перед сліпим, щоб той не впав. Бійтеся Бога свого. Я є Господь.</p>
<p>15 Не чиніть несправедливості. Не потурайте вбогим і не догоджайте можновладним. По правді судіть ближнього свого.</p>
<p>16 Не будь наклепником серед свого народу. Не підвергай небезпеці життя ближнього свого. Я є Господь.</p>
<p>17 Не май у серці ненависті до брата свого. Докоряй ближньому своєму, щоб не бути винним через нього.</p>
<p>18 Не лютуй, не мстися синам народу свого. Люби свого ближнього, як самого себе. Я є Господь.</p>
<p>19 Дотримуйся Моїх законів. Не спаровуй худобу різних порід. Не засівай свого поля різним зерном. Не вбирайся у вбрання з різної тканини.</p>
<p>20 Якщо чоловік переспить з жінкою, яка є рабинею, обіцяною іншому і ще не викупленою й не відпущеною на волю, то їх слід покарати, але не вбивати, бо вона не вільна.</p>
<p>21 А чоловік мусить принести жертву відшкодування — барана Господу біля входу до намету зібрання.</p>
<p>22 А священик тоді очистить його перед Господом бараном, жертвою відшкодування за його гріх. І буде його тоді прощено за вчинений гріх.</p>
<p>23 Коли ввійдете до землі тієї і посадите якесь плодове дерево, то плоди його слід вважати нечистими. І будуть вони нечистими для вас протягом трьох років. Їх не можна їсти.</p>
<p>24 Але на четвертий рік усі плоди будуть священним підношенням для хвали Господу.</p>
<p>25 На п’ятий рік ви зможете їсти їхні плоди, бо врожай ваш збільшуватиметься. Я є Господь Бог ваш.</p>
<p>26 Не їж нічого з кров’ю. Не ворожи й не чаклуй.</p>
<p>27 Не обстригай волосся з боків голови й не обрізай бороди по краях.</p>
<p>28 У пам’ять про померлого не ріж тіла свого й не роби татуювань. Я є Господь.</p>
<p>29 Не ганьби дочки своєї, віддаючи її розпусті, щоб земля не була розпусною і не сповнилася злом.</p>
<p>30 Дотримуйся Моїх особливих днів відпочинку, шануй Моє святилище. Я є Господь. * [( <em>днів відпочинку </em>Йдеться про «суботу». )]</p>
<p>31 Не ходи до тих, хто викликає духи мерців, і не шукай чаклунів, щоб не осквернитися ними. Я є Господь Бог твій.</p>
<p>32 Вставай перед літніми людьми, коли ті входять в приміщення, шануй старших. Бійтеся Бога свого. Я є Господь. * [( <em>Бога </em>Або «правителів». )]</p>
<p>33 Не гнобіть чужинця, що живе в землі вашій.</p>
<p>34 Чужинець, що живе з вами, має бути для вас як співвітчизник. Любіть його, як самих себе. Бо й ви були чужинцями в землі Єгипетській. Я є Господь Бог ваш.</p>
<p>35 Будьте справедливими в суді, відміряючи розміри, вагу й кількість.</p>
<p>36 Нехай терези й ваги ваші будуть точними, так само й міри для зерна й рідини. Я є Господь Бог ваш, Який вивів вас із землі Єгипетської.</p>
<p>37 Дотримуйтеся всіх Моїх законів і настанов, виконуйте їх. Я є Господь”».</p>

<h4>Розділ 20</h4>
<p>1 І мовив Господь Мойсею:</p>
<p>2 «Скажи дітям Ізраїлю: „Кожного з синів Ізраїлю чи з чужинців, що живуть в Ізраїлі, хто віддасть когось із дітей своїх Молохові, слід покарати смертю. Нехай люди закидають його камінням.</p>
<p>3 Я поверну лице Своє проти нього й вилучу його з-поміж його народу за те, що він віддав одного з дітей своїх Молохові, тим осквернив Моє святе місце і зганьбив Моє Святе ім’я.</p>
<p>4 Але якщо люди заплющать очі на того чоловіка, який віддасть одне з дітей своїх Молохові, й не покарають його смертю,</p>
<p>5 тоді Я поверну лице Своє проти того чоловіка і його родини, вилучу його з-поміж його народу, а також усіх, хто йде за ним, щоб облудно поклонятися Молоху.</p>
<p>6 Якщо хтось звернеться до тих, хто закликає духи померлих або до чаклунів, щоб чинити з ними розпусту, Я поверну лице Своє проти нього й вилучу його з-поміж його народу.</p>
<p>7 Освячуйте себе й будьте святими. Бо Я є Господь Бог ваш.</p>
<p>8 Дотримуйтесь законів Моїх і виконуйте їх. Я є Господь, Який робить вас святими.</p>
<p>9 Хто прокляне батька свого чи матір свою, того слід покарати на смерть. Він прокляв батька свого й свою матір. Кров його буде на ньому. * [( <em>Кров… ньому </em>Тобто «він винний у своїй смерті». )]</p>
<p>10 Якщо хтось віддається перелюбу з дружиною свого ближнього, слід покарати його на смерть.</p>
<p>11 Якщо хтось ляже з дружиною батька свого, той зганьбить батька свого. Обох коханців слід покарати на смерть. Кров їхня буде на них. * [( <em>хтось… свого </em>Буквально «відкриє голизну свого батька».<br><em>той… свого </em>Або «бо вона тільки для його батька».<br><em>Кров… них </em>Тобто «вони винні у своїй смерті» Також див.: <a href='/ukr_umts/3/20/12'>Лев. 20:12</a>, <a href='/ukr_umts/3/20/13'>13</a>, <a href='/ukr_umts/3/20/16'>16</a>, <a href='/ukr_umts/3/20/27'>27</a>. )]</p>
<p>12 Якщо хтось ляже зі своєю невісткою, то обох їх слід покарати на смерть. Вони вчинили кровозмішення. Кров їхня буде на них.</p>
<p>13 Якщо хтось ляже з чоловіком, як з жінкою, то вони обидва вчинили мерзоту. Їх слід покарати на смерть. Кров їхня буде на них.</p>
<p>14 Якщо хтось візьме собі жінку і її матір, то це зло. Їх слід покарати на смерть та спалити його й жінок, щоб не було цієї ганьби серед вас.</p>
<p>15 Якщо якийсь чоловік спарується з твариною, його слід покарати на смерть. І тварину забити.</p>
<p>16 Якщо якась жінка спарується з якоюсь твариною, то слід убити й жінку, й тварину. Їх слід покарати на смерть. Їхня кров буде на них.</p>
<p>17 Якщо хтось візьме шлюб зі своєю сестрою, чи батьковою, чи материною дочкою, і матиме з нею статеві стосунки, то це мерзота. Їх слід вилучити з-поміж людей перед очима всього народу. Він відкрив голизну сестри своєї і мусить понести покарання. * [( <em>матиме з нею статеві стосунки </em>Буквально «він відкриє її голизну, а вона відкриє його голизну».<br><em>понести покарання </em>Або «винний у цьому гріху». Також див.: <a href='/ukr_umts/3/20/19'>Лев. 20:19</a>. )]</p>
<p>18 Якщо хтось ляже з жінкою, у якої місячні і він знав про її кровотечу, а вона знає причину своєї кровотечі, обох їх слід вилучити з-поміж народу.</p>
<p>19 Не злягайся з сестрою своєї матері чи батька, бо це статеві стосунки зі своїми близькими родичами. Коханці мусять понести покарання.</p>
<p>20 Якщо хтось ляже зі своєю тіткою, той відкриє голизну свого батька. Вони будуть нести цей гріх. Вони помруть бездітні. * [( <em>Вони помруть бездітні </em>Буквально «вони нестимуть свою бездітність. Вони помруть». )]</p>
<p>21 Якщо хто візьме собі братову дружину, то це огидне. Він відкрив голизну свого батька. Вони будуть бездітні.</p>
<p>22 Дотримуйтеся всіх Моїх законів і настанов і виконуйте їх, щоб та земля, в яку Я веду вас жити, не викинула вас із себе.</p>
<p>23 Не наслідуйте законів того народу, що Я виганяю з-поперед вас, бо вони вчинили гріхи численні, які я ненавиджу.</p>
<p>24 Та кажу вам: ви заволодієте їхньою землею. Я віддам її вам у володіння — ту землю, що тече молоком і медом. Я є Господь Бог ваш. Я виділив вас з-поміж народів.</p>
<p>25 Тож відрізняйтеся чистотою від нечистих тварин і нечистих птахів. Не оскверняйте себе твариною, птахом чи будь-яким створінням, що плазує по землі, яких Я показав вам як нечистих.</p>
<p>26 Будьте святими для Мене, бо Я Господь, святий, і Я виділив вас з-поміж інших народів, щоб ви були Моїми.</p>
<p>27 Кожного чоловіка чи жінку, що викликає духів померлих, слід покарати на смерть. Люди мусять закидати їх камінням. Їхня кров буде на них”».</p>

<h4>Розділ 21</h4>
<p>1 І мовив Господь Мойсею: «Скажи священикам, синам Аароновим: „Ніхто не повинен оскверняти себе, торкаючись померлого,</p>
<p>2 хіба що то його близький родич: батько, мати, син, дочка, брат</p>
<p>3 чи незаймана сестра його. (Вона близька йому, бо ще незаміжня. Через неї він може осквернитися).</p>
<p>4 Священик не сміє осквернятися, якщо померлий був одним з його рабів, щоб не стати нечистим. * [( <em>Священик… нечистим </em>Або «пан не сміє осквернятися заради своїх підлеглих». )]</p>
<p>5 Вони не повинні голити голови, підстригати бороди й робити порізи на тілі.</p>
<p>6 Вони мусять бути святими для свого Бога й не ганьбити ім’я свого Бога. Бо вони приносять дари Господу, їжу Богові своєму і тому мусять бути святими.</p>
<p>7 Вони не повинні брати собі повію, не повинні брати й розлучену жінку, бо священик є святим для свого Бога.</p>
<p>8 Стався до нього, як до святого, бо він приносить їжу вашому Богові. Він мусить бути для вас святим, бо Я є Господь святий і вас освячую.</p>
<p>9 Якщо дочка священика оскверняється, стаючи розпусницею, то оскверняє батька свого. Горіти їй у вогні.</p>
<p>10 Первосвященик, на голову якого вилито оливу помазання і якого освячено носити священне вбрання, не повинен куйовдити волосся або роздирати одяг на собі.</p>
<p>11 Він не повинен підходити ні до кого з померлих, не повинен оскверняти себе навіть заради батька чи матері своїх.</p>
<p>12 Йому не слід покидати святе місце, він не повинен оскверняти святе місце Бога свого, бо освячення оливою помазання Бога його на ньому. Я є Господь.</p>
<p>13 Він мусить брати собі за дружину незайману дівчину.</p>
<p>14 Він не сміє брати собі вдову, розведену чи нечисту повію. Він мусить брати собі за дружину лише незайману дівчину зі свого народу,</p>
<p>15 щоб не осквернити дітей своїх серед свого народу. Бо Я, Господь, освятив його”».</p>
<p>16 І мовив Господь Мойсею:</p>
<p>17 «Скажи Ааронові: „Якщо хтось із нащадків твоїх з усіх поколінь матиме на тілі фізичну ваду, то нехай він не приходить принести їжу Богові своєму.</p>
<p>18 Бо ніхто з вадою на тілі не зможе служити священиком, та підходити до вівтаря: ні сліпий, ні кульгавий, ні виродок чи кривий,</p>
<p>19 ні той, у кого зламана нога чи рука,</p>
<p>20 ні горбатий, ні карлик, ні з більмом на оці, ні з коростою, ні паршивий, ні з ушкодженими яєчками.</p>
<p>21 Жоден із нащадків священика Аарона, хто має якусь ваду, не може підходити, щоб принести дари Господу. Він має ваду, тож не може приносити хліб Господу своєму.</p>
<p>22 Він може їсти хліб Бога свого, як пресвятий, так і святий.</p>
<p>23 Але він не сміє заходити до Святого місця й підходити до жертовника, бо ваду має, і не повинен оскверняти Мої святині, оскільки Я є Господь, Який освячує їх”».</p>
<p>24 Отже, Мойсей переказав усе це Ааронові, його синам і всім дітям Ізраїлю.</p>

<h4>Розділ 22</h4>
<p>1 І мовив Господь Мойсею:</p>
<p>2 «Скажи Ааронові та його синам, щоб шанували вони святині дітей Ізраїлю, присвячені Мені, щоб не поганили святе ім’я Моє. Я є Господь.</p>
<p>3 Скажи їм: „Віднині, якщо хтось із ваших нащадків, маючи скверну на собі, наблизиться до святинь, які діти Ізраїлю присвятили Господові, того видалять від Мене. Я є Господь.</p>
<p>4 Якщо хтось із Ааронових нащадків матиме болячку на тілі або течу, він не їстиме святого, доки не стане чистим. Якщо хтось торкнеться чогось, що стало нечистим від мертвого, чи якщо в нього вилив сім’я, * [( <em>болячку на тілі </em>Див.: «проказа». )]</p>
<p>5 або якщо він торкнеться плазуна, від якого стане нечистим, або будь-якої людини, що якось зробить його нечистим,</p>
<p>6 то, торкнувшись того, буде нечистий до вечора і не повинен їсти святинь, аж поки не викупається у воді.</p>
<p>7 Коли ж зайде сонце, тоді він очиститься. І тоді може їсти святині, бо то його їжа.</p>
<p>8 Він не повинен їсти ні м’яса здохлих тварин, ані роздертих звіром, щоб не осквернитися цим. Я є Господь.</p>
<p>9 Вони мусять дотримуватися Моїх правил, щоб не взяти гріх на себе й не вмерти в ньому за те, що порушили Мої закони. Я Господь, Який зробив їх святими.</p>
<p>10 Ніхто сторонній не повинен їсти святині. Святині не повинен їсти ні той, хто в гостях у священика, ні наймит його.</p>
<p>11 Якщо ж священик придбає раба за свої гроші, той може їсти це, а також раб, що народився в його домі, можуть їсти їжу його.</p>
<p>12 Якщо священикова дочка вийде заміж за чужого, то вона не може їсти нічого святого.</p>
<p>13 Якщо священикова дочка стане вдовою чи розведеною, не матиме дітей і повернеться в дім свого батька, де жила, коли була молодою, то вона може їсти батьків хліб. Але сторонній не може їсти хліб його.</p>
<p>14 Та якщо хтось мимоволі з’їсть святе, він мусить сплатити священику за святу їжу, ще й п’яту частину поверх того віддати священику.</p>
<p>15 Священики самі не повинні поганити святі дари дітей Ізраїлю, що ті приносять Господу,</p>
<p>16 щоб не накликати на самих себе провину, яка потребує жертви відшкодування, коли вони їдять святе. Бо Я є Господь, Який освячує їх”».</p>
<p>17 І мовив Господь Мойсею:</p>
<p>18 «Скажи Ааронові та синам його, а також усім дітям Ізраїлю: „Коли хтось із родини Ізраїлю чи з чужинців, що живуть в Ізраїлі, принесе чи то з обітниці якоїсь, чи з доброї волі жертву всеспалення Господу,</p>
<p>19 то мусить бути самець без вади з великої худоби, овець чи кіз. Це дістане вам ласку від Бога!</p>
<p>20 Не приносьте в жертву нічого, що має ваду, бо не дістанете ласку через нього.</p>
<p>21 Коли хтось приносить мирну жертву Господу й бере зі стада або отари своєї, і робить це чи то з обітниці якоїсь, чи з доброї волі, то воно мусить бути без вади, щоб дістати ласку. Ніякої вади не повинно воно мати.</p>
<p>22 Не приносьте в жертву Господу нічого сліпого, ні скаліченого, ні спотвореного, ні враженого сверблячкою, ні паршивого. Не кладіть нічого такого на вівтар як дар Господу.</p>
<p>23 Можеш Господу жертвувати як добровільну жертву бичка чи ягня низькоросле або криве, але в обітницю воно не принесе ласки.</p>
<p>24 Не приносьте в жертву Господу ніякої тварини, в якої побиті, розчавлені, відбиті або відірвані яєчка. Не робіть цього на своїй землі.</p>
<p>25 Не беріть таких тварин і від чужинця, щоб приносити в дар Господу вашому, бо на них вада або недолік. Бог не прийме їх від вас”».</p>
<p>26 І мовив Господь Мойсею:</p>
<p>27 «Коли народиться бичок чи ягня, чи козеня, воно мусить залишатися зі своєю матір’ю протягом семи днів. На восьмий день і потім воно буде бажане, прийняте як жертва, дар Господу.</p>
<p>28 Не забивайте ні корови, ні вівці з їхньою дитиною одного й того ж дня.</p>
<p>29 Коли приносите жертву подяки Господу, робіть це так, щоб дістати ласку через неї.</p>
<p>30 З’їжте її того ж дня й не залишайте нічого до ранку. Я є Господь.</p>
<p>31 Дотримуйтесь заповідей Моїх і виконуйте їх. Я є Господь.</p>
<p>32 Не поганьте Моє святе ім’я. Народ Ізраїлю мусить пам’ятати, що Я святий. Я є Господь, Який освячує вас,</p>
<p>33 Який вивів вас із землі Єгипетської, щоб стати вашим Богом. Я є Господь».</p>

<h4>Розділ 23</h4>
<p>1 І мовив Господь Мойсею:</p>
<p>2 «Скажи дітям Ізраїлю: „Ось Мої свята, особливі Господні свята, на які ви скликатимете священні зібрання.</p>
<p>3 Шість днів ви працюватимете, а на сьомий буде субота відпочинку, священне зібрання. Ви не повинні працювати. Це субота для Господа, хоч де б ви жили.</p>
<p>4 Ось свята Господні, священні зібрання, що ви мусите скликати в належний час.</p>
<p>5 Чотирнадцятого дня першого місяця, надвечір святкуватиметься Пасха Господня. * [( <em>дня першого місяця </em>Тобто «авіва». Див.: «авів». )]</p>
<p>6 П’ятнадцятого дня того ж місяця буде починатися свято Опрісноків Господніх. Ви їстимете хліб, замішений без дріжджів протягом семи днів.</p>
<p>7 Першого дня у вас буде священне зібрання, і ви не повинні працювати.</p>
<p>8 Протягом семи днів приноситимете дари Господу, а сьомого дня будуть у вас священне зібрання, і ви не повинні тоді працювати”».</p>
<p>9 І мовив Господь Мойсею:</p>
<p>10 «Скажи дітям Ізраїлю: „Коли ви ввійдете до землі, що Я вам даю, і розпочнете жнива, то перший сніп принесіть священикові.</p>
<p>11 А він вознесе сніп перед Господом, щоб дістати вам ласку. Священик вознесе його наступного ранку в неділю. * [( <em>наступного… неділю </em>Буквально «наступного ранку після суботи». )]</p>
<p>12 В день вознесіння снопа принесете в жертву всеспалення Господу однолітнього баранця без вади.</p>
<p>13 А також принесете хлібну жертву: дві десятини ефи найкращого борошна, змішаного з оливою — приємні пахощі, дар Господу. В ливну жертву принесете чверть гіна вина. * [( <em>дві десятини ефи </em>Приблизно 4,4 л. Також див.: <a href='/ukr_umts/3/23/17'>Лев. 23:17</a>.<br><em>чверть гіна </em>Приблизно 0,8 л. )]</p>
<p>14 Не їжте ні сирого зерна, ні праженого, ні хліба з нового врожаю, аж поки не прийде день принесення жертви Господу вашому. Це закон на віки вічні, на всі ваші покоління, хоч де б ви жили.</p>
<p>15 Відрахуйте від першого дня після суботи, дня, коли ви принесете сніп, як жертву колихання, сім повних тижнів.</p>
<p>16 Відрахуйте п’ятдесят днів від сьомої суботи й тоді принесіть хлібну жертву Господу.</p>
<p>17 Хоч би де ви жили, принесіть дві хлібини як жертву колихання. Їх слід спекти з шістнадцяти чашок найліпшого борошна на заквасці як перший врожай Господу.</p>
<p>18 Разом із хлібом принесіть сім ягнят-одноліток без вад, одного бичка і двох баранів. Це буде жертвою всеспалення Господу разом із хлібною і ливною жертвами — приємні пахощі, дар Господу.</p>
<p>19 Також принесіть одного козла в жертву очищення і двох однолітніх баранців у мирну жертву.</p>
<p>20 Священик вознесе цих двох баранців разом із хлібом від першого врожаю, як жертву колихання Господу. Вони будуть священні для Господа і належатимуть священику.</p>
<p>21 Того ж дня скличте священне зібрання. Ви не повинні того дня виконувати жодної роботи. Це закон на віки вічні, хоч би де ви жили, на всі ваші покоління.</p>
<p>22 Під час жнив на своїй землі не дожинайте до краю свого поля й не підбирайте колосків. Це слід залишати для вбогих і чужинців. Я є Господь Бог ваш”».</p>
<p>23 І мовив Господь Мойсею:</p>
<p>24 «Скажи дітям Ізраїлю: „Першого дня сьомого місяця ви матимете особливий день відпочинку. Нехай звучання сурм нагадає народу про священне зібрання.</p>
<p>25 Ви не повинні того дня працювати, а тільки приносите дари всеспалення Господу”».</p>
<p>26 І мовив Господь Мойсею:</p>
<p>27 «Десятий день сьомого місяця буде днем очищення. І буде у вас священне зібрання. Не споживайте ніякої їжі й приносьте дари Господу. * [( <em>Не споживайте ніякої їжі </em>Буквально «вгамовуйте ваші душі» або «стримуйте себе». Також див.: <a href='/ukr_umts/3/23/32'>Лев. 23:32</a>. )]</p>
<p>28 Не працюйте того дня, бо це день очищення, щоб очистити вас перед Господом вашим Богом.</p>
<p>29 Якщо хтось не стримуватиме себе того дня, його буде вилучено з-поміж його народу.</p>
<p>30 Якщо хтось працюватиме того дня, Я винищу того з його народу.</p>
<p>31 Ви не повинні виконувати ніякої роботи. Це закон на віки вічні, хоч би де ви жили, на всі ваші покоління.</p>
<p>32 Це буде особливий день відпочинку для вас. Не споживайте ніякої їжі. Дотримуйтеся цього особливого для відпочинку дев’ятого дня того місяця до наступного вечора». * [( <em>дев’ятого… вечора </em>День починався у вечорі. )]</p>
<p>33 І мовив Господь Мойсею:</p>
<p>34 «Скажи дітям Ізраїлю: „П’ятнадцятого дня сьомого місяця починається свято Кущів — сім днів шани Господньої.</p>
<p>35 На перший день буде священне зібрання. Ви не повинні виконувати жодної роботи.</p>
<p>36 Сім днів будете приносити дари Господу. На восьмий день у вас буде святе зібрання, і принесете дар Господу. Це святкове зібрання, тож не працюйте того дня.</p>
<p>37 Ось такі особливі свята Господні, на які ви будете скликати священні зібрання, щоб приносити дари Господу: жертви всеспалення, хлібні жертви, заклання й мирні жертви — кожну свого дня,</p>
<p>38 крім субот Господніх і дарів ваших, і всіх обітниць, і добровільних приношень ваших Господу.</p>
<p>39 А п’ятнадцятого дня сьомого місяця після жнив, як позбираєте весь врожай на своїй землі, то святкуватимете Господнє свято сім днів. Першого й восьмого дня буде особливий відпочинок.</p>
<p>40 Першого дня візьмете плодів з фруктових дерев, пальмове гілля, гілля широколистих дерев, а також гілля з верболозу, що біля струмку, і веселитиметеся перед Господом вашим Богом сім днів.</p>
<p>41 Святкуйте його як свято на честь Господа, протягом семи днів щороку. Це закон на віки вічні на всі ваші покоління. Відзначатимете це свято в сьомому місяці.</p>
<p>42 Будете жити протягом семи днів у куренях. Усі ізраїльтяни мусять жити в наметах,</p>
<p>43 щоб ваші нащадки знали, що Я поселив дітей Ізраїлю в намети, коли вивів їх із землі Єгипетської. Я Господь, Бог ваш”».</p>
<p>44 Так розповів Мойсей дітям Ізраїлю про особливі свята Господа.</p>

<h4>Розділ 24</h4>
<p>1 І мовив Господь Мойсею:</p>
<p>2 «Накажи дітям Ізраїлю принести тобі чистої оливи, вичавленої з оливок для світильників, щоб постійно підтримувати світло.</p>
<p>3 Нехай Аарон поставить їх за запоною Угоди в наметі зібрання, щоб світили перед Господом повсякчас — із вечора до ранку. Це закон на віки вічні, для всіх ваших поколінь.</p>
<p>4 Він установить світильники на свічнику зі щирого золота, щоб горів перед Господом повсякчас із вечора до ранку.</p>
<p>5 Візьми найкращого борошна й випечи дванадцять хлібів із нього. По шістнадцять мірок на кожен. * [( <em>шістнадцять мірок </em>Тобто приблизно 4,4 л. )]</p>
<p>6 Поклади їх перед Господом у два ряди, по шість у кожному, на стіл зі щирого золота.</p>
<p>7 І додай чистого ладану в кожен ряд. І це буде встановлена частка хліба — дар Господу.</p>
<p>8 І щосуботи вони розкладатимуть їх перед Господом від дітей Ізраїлю як віковічну Угоду.</p>
<p>9 І належатиме хліб Ааронові та його синам, і їстимуть вони його в Святому місці, оскільки він належить Йому, як найсвятіший дар Господу, частка на віки вічні».</p>
<p>10 Вийшов з-поміж дітей Ізраїлю син ізраїльтянки та єгиптянина, і почалася бійка в таборі між сином ізраїльтянки й справжнім ізраїльтянином.</p>
<p>11 Син ізраїльтянки богохульствовав проти імені Господа. І привели його до Мойсея. (Матір його звали Шеломит, дочка Диврі з коліна Дана).</p>
<p>12 І взяли його під варту, поки воля Господня не відкриється їм.</p>
<p>13 І мовив Господь Мойсею:</p>
<p>14 «Виведи богохульника геть із табору. Нехай усі, хто чув його, покладуть руки йому на голову, і нехай уся громада закидає його камінням. * [( <em>покладуть… голову </em>Це було символом того, що усі люди разом були відповідальні за покарання богохульника. )]</p>
<p>15 І скажи тоді дітям Ізраїлю: „Якщо хтось богохульствуватиме проти свого Бога, той прийме гріх.</p>
<p>16 І того, хто хулитиме ім’я Господа, слід покарати на смерть. Уся громада мусить закидати його камінням. Хоч чужинця, хоч місцевого жителя — кожного слід покарати на смерть, якщо він хулитиме Ім’я.</p>
<p>17 Якщо хтось уб’є людину, то чоловіка, що скоїв вбивство, слід убити.</p>
<p>18 Якщо хтось уб’є чиюсь худобину, той мусить сплатити за неї життям за життя.</p>
<p>19 Якщо хтось поранить свого ближнього, то нехай йому заподіють теж саме, що й він учинив.</p>
<p>20 Перелом за перелом, око за око, зуб за зуб. Яке ушкодження він заподіяв іншому, таке ж слід учинити і йому.</p>
<p>21 Кожен, хто вб’є худобину, мусить відшкодувати за неї. Кожен, хто вб’є людину, мусить бути убитий.</p>
<p>22 Один Закон буде для вас. Він буде єдиний як для чужинця, так і для місцевого жителя, оскільки Я є Господь Бог ваш”».</p>
<p>23 І сказав тоді Мойсей дітям Ізраїлю, і вивели вони богохульника за табір і закидали камінням. Тож учинили діти Ізраїлю так, як Господь наказав Мойсею.</p>

<h4>Розділ 25</h4>
<p>1 І мовив Господь Мойсею на горі Синай:</p>
<p>2 «Скажи дітям Ізраїлю: „Коли ввійдете до землі, що Я даю вам, то земля мусить спочивати, маючи суботу, щоб вшанувати Господа.</p>
<p>3 Шість років поспіль можеш засівати поле і шість років поспіль можеш обрізати виноградник, збираючи його плоди.</p>
<p>4 А на сьомий рік буде цілковитий відпочинок для землі, субота, щоб вшанувати Господа. Поля не засіватимеш і виноградника не обрізатимеш.</p>
<p>5 Не збирай врожаю, що вродить сам по собі, і не збирай винограду з необрізаної лози. Це буде рік цілковитого спокою для землі.</p>
<p>6 І те, що земля вродить сама за рік суботній, буде вам на поживу: для тебе й слуг, і служниць, твоїх наймитів і чужинця, що живе в тебе,</p>
<p>7 твоєї худоби і дичини, що є в землі твоїй. Все, що вродить, піде на поживу і всього цього буде вдосталь.</p>
<p>8 Відрахуй сім разів по сім років разом із сімома суботніми роками, щоб цей термін складав сорок дев’ять років.</p>
<p>9 І засурмиш голосно в баранячий ріг десятого дня сьомого місяця в день очищення. Сурмитимеш по всій землі.</p>
<p>10 І оголосиш п’ятдесятий рік особливим, і оголосиш волю всім, хто живе на землі. І буде він Ювілейним роком для вас. І кожен із вас повернеться до свого господарства, і кожен повернеться до своєї родини.</p>
<p>11 І буде п’ятдесятий рік для вас Ювілейним. Не сійте нічого й не жніть те, що саме вродить, і не збирайте з необрізаної лози,</p>
<p>12 оскільки це Ювілей. І буде він для вас священним. І їстимете з поля те, що воно вродить.</p>
<p>13 Ювілейного року кожен з вас повернеться до своєї власності. * [( <em>своєї власності </em>Земля в Ізраїлі належала родині або роду. Дозволялося продавати свою землю, але в Ювілейний рік вона знову ставала власністю родини, якій вона спершу належала. )]</p>
<p>14 Якщо продаси щось зі своєї власності ближньому своєму або ж придбаєш у нього, не обдурюйте одне одного.</p>
<p>15 Купуватимеш у ближнього свого відповідно до кількості років, що залишилися до наступного Ювілею. А той продаватиме тобі відповідно до кількості років і жнив, що лишилися.</p>
<p>16 Що більше років лишилося, то більшу ціну й встановлюватимеш, а що менше років, то меншу ціну встановлюватимеш, бо продає він тобі кількість жнив.</p>
<p>17 Не обдурюйте одне одного, побійтеся Бога вашого, бо Я є Господь Бог ваш.</p>
<p>18 Дотримуйтеся Моїх законів, пам’ятайте Мої настанови й виконуйте їх, щоб жити вам безпечно на своїй землі.</p>
<p>19 І земля даватиме свої плоди, і ви їстимете досхочу, і житимете на ній безпечно.</p>
<p>20 Якщо ж спитаєте: „Що ми їстимемо сьомого року, якщо не сіятимемо й не збиратимемо врожаю?” —</p>
<p>21 то Я дам вам Своє благословення на шостий рік і земля вродить врожай, якого вистачить на три роки.</p>
<p>22 Як будете сіяти на восьмий рік, то ще їстимете зі старого врожаю аж до дев’ятого року, поки не достигне новий врожай.</p>
<p>23 Землю не можна продавати назавжди, бо земля належить Мені. Ви ж лише чужинці й подорожні, що живуть у Мене.</p>
<p>24 По всій країні, що володієте нею, ви мусите давати можливість викупу землі.</p>
<p>25 Якщо хтось із братів твоїх зубожіє й продасть частину своєї землі, то його близький родич мусить прийти й викупити те, що той продав.</p>
<p>26 Якщо він не має близьких родичів, але сам знайде достатньо грошей, щоб викупити землю самому,</p>
<p>27 тоді нехай порахує роки відтоді, як продав її, і поверне решту тому, кому він продав її, і тоді повернеться на свою землю.</p>
<p>28 Але якщо не спроможеться рука його на ті кошти, щоб повернути землю, то продане ним залишиться в руках того, хто купив, аж до ювілейного року. В Ювілейний рік землю буде звільнено, і він повернеться до своєї власності.</p>
<p>29 Якщо хтось продасть дім в обнесеному муром місті, то викупити його зможе в межах одного року після продажу. Він має право викупу протягом року. Його право на відшкодування обмежується цим терміном.</p>
<p>30 Якщо до кінця року будинок не викуплено, то цей будинок в обнесеному муром місті перейде в постійну власність того, хто купив його, а також його нащадків і в Ювілейний рік не звільниться.</p>
<p>31 Житло в поселеннях, що не мають муру, вважається нарівні з земельним наділом. Його можна викупати, і воно звільнятиметься в Ювілейний рік.</p>
<p>32 Щодо міст левитів, то в містах, що належать їм, левити завжди можуть викупити свій дім.</p>
<p>33 Якщо хтось із левитів не викупить свій дім, то дім, що продано в місті, звільниться в Ювілейний рік, бо житло в містах левитів — це їхня власність серед дітей Ізраїлю.</p>
<p>34 Та землю навколо їхніх міст продавати не можна, оскільки вона у вічному їхньому володінні.</p>
<p>35 Якщо брат твій зубожіє і не зможе утримувати себе, допоможи йому, як чужинцю й перехожому, щоб він міг жити в тебе.</p>
<p>36 Ти не повинен мати з нього зиску, побійся Бога, щоб брат твій міг жити з тобою.</p>
<p>37 Не бери відсотків з грошей, що позичаєш, і хліб йому давай не заради вигоди.</p>
<p>38 Я є Господь Бог ваш, Який вивів вас із землі Єгипетської, щоб віддати вам землю Ханаанську і щоб бути вашим Богом.</p>
<p>39 Якщо брат твій зубожіє і продасться тобі, то не примушуй його працювати, як раба.</p>
<p>40 Нехай він буде в тебе за наймита, як чужинець живе в тебе; і служитиме він тобі аж до Ювілейного року.</p>
<p>41 Тоді нехай іде від тебе, він і діти його, і нехай повертаються до своєї землі, до власності своїх пращурів.</p>
<p>42 Бо вони — Мої раби. Я вивів їх із землі Єгипетської. Вони не повинні бути продані в неволю.</p>
<p>43 Не будь жорстоким до цієї людини, побійся Бога свого.</p>
<p>44 І нехай твій раб і рабиня будуть з навколишніх народів. Купуйте рабів і рабинь із них.</p>
<p>45 Можеш також купувати дітей чужинців, які живуть у вас або з їхніх родин, що народились у вашій землі. Вони стануть твоєю власністю,</p>
<p>46 і зможеш передавати їх у спадщину своїм дітям після себе, як власність на віки. Вони можуть стати вашими рабами. Але не будьте жорстокими до братів своїх, до будь-кого з дітей Ізраїлю.</p>
<p>47 Якщо чужинець або поселенець, що живе у тебе, збагатіє, а брат твій поруч зубожіє і продасться чужинцю або поселенцю, що живуть серед вас або комусь із роду чужинця,</p>
<p>48 то після того, як його продано, його можна буде викупити. Хтось із братів може його викупити.</p>
<p>49 Чи його дядько, чи двоюрідний брат можуть викупити його, або хтось із близьких родичів з його родини можуть викупити його. Можливо, й сам він, зібравши грошей, зможе звільнитися.</p>
<p>50 Він мусить разом із тим, хто купив його, порахувати роки з того часу, як продався, до Ювілейного року, і вартість його звільнення буде відповідною до кількості років. Він мусить бути наймитом.</p>
<p>51 І якщо ще багато років залишилося, то відповідно до цього та ціни за нього він мусить повернути вартість свого звільнення.</p>
<p>52 Якщо ж мало років залишилося до Ювілейного року, то він мусить заплатити за своє звільнення залежно від часу, що залишився.</p>
<p>53 І житиме він у чужинця всі ці роки як наймит. І чужинець не повинен бути жорстоким до нього в очах твоїх.</p>
<p>54 Але якщо він не викупиться сам у той чи інший спосіб, то він і діти його стануть вільними в Ювілейний рік.</p>
<p>55 І це через те, що діти Ізраїлю — Мої раби. Вони — Мої раби, Я вивів їх із землі Єгипетської. Я — Господь Бог ваш”.</p>

<h4>Розділ 26</h4>
<p>1 Не створюйте собі бовванів. Не встановлюйте ні виліплених образів, ані пам’ятників для себе, ані різьбленого каменя в своїй землі, щоб поклонятися йому. Бо Я Господь — Бог ваш.</p>
<p>2 Дотримуйтеся субот Моїх і шануйте Моє святе місце. Я Господь.</p>
<p>3 Якщо будете жити за Моїми законами, дотримуватися Моїх заповідей і виконувати їх,</p>
<p>4 то Я насилатиму вам вчасно дощі, щоб земля давала врожай, а дерева в полях принесли плоди.</p>
<p>5 І молотьба ваша триватиме аж до збирання врожаю винограду. А збирання винограду триватиме аж до сівби. І тоді ви їстимете досхочу й спокійно житимете на своїй землі.</p>
<p>6 І пошлю Я мир на вашу землю. Лягатимете спати, й ніщо не потурбує вас. І вижену Я злих звірів із вашої землі. І меч не пройде по вашій землі.</p>
<p>7 Ви гнатимете своїх ворогів, і вони впадуть від меча вашого перед вами.</p>
<p>8 П’ятеро з вас гнатимуть сотню чоловік, а сотня гнатиме десять тисяч. І поляжуть вороги ваші від меча перед вами.</p>
<p>9 Я повернуся тоді до вас і зроблю вас плодючими, і примножу вас. Я дотримаюся Своєї Угоди з вами.</p>
<p>10 Ви їстимете старий хліб, що довго зберігається, й повикидаєте його заради нового.</p>
<p>11 Я поставлю Свій святий намет серед вас, і не відцураюся вас.</p>
<p>12 Я житиму серед вас. Я буду вашим Богом, а ви будете Моїм народом.</p>
<p>13 Я є Господь, Бог ваш. Я вивів вас із землі єгиптян, щоб ви більше не були їхніми рабами. Я розбив кайдани ярма вашого і змусив вас ходити гордо.</p>
<p>14 Та якщо ви не будете коритися Мені й не виконуватимете всі ці заповіді,</p>
<p>15 якщо зневажатимете Мої закони, якщо будете нехтувати Моїми правилами, і не будете дотримуватися Моїх настанов, порушивши Мою Угоду,</p>
<p>16 то ось що Я зроблю з вами: нашлю на вас жах, сухоти й лихоманку, що занапастять очі ваші й виснажать ваші життя. Марно сіятимете зерно своє, бо вороги з’їдять увесь ваш врожай.</p>
<p>17 Я повернуся обличчям проти вас, і зазнаєте ви поразки перед ворогом своїм. І пануватимуть над вами ваші ненависники, і втікатимете, хоч ніхто не переслідуватиме вас.</p>
<p>18 Якщо ж і після всього цього не коритиметеся Мені, то Я всемеро більше каратиму вас за гріхи ваші.</p>
<p>19 Я знищу гординю влади вашої і зроблю так, що небо стане залізним, а земля мідною. * [( <em>небо… мідною </em>Тобто небо не даватиме дощу, а земля не родитиме. )]</p>
<p>20 Сила ваша марно витрачатиметься, земля ваша не даватиме врожаю, а дерева на ній — плодів.</p>
<p>21 Якщо ви все ж таки підете проти Мене й не схочете коритися Мені, то Я каратиму вас всемеро більше за гріхи ваші.</p>
<p>22 Я нашлю на вас диких звірів, і вони позбавлять вас дітей і загублять худобу вашу, вас залишиться так мало, що збезлюдніють шляхи ваші.</p>
<p>23 Якщо й після всього цього ви відмовитеся виправлятися і все ще йтимете проти Мене,</p>
<p>24 то Я йтиму супроти вас і Сам покараю вас всемеро більше за ваші гріхи.</p>
<p>25 Я наведу меч на вас, щоб помститися за порушення Угоди. І якщо ви поховаєтеся по своїх містах, то Я нашлю смертельну моровицю на вас і віддам вас до рук ворога вашого.</p>
<p>26 Коли Я зменшу вашу частку хліба до того, що десять жінок пектимуть в одній печі й відмірятимуть кожний шматочок, ви будете їсти, та не насититеся.</p>
<p>27 Якщо й після всього цього ви не підкоритеся Мені і йтимете проти Мене,</p>
<p>28 то Я йтиму в гніві супроти вас і Сам покараю вас всемеро більше за ваші гріхи.</p>
<p>29 Будете ви їсти плоть синів і дочок своїх.</p>
<p>30 Я зруйную ваші узвишшя й порубаю вівтарі для спалення запашного куріння. Я поскидаю мертві тіла ваші на ваших мертвих бовванів, і зненавиджу вас.</p>
<p>31 Я спустошу землю й поруйную святині. Я не прийму солодких пахощів ваших жертв.</p>
<p>32 Я спустошу землю так, що жахатимуться ваші вороги, які оселяться на ній.</p>
<p>33 Я порозкидаю вас поміж народами й вихоплю меч Свій проти вас. Земля ваша спустошиться, а міста буде зруйновано.</p>
<p>34 І тоді земля надолужить за свої суботні роки, за весь час її запустіння, а ви будете в землі ворогів ваших. І спочине тоді земля, і надолужуватиме за свої суботні роки.</p>
<p>35 І спочиватиме вона весь час запустіння за те, що не мала вона субот, коли ви жили на ній.</p>
<p>36 Тим, хто вціліє, Я нажену жах у серця в землі їхніх ворогів, так що вони втікатимуть від шелесту листя від подиху вітру. І вони тікатимуть, як той, що біжить від меча. І попадають вони навіть тоді, коли ніхто не переслідуватиме їх.</p>
<p>37 І спотикатиметься брат об свого брата, наче втікаючи від меча, навіть тоді, коли ніхто не переслідуватиме. І не буде у вас сил протистояти ворогам вашим.</p>
<p>38 І загинете ви серед народів. І щезнете в землі ворогів ваших.</p>
<p>39 А ті, що вціліють, згинуть у землях ворогів своїх за гріхи свої, і згинуть вони за гріхи пращурів своїх.</p>
<p>40 І вони зізнаються в своїх гріхах і гріхах батьків своїх, у тому, що були невірні Мені, що ворожо пішли проти Мене.</p>
<p>41 Тож Я ворожо пішов проти них і привів їх до землі ворогів їхніх. І тоді, якщо вони вгамують своє вперте серце й приймуть покарання за гріхи свої, * [( <em>вперте </em>Буквально «необрізане». )]</p>
<p>42 Я згадаю Мою Угоду з Яковом. Я згадаю Мою Угоду з Ісааком і згадаю Угоду з Авраамом, і пам’ятатиму землю.</p>
<p>43 Земля буде покинута людьми й надолужить за свої суботні роки, поки лежатиме покинутою без них. І ті, що вціліють, приймуть покарання за свої гріхи, бо знехтували Моїми настановами й зненавиділи Мої закони.</p>
<p>44 Але навіть тоді, коли вони будуть у землі ворогів своїх, Я не відвернуся від них і не зненавиджу їх, щоб зовсім знищити їх і розірвати Угоду з ними. Бо Я є Господь їхній Бог.</p>
<p>45 Але Я згадаю заради них Угоду з їхніми пращурами, яких Я вивів із землі Єгипетської на очах народів, щоб бути їхнім Богом. Я є Господь».</p>
<p>46 Це закони, правила і настанови, що Господь установив між Собою й дітьми Ізраїлю і передав через Мойсея на горі Синай.</p>

<h4>Розділ 27</h4>
<p>1 І мовив Господь Мойсею:</p>
<p>2 «Скажи дітям Ізраїля: „Якщо хтось дасть обітницю віддати Господу грошову вартість якоїсь особи,</p>
<p>3 то вартість за чоловіка віком від двадцяти до шістдесяти років буде п’ятдесят шекелів срібла за мірою святого шекеля. * [( <em>шекель </em>Приблизно 11,5 гр. Також див.: <a href='/ukr_umts/3/27/4-7'>Лев. 27:4-7</a>. )]</p>
<p>4 Якщо це жінка, то ціна буде тридцять шекелів.</p>
<p>5 За хлопця віком від п’яти до двадцяти років ціна буде двадцять шекелів, а за дівчинку — десять шекелів.</p>
<p>6 За хлопчика віком від одного місяця до п’яти років ціна буде п’ять шекелів срібла, а за дівчинку — три шекеля срібла.</p>
<p>7 За людину віком понад п’ятдесят років ціна буде п’ятнадцять шекелів за чоловіка і десять шекелів за жінку.</p>
<p>8 Якщо ж він убогий настільки, що не в змозі сплатити таку ціну, то нехай той приведе його до священика, і священик встановить ціну для нього, відповідно до того, на що той, хто дає обітницю, спроможний.</p>
<p>9 Якщо ж обітниця стосується тварини, яка може бути принесена в жертву Господу, то будь-яка тварина, що приноситься в жертву Господу, буде свята.</p>
<p>10 І не можна її ні замінити, ні обміняти добру на погану, погану на добру. Якщо ж хтось обміняє тварину, то обидві вони стануть святі.</p>
<p>11 Якщо обітниця стосується якоїсь нечистої тварини, яку не можна приносити в жертву Господу, то слід її принести до священика.</p>
<p>12 І священик оцінить її, добра вона чи погана. І буде так, як священик установить.</p>
<p>13 Якщо ж хтось хоче викупити її, то йому слід додати ще п’яту частину до її вартості. * [( <em>викупити її </em>Див.: <a href='/ukr_umts/2/13/1-16'>Вих. 13:1-16</a> де йдеться про закони викуплення первістків. )]</p>
<p>14 Якщо хтось присвячує свою оселю як святиню Господу, то священик мусить встановити її вартість, добра вона чи погана. І як установить священик, так і буде.</p>
<p>15 Якщо ж той, хто присвятив свою оселю як святиню, схоче повернути її, то мусить іще додати п’яту частину до вартості її сріблом, і оселя буде його.</p>
<p>16 Якщо хтось присвячує як святиню Господу частину землі, якою володіє, то її вартість залежить від того, скільки зерна треба, щоб її засіяти. Це буде п’ятдесят шекелів срібла за кожен гомер ячменю. * [( <em>гомер </em>Приблизно 220 л. )]</p>
<p>17 Якщо він присвячує своє поле як святиню в Ювілейний рік, то ціна залишається та сама.</p>
<p>18 Але якщо хтось присвячує своє поле як святиню після Ювілею, то священик підрахує його вартість відповідно до кількості років, що залишилися до наступного Ювілейного року, і вартість знизиться.</p>
<p>19 Якщо ж той, хто присвячує своє поле, схоче викупити його, то мусить додати п’яту частину до його вартості сріблом, і воно залишиться йому.</p>
<p>20 Якщо він не викупить поля й продасть його іншому, то його вже викупити не можна.</p>
<p>21 Коли поле звільниться в Ювілейний рік, то воно стане святинею як земля, яка приноситься у жертву Господу як особлива жертва. І стане вона власністю священиків.</p>
<p>22 Якщо хтось присвятить Господу куплену землю, що не є часткою його спадщини, * [( <em>є часткою… спадщини </em>У древньому Ізраїлі земля належала не людині, а усієї родині. Саме тому землю неможна було продавати або купувати, а тільки орендувати на 50 років. )]</p>
<p>23 то священик мусить підрахувати її вартість до Ювілейного року, і той чоловік повинен сплатити цю вартість того ж дня, і буде це священним для Господа.</p>
<p>24 В Ювілейний рік земля відійде до власника, в якого була куплена, хто має право власності на цю землю.</p>
<p>25 Будь-яка оцінка мусить бути здійснена відповідно до шекеля Святого місця. І шекель мусить відповідати двадцяти ґерам. * [( <em>ґера </em>Приблизно 1 гр. )]</p>
<p>26 Первістків тварин, чи то бичок, чи ягня, не можна присвячувати Господу, бо вони вже від народження належать Йому.</p>
<p>27 Але якщо тварина нечиста, її можна викупити за встановлену за неї ціну і ще додати п’яту частину. Якщо ж її не викуплено, то можна її продати за встановлену ціну.</p>
<p>28 Будь-яка особлива жертва, що повністю присвячується Господу, з того що хтось має, чи то людина, чи худоба, чи поле з родинної власності, не може бути продана. Її не можна викупити. Все, що повністю присвячується, є великою святинею Господньою.</p>
<p>29 Жодна людина, яку повністю присвятили Господові, не може бути викуплена. Її слід віддати на смерть.</p>
<p>30 Десятина всього, що дає земля, належить Господу — чи то зерно, чи плоди з дерев. Це святиня Господня.</p>
<p>31 Якщо хтось забажає викупити свою десятину, то мусить додати ще п’яту частину до неї.</p>
<p>32 Десята тварина зі стада чи отари, кожна десята, що пройде під пастуховою палицею, буде святинею Господньою.</p>
<p>33 Не слід оглядати, чи добра та тварина, чи погана. Не слід її міняти. Якщо хтось її замінить, то обидві тварини стануть святинею, і їх не можна викупати”».</p>
<p>34 Ось ті заповіді, що Господь переказав Мойсею для дітей Ізраїлю на горі Синай.</p>
