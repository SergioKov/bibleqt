<h2>Перше послання Петра</h2>
<h4>Розділ 1</h4>
<p>1 Вітання від Петра, апостола Ісуса Христа, до вибраних людей, які живуть далеко від рідної країни, і розкидані по Понтії, Ґалатії, Каппадокії, Азії та Віфінії.</p>
<p>2 Ще з початку світу, згідно з задумом Бога, Отця нашого, через освячення Духом вас було обрано стати Його святим народом. Волею Бога вас було призначено бути слухняними Йому і очищеними завдяки жертовній крові Ісуса Христа. Благодать і мир нехай вам примножаться!</p>
<p>3 Благословенний Бог, Отець нашого Господа Ісуса Христа. Великою милістю своєю Він відродив нас до нового життя, яке приносить живу надію завдяки воскресінню Ісуса Христа з мертвих.</p>
<p>4 Це надія на нетлінну, непорочну, нев’янучу спадщину, що чекає нас на небесах.</p>
<p>5 Ви, захищені силою Божою завдяки вірі своїй, знайдете спасіння, яке отримаєте в кінці світу.</p>
<p>6 Радійте з цього, навіть якщо зараз ви й страждаєте від різних випробувань.</p>
<p>7 Випробувана віра ваша — набагато чистіша і коштовніша від золота, яке все ж таки тлінне, хоч і вогнем випробовується. Та коли з’явиться Ісус Христос, бездоганна віра ваша заслужить похвалу, славу і честь.</p>
<p>8 Хоча ви й не бачили Христа, але ви любите Його. Навіть якщо ви зараз не можете побачити Його на власні очі, ви віруєте у Нього і сповнюєтеся невимовною славною радістю.</p>
<p>9 І ви досягнете мети своєї віри — спасіння душ ваших.</p>
<p>10 Пророки ретельно вивчали й розшукували все, що стосується цього спасіння. Вони провіщали про обіцяну нам благодать.</p>
<p>11 Дух Христа сповіщав через тих пророків про страждання, і про майбутню славу, яку отримає Ісус, прийнявши їх. Пророки намагалися збагнути те, про що Дух свідчив: коли це станеться, і яким буде світ у той час.</p>
<p>12 І відкрилося їм, що не собі вони служать, а вам. Це було сповіщено Духом Святим, який зійшов з небес через благовісників. Навіть Ангели бажають дізнатися про все, що знаєте ви.</p>
<p>13 Тож приготуйте ваш розум для служіння й пильнуйте. Всі надії свої покладіть на благодать, що буде дана вам, коли з’явиться Ісус Христос. * [( <em>пильнуйте </em>Або «будьте повні самовладання». )]</p>
<p>14 У минулому ви не мали того розуміння, яке у вас є тепер, тож ви поводилися відповідно з своїми неблагочестивими бажаннями. Проте зараз, ви стали дітьми Бога, отже будьте слухняні Йому.</p>
<p>15 За прикладом Бога, Який обрав вас, прагніть святості в усіх вчинках своїх.</p>
<p>16 Бо сказано у Святому Писанні: «Будьте святі, тому що Я святий». * [( <a href='/ukr_umts/3/11/44'>Лев. 11:44</a>, <a href='/ukr_umts/3/11/45'>45</a>; <a href='/ukr_umts/3/19/2'>19:2</a>; <a href='/ukr_umts/3/20/7'>20:7</a>. )]</p>
<p>17 І якщо називаєте Його Отцем, Який безсторонньо судить вчинки кожного, то живіть з пошаною до Нього, поки перебуваєте на цій землі. * [( <em>з пошаною </em>Або «зі страхом». <em>перебуваєте на цій землі </em>Або «тимчасово відвідуєте цю чужу землю». )]</p>
<p>18 Ви знаєте, що не тлінним сріблом та золотом вас було викуплено від марного життя, якому ви навчилися від ваших предків, 
<p>19 а дорогоцінною кров’ю чистого і непорочного Ягняти — кров’ю Христа.</p>
<p>20 Його було вибрано ще до створення світу, але ж з’явився Він останнім часом лише заради вас.</p>
<p>21 Завдяки Христу ми повірили в Бога. Він воскресив Ісуса з мертвих і дарував Йому славу, тож ваша віра й надія — на Бога.</p>
<p>22 Тепер, коли ви, сприйнявши Слово правди, очистили душі свої для справжньої братньої любові, любіть одне одного палко й від щирого серця.</p>
<p>23 Ви відродилися не від насіння тлінного, а від життєдайного Слова Божого, яке існуватиме вічно. У Писанні говориться:</p>
<p>24 «Наше життя подібно до дикої квітки, а слава людська подібна до цвіту. Трава засохне, цвіт опаде.  </p>
<p>25 Але Слово Боже буде жити вічно». І це Слово є Доброю Звісткою, яка була проповідувана вам. * [( <a href='/ukr_umts/23/40/6-8'>Іс. 40:6-8</a>. )]</p>

<h4>Розділ 2</h4>
<p>1 Позбавимося ж усілякої злоби, обману, лицемірства, заздрощів, різного роду наклепів та обмов.</p>
<p>2 Як новонароджені немовлята, котрі потребують молоко, прагніть чистої духовної їжі, щоб від неї зростати для спасіння.</p>
<p>3 Бо тепер «ви пізнали Господню доброту».</p>
<p>4 Прийдіть до Господа Ісуса, Живого Каменя, не прийнятого людьми, але обраного й дорогоцінного Богу. * [( <em>Живий Камінь </em>Найважливіше каміння в Божому духовному храмі (Його люди). )]</p>
<p>5 І ви самі, неначе живе каміння, з якого Бог будує духовний храм, щоб ви стали святим священицтвом і приносили духовні пожертви, приємні Богу через Ісуса Христа. * [( <em>храм </em>Буквально «оселя», тобто Божа оселя — місце, де народ Божий поклоняєтся Йому. У цьому вірші мається на увазі, що суспільність усіх віруючих є духовним храмом, де живе Бог. )]</p>
<p>6 У Святому Писанні є такі слова: «Дивіться, камінь Я кладу наріжний на Сіоні, дорогоцінний, вибраний. І той, хто вірує у нього, не зганьбиться». * [( <a href='/ukr_umts/23/28/16'>Іс. 28:16</a>. )]</p>
<p>7 І цінний він для вас, хто вірує, а для невіруючих: «Камінь, який будівельники відкинули, став каменем наріжним». * [( <a href='/ukr_umts/19/118/22'>Пс. 118:22</a>. )]</p>
<p>8 Для невіруючих він: «Камінь, об який спіткаються люди і падають». Вони спіткаються, бо не підкорюються Слову Божому. Так Бог призначив, щоб їм було. * [( <a href='/ukr_umts/23/8/14'>Іс. 8:14</a>. )]</p>
<p>9 Ви ж люди вибрані, Царські священики, святий народ, який належить Богу. Ви призначені сповіщати людям про великі вчинки Того, Хто покликав вас із темряви гріха у прекрасне Світло Своє. * [( <em>святий народ </em>Божі люди називалися святими тому, що вони очищені через кров Христа і належать лише Богу. )]</p>
<p>10 Колись ви не були людьми Божими, а тепер ви — люди, які належать Богу. Колись ви не знали милості Божої, а зараз ви отримали її. * [( <em>Колись ви… отримали її </em>Див.: <a href='/ukr_umts/28/2/23'>Ос. 2:23</a>. )]</p>
<p>11 Любі друзі, я закликаю вас як чужинців і мандрівників у цьому світі, не піддаватися бажанням тілесним, що ворогують із душею вашою.</p>
<p>12 Живіть і поводьтеся серед поган, як належить. Хоч вони й звинувачуватимуть вас як грішників, але згодом, побачивши діла ваші добрі, вони прославлять Бога в День пришестя Його.</p>
<p>13 Коріться всім людським владам заради Господа. * [( <em>всім людським владам </em>Буквально «всім створінням людським», тобто правителям, владі, уряду, президенту тощо. )]</p>
<p>14 Коріться цареві як верховній владі і намісникам, яких він призначив, щоб карати тих, хто чинить зло, і нагороджувати тих, хто чинить добро.</p>
<p>15 Бо воля Божа в тому, щоб, творячи добро, ви змушували мовчати невігласів і нерозумних.</p>
<p>16 Живіть як люди вільні, але ж не використовуйте волю свою, як прикриття, щоб чинити зло. Живіть як слуги Божі.</p>
<p>17 Шануйте всіх і кожного, любіть родину людей Божих. Шануйте Бога, та поважайте царя.</p>
<p>18 Раби, підкоряйтеся з повною пошаною господарям своїм, не тільки добрим і м’яким, але й суворим.</p>
<p>19 То приємно Богу, коли людина стійко переносить незаслужені страждання і біль, завжди думаючи про Нього.</p>
<p>20 Чому ж ви всі чекаєте хвали, коли страждаєте за свою ж провину? Але якщо вас покарано за добро і ви з терпимістю знесли покарання, то саме це Богу до вподоби.</p>
<p>21 До цього ви покликані Богом, бо Христос страждав за вас. Він залишив нам приклад, тож ми мусимо йти Його слідами:</p>
<p>22 «На Ньому не було гріха, і не було в устах Його обману». * [( <a href='/ukr_umts/23/53/9'>Іс. 53:9</a>. )]</p>
<p>23 Коли Ісуса зневажали, Він не відповідав зневагою. Коли Він страждав, то не погрожував, а ввірявся Судді праведному.</p>
<p>24 Він Сам ніс гріхи наші тілом Своїм на хрест, щоб ми могли вмерти для гріха і жити для праведності. Нас зцілено Його ранами.</p>
<p>25 Бо були ви, немов вівці заблудлі, а тепер ви повернулися до Пастиря і Захисника душ ваших.</p>

<h4>Розділ 3</h4>
<p>1 Щодо вас, жінки, то ви мусите бути покірні чоловікам своїм. Якщо хтось із них не підкоряється Слову Божому, то ви можете своєю власною поведінкою, а не балачками, навернути їх.</p>
<p>2 Тоді ваші чоловіки самі побачать, що ви живете чистим й бездоганним життям, повним пошани до Бога.</p>
<p>3 Нехай краса ваша буде не зовнішньою, завдяки розкішній зачісці, золотим прикрасам або пишному вбранню, 
<p>4 а внутрішньою, що йде від самого серця. Богом цінується нев’януча краса — лагідний і спокійний дух.</p>
<p>5 Саме так у давні часи ті святі жінки, які покладали надії на Бога, прикрашали себе — вони підкорялися чоловікам своїм.</p>
<p>6 Так Сара підкорялася Аврааму й називала його паном. І ви, жінки — дочки її, якщо ви робите добро і нічого не боїтеся.</p>
<p>7 Так само й чоловіки мають жити зі своїми жінками з розумінням. Виявляйте їм шану як слабкій статі. Разом із вами вони успадкують милість Божу — дар істинного життя. Якщо ви будете все це виконувати, то не буде перешкод молитвам вашим.</p>
<p>8 Отже, всі мусять жити в мирі, бути співчутливими, любити одне одного, неначе братів і сестер, бути милосердними й покірливими.</p>
<p>9 Не відповідайте злом на зло, образою на образу. Навпаки, просіть Бога благословити тих людей, бо саме для цього ви були покликані, щоб ви самі могли успадкувати Його благословення.</p>
<p>10 У Святому Писанні сказано: «Той, хто хоче насолоджуватися життям, й завжди бачити тільки кращі часи, нехай береже язик від зла, щоб з уст його слова брехливі не злітали.  </p>
<p>11 Відмовтеся від зла, робіть добро. Шукайте мир й допомагайте людям наслідувати мирне життя.  </p>
<p>12 Погляд Господа звернений на тих, хто добро чинить, а слух Його — до їхніх молитв. Та відвертається Господь від тих, хто чинить зло». * [( <a href='/ukr_umts/19/34/12-16'>Пс. 34:12-16</a>. )]</p>
<p>13 І хто зможе завдати вам болю, якщо ви ревно намагатиметеся творити добро?</p>
<p>14 Та якщо вам доведеться постраждати за праведні вчинки, то ви отримаєте Боже благословення. Отож «не майте страху перед тими, хто завдає вам болю і не тривожтеся». * [( <a href='/ukr_umts/23/8/12'>Іс. 8:12</a>. )]</p>
<p>15 Та в серцях своїх святіть Господа нашого Христа. Завжди будьте готові відповісти розсудливо тим, хто запитає вас, на чому грунтується ваша надія.</p>
<p>16 Але робіть це з повагою і лагідно. Нехай сумління ваше завжди буде чистим, щоб, якщо хтось пустив би про вас чутки, то нехай він сам осоромиться тим, що паплюжить вашу праведність у Христі.</p>
<p>17 Бо краще постраждати за праведні вчинки, якщо на те є воля Божа, ніж за лихі.</p>
<p>18 Сам Христос один раз прийняв смерть за гріхи наші. Праведник віддав Своє життя за неправедників, аби привести вас до Бога. Тіло Його померло, але відродилося Духом. * [( <em>Духом </em>Або «в Дусі». Також у 19 вірші. )]</p>
<p>19 Ісус прийшов, щоб проповідувати духам у ув’язненні, 
<p>20 які не підкорилися Богу в далекому минулому, в часи Ноя. Але Бог терпляче чекав, доки буде збудовано ковчег. Тільки дехто, а саме восьмеро, потрапили до нього і врятувалися від потопу.</p>
<p>21 Ця вода є символом хрещення, яке й тепер спасає вас. Хрещення — це не відмивання тіла від бруду, а благання про чисте сумління, звернене до Бога. І все це відбувається завдяки воскресінню Ісуса Христа.</p>
<p>22 Він піднявся на Небеса і зайняв місце по правиці Божій, і всі Ангели, сили й влади підкорилися Йому.</p>

<h4>Розділ 4</h4>
<p>1 Ісус витерпів тілесні страждання, тож озбройтеся й ви такими самими думками, які мав Христос. Бо той, хто виніс фізичні страждання, перестає грішити.</p>
<p>2 Решту свого земного життя присвятить не тілесним бажанням, а виконанню волі Божої.</p>
<p>3 Досить довго ви прожили як ті безбожники в розпусті, хіті, пияцтві, гулянках й огидному поклонінні бовванам.</p>
<p>4 Тепер ваші так звані «друзі» дивуються тому, що ви більше не живете розпусно разом з ними, і тому вони зводять на вас наклепи.</p>
<p>5 Але ж згодом, вони відповідатимуть за свої вчинки перед Богом, Котрий готовий судити і живих, і мертвих.</p>
<p>6 Ось воління Боже: Добра Звістка проповідуватиметься людям ще до їх смерті, щоб вони могли отримати нове життя через Духа. * [( <em>через Духа </em>Або «у Дусі», тобто у духовному або Небесному Царстві. )]</p>
<p>7 Наближається час, коли всьому настане кінець. Тож будьте розсудливі й стримані, це допоможе вам у молитвах ваших.</p>
<p>8 Але найголовніше за все — любіть одне одного палкою любов’ю, бо щира любов допомагає людям прощати багато гріхів.</p>
<p>9 Будьте гостинні одне до одного без нарікань.</p>
<p>10 Кожен із вас, залежно від того дару, що він отримав від Бога, має використати його для служіння ближньому як добрий розпорядник милості Господньої, виявленої вам у найрізноманітніших її проявах.</p>
<p>11 Хто має дар проповідування, має говорити словами Бога; хто отримав дар служіння, нехай служить з силою, яку дав Всевишній, щоб усім цим вознести хвалу Богу через Ісуса Христа. Слава і влада Йому на віки вічні! Амінь.</p>
<p>12 Любі друзі, не дивуйтеся тим тяжким стражданням, які випали на вас, щоб випробувати вашу віру. Не ставтеся до них як до чогось несподіваного.</p>
<p>13 Навпаки, радійте, що ви прилучаєтеся до страждань Христових, бо будете ви радіти й веселитися, коли Він явить славу Свою.</p>
<p>14 Якщо вас принижують і ображають за те, що ви послідовники Христа, то вважайте те благословенням, бо славний Дух Божий із вами.</p>
<p>15 Нехай ніхто з вас не страждає тому, що він вбивця злодій, чи злочинець або як людина, яка втручається в чужі справи.</p>
<p>16 Та якщо хтось страждає як послідовник Христа, то нехай не соромиться, а прославляє Бога, бо носить він ім’я Його.</p>
<p>17 Ось настає час суду Божого і розпочнеться він з Божої сім’ї. І якщо він починається з нас, що ж тоді станеться з тими, хто не підкоряється Євангелії Божій?</p>
<p>18 І якщо праведній людині важко спастися, то що ж буде з грішником? * [( <a href='/ukr_umts/20/11/31'>Пр. 11:31</a> (у грецьких рукописах). )]</p>
<p>19 Отож ті, хто страждають з волі Божої, мусять і надалі творити добро і покластися на волю Творця, Якому можна вірити.</p>

<h4>Розділ 5</h4>
<p>1 Тепер я хочу звернутися до старійшин ваших, бо й я старійшина. Я свідок страждань Христових, і мені належить частка у прийдешній славі, що відкриється нам. Благаю вас,</p>
<p>2 пасіть отару Божу, яка ввірена вам. Доглядайте її не з примусу, а за своїм власним бажанням, не заради неправедної наживи, а заради служіння Богу. * [( <em>пасіть </em>Або «піклуйтеся». <em>отару Божу </em>Або «людей Божих». )]</p>
<p>3 Не поводьтеся як господарі з тими, хто доручений вам. Краще будьте взірцем і прикладом для пастви.</p>
<p>4 І коли з’явиться, Христос, Верховний Пастир, то одержите ви нев’янучий вінець слави.</p>
<p>5 Також і ви, молодь, будьте слухняні старійшинам. Всі ви повинні покірливо ставитися одне до одного, бо «Бог противиться пихатим, але ж Він дарує благодать покірним». * [( <a href='/ukr_umts/20/3/34'>Пр. 3:34</a>. )]</p>
<p>6 А тому підкоріться всемогутній руці Бога, щоб Він підніс вас до шани у призначений час.</p>
<p>7 Всі ваші клопоти покладіть на Нього, бо Він піклується про вас.</p>
<p>8 Будьте обержні й пильнуйте, бо диявол, ворог ваш, нишпорить навколо, мов лев, який рикає і шукає, кого б пожерти.</p>
<p>9 Опирайтеся йому, будьте дужими у вірі своїй. Знайте, що через такі ж страждання проходять брати і сестри ваші по всьому світі.</p>
<p>10 Бог, джерело всілякої благодаті, покликав вас розділити Свою вічну славу в Ісусі Христі. Після вашого короткочасного страждання Він Сам вас відновить, зміцнить, підтримає, і не дасть вам упасти.</p>
<p>11 Його влада — вічна! Амінь.</p>
<p>12 З допомогою Силуана, котрого я вважаю вірним братом у Христі, я перешлю цього коротенького листа до вас. Цей лист, щоб підтримати вас і засвідчити, що то правдива благодать Божа. Стійте ж твердо на цьому.</p>
<p>13 Церква у Вавилоні, яка теж була вибрана Богом, а також і Марко, син мій у Христі, вітають вас. * [( <em>Церква у Вавилоні </em>Буквально «вона у Вавилоні». )]</p>
<p>14 Вітайте одне одного особливим вітанням любові. Мир усім вам, хто у Христі. * [( <em>особливим вітанням </em>Буквально «поцілунком». )]</p>


