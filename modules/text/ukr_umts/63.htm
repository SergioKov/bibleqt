<h2>До Тита</h2>
<h4>Розділ 1</h4>
<p>1 Вітання від Павла, слуги Божого й апостола Ісуса Христа. Мене було послано поширювати віру Богом обраних людей і сприяти повному пізнанню істини, що пов’язана з відданим служінням Богові,</p>
<p>2 і таким чином дати обраним Богом людям надію на вічне життя. Бог, Який не обманює, пообіцяв вічне життя ще до початку часів.</p>
<p>3 У належний час Він відкрив Слово Своє в проповіді, дорученій мені наказом Бога, нашого Спасителя.</p>
<p>4 Пишу я до Тита, мого істинного сина у нашій спільній вірі. Благодать і мир тобі від Бога Отця і від Ісуса Христа, Спасителя нашого.</p>
<p>5 Я залишив тебе на Криті ось для чого: щоб ти довів до пуття незакінчене і настановив старійшин у всіх містах, як я тобі наказував.</p>
<p>6 Треба поставити людей цілком бездоганних, які мають лиш одну жінку і діти яких також повинні вірити, і не повинні бути звинуваченими в розпусті й непокорі. * [( <em>мають лиш одну жінку </em>Або «вірні у шлюбі». <em>повинні вірити </em>Це може перекладатися як «надійні» або «вірні Господу». Також Див.: <a href='/ukr_umt/54/3/4'>1 Тим. 3:4</a>. )]</p>
<p>7 Старійшина, як той, кому довірена Божа робота, мусить бути бездоганним, незухвалим, врівноваженим, не повинен бути п’яницею, запальним або корисливим. * [( <em>Старійшина </em>Буквально «опікун». Див.: «старійшина (Новий Заповіт)». )]</p>
<p>8 Він повинен бути гостинним, розсудливим, має любити все добре, жити праведно, бути побожним, мусить володіти собою.</p>
<p>9 Він має твердо дотримуватися правдивого Послання, якого його навчали, щоб заохочувати людей істинним Словом Божим і спростовувати хибні вчення. * [( <em>істинним </em>Буквально «здоровим». Також <a href='/ukr_umt/56/2/1'>Тит. 2:1</a>. )]</p>
<p>10 Це дуже важливо, оскільки є багато заколотників, які верзуть нісенітниці і вводять в оману інших. Я кажу особливо про віруючих-юдеїв. * [( <em>віруючих-юдеїв </em>Буквально «обрізаних». Див.: <a href='/ukr_umt/44/11/2'>Дії 11:2</a>; <a href='/ukr_umt/48/2/12'>Гал. 2:12</a>. )]</p>
<p>11 Їх необхідно змусити замовкнути. Вони руйнують цілі сім’ї, навчаючи того, чого не повинні навчати. І роблять це для того, щоб домогтися вигоди нечесним шляхом!</p>
<p>12 Один із їхніх пророків сказав: «Критяни — завжди брехуни, злі й ледачі ненажери».  </p>
<p>13 Це правда. Отже, завжди суворо докоряйте їм, щоб вони стали здоровими в своїй вірі,</p>
<p>14 і більше не звертали уваги на юдейські міфи чи на заповіді тих, хто відвернувся від істини.</p>
<p>15 Для чистих усе чисте, а для заплямованих гріхом і невіруючих немає нічого чистого. Їхній розум і сумління опоганені.</p>
<p>16 Вони твердять, що знають Бога, та вчинками своїми зрікаються Його. Вони гидкі й непокірливі, й довели, що неспроможні ні на які добрі діла.</p>

<h4>Розділ 2</h4>
<p>1 А ти сам завжди говори лише те, що відповідає істинному вченню.</p>
<p>2 Навчай літніх чоловіків мати самовладання, бути поважними, мудрими й стійкими у вірі, любові й терпінні.</p>
<p>3 Також літніх жінок навчай, щоб вони поводилися, як належить святим людям. Вчи їх не бути пліткарками й не зловживати міцними напоями. Вони повинні навчати інших добру,</p>
<p>4 наставляти молодших жінок любити своїх чоловіків і дітей, бути розсудливими й чистими, дбати про своє господарство, бути добрими, коритися чоловікам своїм. І тоді ніхто не зможе ганити Боже Послання.</p>
<p>6 Молодих людей так само спонукай бути розсудливими.</p>
<p>7 У всьому сам будь взірцем добрих вчинків. У вченні своєму виявляй чесність і серйозність.</p>
<p>8 Хай мова твоя буде благотворною, щоб ніхто не зміг її засудити. І тоді ті, хто проти тебе, будуть присоромлені, бо нічого лихого сказати проти нас не зможуть.</p>
<p>9 Навчай рабів бути покірливими у всьому своїм панам, догоджати їм і не суперечити.</p>
<p>10 Навчай їх не красти в панів, а виявляти повну вірність, щоб у всьому вони могли принести честь вченню, що йде від Бога, Спасителя нашого.</p>
<p>11 Бо милість Божа, яка приносить спасіння, виявилася всім людям.</p>
<p>12 Вона вчить нас, що нам слід відмовитися від безбожності та мирських бажань. Вона вчить, що в цьому світі ми маємо жити розсудливо, праведно і благочесно,</p>
<p>13 поки ми чекаємо того благословенного Дня, на який маємо надію, коли виявиться слава нашого великого Бога і Спасителя Ісуса Христа.</p>
<p>14 Він віддав Себе за нас, щоб врятувати нас від усілякого зла і очистити нас, як людей, які належать лише Йому й ревних до добрих справ.</p>
<p>15 Розповідай людям про все це. Підбадьорюй і докоряй з повним повноваженням. Не дозволяй нікому зневажати тебе.</p>

<h4>Розділ 3</h4>
<p>1 Нагадуй людям, щоб корилися правителям та владі, слухалися їх, щоб були готові до добрих справ,</p>
<p>2 не зводили ні на кого наклеп, хай будуть мирними й лагідними, чемними з усіма людьми.</p>
<p>3 Кажу так, бо й ми були колись нерозумні, неслухняні й обдурені. Ми були рабами пристрастей та різноманітних утіх. Ми жили у злобі та заздрощах. Нас ненавиділи, і ми ненавиділи одне одного.</p>
<p>4 Та виявилися доброта й любов Бога, Спасителя нашого, до всього людства.  </p>
<p>5 Він урятував нас, і це сталося не через те, що ми зробили в праведності, а завдяки Його милосердю. Він спас нас омовінням, в якому люди народжуються знову й оновлюються завдяки Святому Духові.  </p>
<p>6 Він щедро пролив на нас Святий Дух через Ісуса Христа, Спасителя нашого.  </p>
<p>7 Нас названо невинними завдяки милості Божій, ми могли стати спадкоємцями вічного життя, в чому і є наша надія.  </p>
<p>8 Це істинні слова. Я хочу, щоб ти говорив про це впевнено, щоб ті, хто повірив у Бога, прагнули чинити добро і те, що гідне хвали й корисне людям.</p>
<p>9 Цурайся нерозумних суперечок, різних балачок про родоводи, чвар і сварок про Закон, бо вони безкорисні й марні.</p>
<p>10 Уникай тих, хто після першого, а потім і другого попередження все ж таки й продовжує чинити розбрат.</p>
<p>11 Бо ти знаєш, що така людина відвернулася від правильного шляху й грішить. Вона сама себе засудила.</p>
<p>12 Коли я пришлю до тебе Артема чи Тихика, то зроби все від тебе залежне, щоб прийти до Никополя і зустріти мене, бо я вирішив там перезимувати.</p>
<p>13 Роби все від тебе залежне, щоб допомогти законнику Зині й Аполлосу у всьому, що їм потрібно для подорожі, щоб нічого їм не бракувало.</p>
<p>14 Наші люди повинні навчитися дбати про те, як творити добро й допомагати усім, хто потребує допомоги, щоб життя їхнє не було безплідне.</p>
<p>15 Всі, хто зі мною, вітають тебе. Вітай і ти всіх, хто любить нас у вірі. Нехай благодать Божа буде з усіма вами.</p>


