<h2>До Колосян</h2>
<h4>Розділ 1</h4>
<p>1 Павло, волею Божою апостол Христа Ісуса і Тимофій, брат наш, вітають людей Божих в Колосах, братів і сестер наших вірних в Христі. Благодать вам і мир від Бога, Отця нашого.</p>
<p>3 Коли ми молимося, то завжди дякуємо за вас Богові, Отцю Господа нашого Ісуса Христа.</p>
<p>4 Бо чули ми про вашу віру в Христа Ісуса і про вашу любов до всіх людей Божих.</p>
<p>5 Адже все, на що маєте надію, чекає вас на Небі. Ви вперше почули про це через Послання істинне, що є Доброю Звісткою,</p>
<p>6 коли вам про неї проповідували. Та зараз, вона по всьому світу поширюється й приносить плоди. Так було серед вас відтоді, як ви почули про милість Божу і визнали, що вона — істинна.</p>
<p>7 Ви дізналися про це від Епафраса, нашого улюбленого співробітника, вірного слуги Христа заради всіх нас. * [( <em>нас </em>У багатьох древньогрецьких рукописах: «вас». )]</p>
<p>8 Він також розповів нам про любов вашу, натхненну Духом Святим.</p>
<p>9 Тому й ми з того дня, як почули про це, не переставали молитися за вас і благати Господа, щоб ви сповнилися пізнання волі Божої, великою мудрістю і духовним розумінням.</p>
<p>10 Щоб ви жили гідно Господа й у всьому догоджали Йому, приносячи плоди в усякому доброму ділі, і зростаючи в пізнанні Бога. * [( <em>зростаючи в пізнанні Бога </em>Або «щоб ваше пізнання Бога допомогло вам робити різноманітні добрі вчинки у вашому житті». )]</p>
<p>11 Щоб ви зміцнювалися Його великою силою завдяки Його славній могутності, щоб ви могли знести всі турботи з терпінням і радістю.</p>
<p>12 Дякуйте Отцеві, Який дав вам можливість мати частину тієї спадщини, що належить Божим людям, які живуть у світлі.</p>
<p>13 Він визволив нас із влади темряви й привів до Царства улюбленого Сина Свого, в Якому ми маємо визволення і прощення гріхів наших.</p>
<p>15 Христос є образом невидимого Бога і стоїть вище усякого творіння. * [( <em>стоїть вище усякого творіння </em>Буквально «первісток усякого творіння». )]</p>
<p>16 Бо все, як на небі, так і на землі, видиме й невидиме, трони й держави, правителі й влада — все прийшло через Нього й було створене для Нього.  </p>
<p>17 Син існував до всього і раніше за все, і все існує завдяки Йому.  </p>
<p>18 Він — Голова тіла, церкви. Він — джерело, початок усього. Він був першим, Хто воскрес із мертвих, щоб стати першим скрізь і у всьому. * [( <em>Хто воскрес із мертвих </em>Буквально «первісток, воскреслий із мертвих». <em>першим </em>Або «найважливішим». )]</p>
<p>19 Адже Бог, у всій повноті Своїй, сподобав Христа, щоб жити в Ньому.  </p>
<p>20 І через Ісуса Він знову поєднав у Собі все: і земне, і Небесне. Бог досяг миру через кров, пролиту Христом на хресті.  </p>
<p>21 Колись ви були чужими Богові, ви були ворогами Його через думки свої та лихі вчинки.</p>
<p>22 Тепер Христос примирив вас з Богом в Своєму Тілі, через Свою смерть, щоб постали ви перед Богом святими, непорочними й невинними.</p>
<p>23 І Він зробить це, якщо ви залишитесь непохитними й твердими у вірі своїй, якщо не відвернетеся від надії, дарованої вам Доброю Звісткою, яку ви чули. Ця Добра Звістка проповідувалася всім, хто живе на землі, і слугою якої я, Павло, став.</p>
<p>24 Я з радістю приймаю заради вас страждання, та готовий пройти через все те, що Христос ще мусить вистраждати, за Його Тіло, що є церквою.</p>
<p>25 Я став одним з її служителів, бо був уповноважений Богом. Це було мені даровано заради вашого блага, щоб у всій повноті проповідувати Послання Боже.</p>
<p>26 Це Послання — таємниця, яка була схована віками для поколінь, а зараз відкрилася Богом для Його людей святих.</p>
<p>27 Господь відкрив Своєму народу, яким славним багатством є ця істина. Ця таємна істина, яка була призначена для всіх людей, полягає в тому, що Христос живе поміж вас, і є вашою надією на те, що розділите ви славу Божу.</p>
<p>28 Тож ми продовжуємо проповідувати Христа, переконуючи і навчаючи кожного з усією нашою мудрістю, щоб представити Богові усіх людей досконалими у Христі. * [( <em>досконалими </em>Або «духовно зрілими». )]</p>
<p>29 Заради цієї мети я й працюю, борючись з усім запалом, який Христос дає мені силою Своєю.</p>

<h4>Розділ 2</h4>
<p>1 Я хочу, щоб ви знали, як напружено я працюю, щоб допомогти вам і всім тим, хто мешкає в Лаодикії, а також й тим, хто не бачив мене особисто.</p>
<p>2 Я роблю це, щоб їхні серця підбадьорилися, об’єдналися через любов і збагатилися впевненістю, яка йде від розуміння. Я хочу, щоб вони ясно зрозуміли таємницю Божу, якою є Христос.</p>
<p>3 У Ньому надійно сховані всі скарби мудрості й пізнання.</p>
<p>4 Кажу вам це, щоб ніхто не зміг обдурити вас улесливими доказами, які насправді — хибні.</p>
<p>5 Бо, хоч я й відсутній серед вас тілом, та я з вами духом і серцем. Радію я з порядку в житті вашому, і стійкості у вірі вашій в Христа.</p>
<p>6 Тож прийнявши Христа Ісуса як Господа, живіть у Ньому.</p>
<p>7 Вкорініться в Ньому, збудуйтеся на Ньому, зміцнюйтеся у вірі, якій вас навчили, завжди будьте вдячними Богові.</p>
<p>8 Стережіться, щоб ніхто не захопив вас пустими й оманливими ідеями, що йдуть від людських традицій та простих понять цього світу, а не від Христа. * [( <em>простих понять </em>Або «основних правил». Також у 20 вірші. )]</p>
<p>9 Бо в Ньому перебуває уся повнота Божества, навіть під час життя на землі, в тілесній формі.</p>
<p>10 Ви набули повноти своєї в Христі, Який є головою всім правителям і всякій владі.</p>
<p>11 В Ньому також здійснено обряд обрізання над вами. Але то не дія, вчинена людськими руками, — ви звільнилися від влади гріховного буття обрізанням Христовим.</p>
<p>12 Це сталося, коли ви були поховані разом з Ним під час хрещення і воскресли також разом із Ним через віру вашу в діяння Всевишнього Бога, Який воскресив Христа з мертвих.</p>
<p>13 Колись ви були мерцями через гріхи свої й через те, що не мали свободи від свого гріховного єства, та Бог дарував вам життя разом із Христом і щедро простив гріхи наші. * [( <em>що не мали свободи… єства </em>Буквально «через необрізанність вашої плоті». Див.: «обрізання». )]</p>
<p>14 Порушивши закони Господні, ми стали боржниками перед Богом. Та Він скасував весь борг наш, прибивши його цвяхами до хреста.</p>
<p>15 Він обеззброїв правителів і владу духовного світу, та, торжествуючи над ними смертю Своєю, переможно повів за Собою, виставивши їх на привселюдний сором.</p>
<p>16 Нікому не дозволяйте придумувати для вас закони та правила про те, що їсти вам чи пити або яких свят дотримуватись: святкування Новолуння, чи суботи.</p>
<p>17 У минулому, ці речі були лише тінню, ознакою прийдешнього, але нове вчення приходить з Христом.</p>
<p>18 Деякі люди полюбляють удавати себе за тих, хто віддалися покірливості й служінню Ангелам. Вони завжди говорять про те, що їм привиділося в видіннях, та не слухайте їх, коли вони засуджують вас через те, що ви не робите так само. Насправді, вони вихваляються без усякої причини тільки своїм плотським розумом. * [( <em>служінню Ангелам </em>Або «служінню з Ангелами» (котрих вони бачили у з’явах). )]</p>
<p>19 Вони не слухаються Голови, під чиїм керуванням усе Тіло з’єднане. Завдяки Христу, усі частини тіла піклуються та допомагають одне одному, і все міцніє й росте згідно з задумом Божим.</p>
<p>20 Якщо ви померли з Христом і звільнилися від простих понять світу цього, то чому ж ви коритеся його правилам, наче живете в «миру»:</p>
<p>21 «не бери цього в руки», «не їж того» або «не чіпай цього?»</p>
<p>22 Це є тільки правила і вчення, що створили люди, та усі ці земні закони згинуть після їх використання.</p>
<p>23 Справді, вони можуть здатися мудрими з точки зору вигаданих релігій з їхнім хибним самоприниженням та знесиленням тіла. Але вони нікому не допомагають в протистоянні гріховному єству.</p>

<h4>Розділ 3</h4>
<p>1 Ви воскресли з мертвих разом з Христом, тож живіть для того, що на небесах, де Христос сидить праворуч від Бога.</p>
<p>2 Думайте тільки про те, що на Небі, а не про те, що на землі.</p>
<p>3 Бо ваше старе єство вмерло, а нове життя ваше сховане з Христом у Бога.</p>
<p>4 Так, Христос — ваше життя, та коли Він знову прийде, ви розділите з Ним славу Його.</p>
<p>5 Тож позбавтеся усього зла в вашому житті: розпусти, нечистоти усілякої, хіті, лихих бажань і зажерливості, що подібна поклонінню бовванам.</p>
<p>6 Бо за все це зло приходить гнів Божий. * [( Деякі древньогрецькі рукописи додають такі слова: «на синів непокірних». )]</p>
<p>7 Ви теж чинили подібне, коли жили життям таким.</p>
<p>8 Тепер же вам слід позбутися всього цього: гніву, люті, злоби, наклепів і соромницьких розмов.</p>
<p>9 Не брешіть одне одному; скиньте з себе своє старе єство з його вчинками.</p>
<p>10 Та зараз, ви вже вбралися в нове життя, яке постійно оновлюється. Ви постійно зростаєте в розумінні Того, Хто створив вас, й все більше стаєте схожими на Нього.</p>
<p>11 Тож, у цьому новому житті, немає різниці між юдеєм і поганином, між обрізаним і необрізаним, між варваром і скифом, рабом чи вільним. Має значення лише Христос, Який живе в усіх вас. * [( <em>поганином </em>Або «греком». )]</p>
<p>12 Так живіть новим життям, як вибрані люди Божі, святі й улюблені, сповнені милосердя, доброти, покору, лагідністі й терпіння.</p>
<p>13 Будьте терпимими одне до одного, прощайте одне одного, якщо хто скаржиться на вас, як Господь простив вас.</p>
<p>14 Але ж найголовніше над усім у вашому житті — це любов до інших. Саме любов об’єднує усе досконалим союзом.</p>
<p>15 Хай же мир Христа керує серцями вашими, бо саме до нього ви були покликані з’єднатися в одному тілі. Та завжди будьте вдячні. * [( <em>одне тіло </em>Духовне тіло Христа — Його церква, народ, який належить Йому. )]</p>
<p>16 Нехай Слово Христове живе в вас у всьому його багатстві. Навчайте і переконуйте одне одного мудрістю. Співайте псалми, гімни й духовні пісні з подякою Богові у серцях ваших.</p>
<p>17 І хоч би що ви робили, чи казали, — все має бути в ім’я Господа Ісуса, дякуючи Богу-Отцю через Христа.</p>
<p>18 Жінки, коріться чоловікам своїм, як і слід послідовникам Господнім.</p>
<p>19 Чоловіки, любіть жінок своїх і не будьте суворі з ними.</p>
<p>20 Діти, будьте у всьому слухняні батькам своїм, бо це до вподоби Господу.</p>
<p>21 Батьки, не дратуйте дітей своїх, щоб ті не впали у відчай, та не перестали вас слухати.</p>
<p>22 Раби, коріться панам своїм земним у всьому. Чиніть так не лише під наглядом, як підлабузники, але робіть це у щирості серця свого, боячись Бога.</p>
<p>23 І хоч би що ви робили, робіть це від усього серця. Працюйте так, якби ви працювали на благо Господа, а не людей.</p>
<p>24 Пам’ятайте, що від Господа ви дістанете вашу частку у спадок як винагороду. Ви служите Господу Христу! Він — ваш істинний Господин! * [( <em>Ви служите… Господин! </em>Або «Служіть Господу Христу!» Грецькою мовою слова «Господь» та «господин» звучать однаково. Також див.: <a href='/ukr_umt/51/3/22'>Кол. 3:22</a>, <a href='/ukr_umt/51/3/23'>23</a>. )]</p>
<p>25 Хто чинить зле, той буде засуджений за те зло. Та перед Богом — усі рівні.</p>

<h4>Розділ 4</h4>
<p>1 Пани, віддайте слугам своїм належне й справедливе, пам’ятайте, що і ви маєте Господа на Небі.</p>
<p>2 Присвятіть себе молитвам. Моліться з вдячністю й терпінням.</p>
<p>3 Одначасно моліться і за нас, щоб Бог відчинив нам двері для Свого Слова, щоб ми змогли нести таємницю про Христа, за яку мене і ув’язнено.</p>
<p>4 Моліться, щоб я зміг знайти необхідні слова, та пояснити усім цю істину.</p>
<p>5 Мудро поводьтеся з невіруючими. Не гайте часу, слушно використовуючи будь-яку можливість.</p>
<p>6 Промова ваша хай буде завжди приємною, мудрою, щоб ви змогли відповісти кожному, як слід.</p>
<p>7 Тихик, улюблений брат, вірний помічник і слуга в Господі, розповість вам усі новини про мене.</p>
<p>8 Я посилаю його до вас саме з цієї нагоди, щоб ви дізналися все про нас, і хай він утішить серця ваші.</p>
<p>9 Посилаю я його разом з Онисимом, нашим вірним і улюбленим братом, який є одним із вас. Вони розкажуть вам, що тут відбувається.</p>
<p>10 Вітають вас Аристарх, мій соратник по ув’язненню, а також Марко, двоюрідний брат Варнави. (Ви вже одержали настанови щодо нього. Якщо він навістить вас, то щиро прийміть його).</p>
<p>11 Ісус, названий Юстом, також вітає вас. Серед віруючих юдеїв лише ці працюють разом зі мною заради Царства Божого. Вони — велика втіха мені.</p>
<p>12 Вітає вас також і Епафрас, слуга Христа Ісуса, який є одним із вас. Він завжди гаряче молиться за вас, щоб ви були стійкі і зрілі в волі Божій.</p>
<p>13 І я свідчу про те, що він невпинно і старанно трудиться заради вас і тих, хто живе в Лаодикії та Єраполі.</p>
<p>14 Лука, улюблений лікар, і Димас теж вітають вас.</p>
<p>15 Вітайте братів, які живуть в Лаодикії. Вітайте Німфу з церквою, що збирається в її домі.</p>
<p>16 Коли прочитаєте цього листа у себе, то надішліть його до церкві, що в Лаодикії. Самі ж також прочитайте листа, що я написав до тієї церкви. * [( Можливо, лист, про який згадує апостол Павло, загубився. Проте, існує припущення, що тут йде мова про лист до ефесян. )]</p>
<p>17 Та скажіть Архипові: «Дивись, щоб виконав служіння, яке Господь призначив тобі!»</p>
<p>18 Я, ПАВЛО, пишу це вітання власноручно. Пам’ятайте, що я ув’язнений. Та нехай благодать Божа буде з усіма вами!</p>


