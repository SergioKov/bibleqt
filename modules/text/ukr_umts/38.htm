<h2>Захарiї</h2>
<h4>Розділ 1</h4>
<p>1 Восьмого місяця другого року правління Дарія слово Господа було Захарії, пророку, сину Верекії, сина Іддо. Всевишній сказав: * [( <em>Восьмого… Дарія </em>Тобто приблизно у 520 р. до Р. Х. Також див.: <a href='/ukr_umts/38/1/7'>Зах. 1:7</a>. )]</p>
<p>2 «Господь дуже прогнівався на предків ваших.</p>
<p>3 Тож скажи їм, що Господь Всемогутній каже: „Поверніться до Мене і Я повернуся до вас”». Так каже Всевишній:</p>
<p>4 «Не будьте такими, як батьки ваші, яким проповідували попередні пророки: „Господь Всемогутній наказує, щоб ви відвернулися від своїх лихих доріг і лихих вчинків, але вони не слухали, уваги на Мене не звертали”.</p>
<p>5 Де ж батьки ваші тепер? Пророки вічно не живуть.</p>
<p>6 Однак слова Мої і настанови, що заповідав Я слугам Своїм, пророкам, хіба ж не дійшли вони до батьків ваших? Тоді вони розкаялися й мовили: „Як Господь Всевишній зробив з нами, як на те заслуговували вчинки й путі наші, так Він і вчинив із нами”».</p>
<p>7 Двадцять четвертого дня одинадцятого місяця (Шевата), на другий рік правління Дарія слово Господа було Захарії, пророку, синові Верекії, сина Іддо.</p>
<p>8 Якось вночі я бачив щось. Чоловік був верхи на гнідому коні. Він стояв серед миртових дерев у лощині. Позаду нього стояли гніді, вороні та білі коні.</p>
<p>9 Я спитав у Ангела: «Хто вони, пане мій?» І посланець (Ангел), який розмовляв зі мною, відповів: «Я покажу тобі, хто вони».</p>
<p>10 І чоловік, що стояв серед миртових дерев сказав: «Це коні, яких Господь послав обійти всю землю».</p>
<p>11 І коні сказали посланцю Господа, що стояв під миртовими деревами: «Ми подорожуємо землею, на землі спокійно».</p>
<p>12 І посланець (Ангел) Господа промовив: «Господи Всемогутній, доки не матимеш ти милосердя до Єрусалима й міст Юдеї, на які Ти гніваєшся всі ці сімдесят років?»</p>
<p>13 Добрими, заспокійливими словами Господь відповів посланцю (Ангелу), що розмовляв зі мною.</p>
<p>14 Тоді Ангел сказав: «Оповістіть про те, що Господь Всемогутній говорить: „Великою любов’ю кохаю Я Єрусалим і Сіон.  </p>
<p>15 Однак Я вкрай розгніваний зухвалістю народів. Я був розгніваний на них лиш трохи, та їх руками накликав Я страждання на народ мій, але вони принесли занадто велику руїну людям Ізраїлю”.  </p>
<p>16 Тож ось що Господь говорить: „Я повернуся до Єрусалима з милосердям”. Так говорить Господь Всемогутній: „Мій дім буде відбудовано”.  </p>
<p>17 Оповістіть також про те, що Господь Всесильний каже: „Міста Мої знов будуть в статках, Господь знов буде милостивий до Сіону і знову обере Він Єрусалим Своїм містом”».  </p>
<p>18 Потім я підвів очі й побачив чотири роги.</p>
<p>19 І запитав я посланця, який розмовляв зі мною: «Що то?» Він відповів: «Це роги — то народи, що розсіяли Юдею, Ізраїль та Єрусалим».</p>
<p>20 Тоді Господь показав мені чотирьох майстрів.</p>
<p>21 Я спитав: «Що вони робитимуть?» Він відповів: «Ті роги — чотири народи, що руйнували Юдею, розсіявши Ізраїль по далеким країнам. Безжалісні, вони губили людей Божих, але ці робітники прийшли, щоб налякати й скинути руйнівні ті роги».</p>

<h4>Розділ 2</h4>
<p>1 Тоді я глянув вгору і побачив чоловіка, в руці він мірку мав.</p>
<p>2 І спитав я: «Куди ти йдеш?» Він відповів: «Обмірювати Єрусалим, щоб побачити, який він завширшки і завдовжки».</p>
<p>3 Тоді посланець, що розмовляв зі мною, пішов, а інший вийшов йому назустріч.</p>
<p>4 Він промовив: «Біжи, скажи тому юнакові таке: „Єрусалим буде без мурів, бо житиме у ньому неміряно людей й худоби.  </p>
<p>5 Але Я буду муром вогняним довкола нього, буду славою посеред нього”». Так говорить Господь. Господь говорить:</p>
<p>6 «Не бариться! Тікайте з півночі, бо порозкидало вас на всі чотири сторони». Так Господь говорить:  </p>
<p>7 «Слухай, народ Сіона! Тікайте ті, хто у вигнанні вавилонському!»  </p>
<p>8 Він послав мене до народів, що грабували вас, Він послав мене, щоб принести вам славу. Ось що Господь Всемогутній говорить: «Хто вдарив вас, той вдарив те, що дороге для Мене.  </p>
<p>9 Вавилоняни в полон забрали народ мій, зробивши їх рабами. Та ось рукою Я змахну над ними, й вони дістануться рабам своїм як здобич». Тоді ви знатимете, що мене послав Господь Всемогутній.  </p>
<p>10 Господь говорить: «Сіону, радій і веселись, бо йду Я оселитися серед тебе.  </p>
<p>11 Багато народів повернеться до Господа в той день. Вони Моїм народом будуть, і оселюсь Я поміж тебе». Тоді ти знатимеш, що мене послав Господь Всемогутній.  </p>
<p>12 Господь знову зробить Єрусалим Своїм особливим містом, та Юдея стане Його часткою спадщини землі святої.  </p>
<p>13 Замовкни, все живе перед Господом, бо Він встає й виходить з помешкання Свого святого.  </p>

<h4>Розділ 3</h4>
<p>1 Він показав мені Ісуса, первосвященика, що стояв перед посланцем Господа. Сатана стояв праворуч Ісуса, щоб звинувачувати його.</p>
<p>2 І посланець Господній (Ангел) сказав сатані: «Хай Господь, Який обрав Єрусалим своїм особливим містом, дорікне тобі, сатано. Всевишній врятував це місто, неначе головешку, що вихоплена з вогню».</p>
<p>3 Ісус був вдягнений у брудний одяг і стояв перед посланцем (Ангелом).</p>
<p>4 І той заговорив і сказав Ангелам, які стояли перед ним: «Зніміть з нього цей брудний одяг». Тоді він звернувся до Ісуса: «Дивись, я зняв твої гріхи з тебе, неначе одяг, тож вберися у святкове, чисте вбрання».</p>
<p>5 І сказав я: «Нехай надінуть чистий тюрбан йому на голову». Тож вони наділи чистий тюрбан на голову йому. Вони одягли його в нове вбрання, і посланець Господній стояв поруч.</p>
<p>6 Тоді посланець Господній застеріг Ісуса, сказавши:</p>
<p>7 «Ось що Господь Всевишній говорить: „Якщо ходитимеш дорогами Моїми, якщо робитимеш усе, що доручив тобі Я, тоді судитимеш у храмі Моїм і наглядатимеш за подвір’ям Моїм. І право матимеш ходить між тих ангелів, які тут стоять.  </p>
<p>8 Слухай, Ісусе, первосвященик, та інші священики, які сидять перед тобою, — символ того, що має статися. Ось Я приведу особливого слугу Свого на ім’я „Пагін”.  </p>
<p>9 Ось камінь, що перед Ісусом поклав Я, а на цьому камені одному сім граней. Дивись-но, Я ось вирізьблю на ньому напис, який буде свідченням того, що одного дня Я зніму провину з цієї землі”». Так говорить Господь Всемогутній. * [( <em>граней </em>Буквально «очей». )]</p>
<p>10 «Того дня, — Господь Всемогутній говорить, — запросите ви одне одного під виноградну лозу та смокву на розмову мирну». * [( <em>запросите… мирну </em>Це опис найкращих мирних часів. )]</p>

<h4>Розділ 4</h4>
<p>1 Тоді посланець (Ангел), який розмовляв зі мною, повернувся й розбудив мене, мов того, хто прокидається від сну.</p>
<p>2 І мовив він до мене: «Що ти бачиш?» Я відповів: «Бачу світильник, виготовлений зі щирого золота. Зверху в ньому — посудина для олії. Сім свічників на ньому й гілка з сімома цівками, що ведуть до кожного з свічників для поповнення олії, розташованих зверху.</p>
<p>3 Поруч нього два оливні дерева: одне праворуч від посудини, друге ліворуч. Вони дають олію для поповнення свічників».</p>
<p>4 Тоді я сказав Ангелу, що розмовляв зі мною: «Що воно таке, владико?»</p>
<p>5 І посланець, що розмовляв зі мною, відповів: «Хіба ти не знаєш, що воно таке?» І я зізнався: «Ні, пане мій, не знаю».</p>
<p>6 І він пояснив: «Це слово Господа Зерувавелові: „Ніхто не здатен досягти чогось своєю власною силою та владою, але тільки за допомогою Духа Мого”. Так говорить Господь Всевишній.</p>
<p>7 Для Зерувавела ця велика гора буде неначе рівнина. Він збудує храм, та коли він покладе останній краєугольний камінь у будівлю, усі загукають: „Це гарно! Це гарно!”»</p>
<p>8 І було до мене слово Господа:</p>
<p>9 «Руки Зерувавела закладуть підвалини храму цього, руки його закінчать цю справу. Тоді ти знатимеш, що Господь Всемогутній послав до мене вас.</p>
<p>10 Люди не будуть соромитися маленьких справ, та зрадіють, коли побачать як Зерувавел, с виском у руці, міряє завершену будівлю. Тож сім граней того каменю — то очі Господні, які чатують на всі боки, та бачать все, що коїться на землі». * [( <em>граней </em>На гебрейській мові це слово має також значення «очей». )]</p>
<p>11 Тоді я (Захарій) запитав: «Що то за дві оливи по обох боках світильника?»</p>
<p>12 І ще я запитав його: «Що то за гілки оливних дерев, що виливають золоту оливу крізь дві золоті цівки?»</p>
<p>13 І він відповів мені: «Хіба ти не знаєш, що то означає?» Я сказав: «Ні, володарю мій».</p>
<p>14 І він мовив: «Це — двоє благословенних, що служитимуть Господу усієї землі». * [( <em>благословенних </em>Або «обранці Мої» або «сини чистої оливи». За обрядом, особлива олія проливалася на голову пророків, священиків та царів на помазання. Це означало, що вони були обранцями Господніми. )]</p>

<h4>Розділ 5</h4>
<p>1 Я підвів очі і знову побачив сувій, що витав у повітрі.</p>
<p>2 І він спитав мене: «Що ти бачиш?» Я відповів: «Я бачу сувій, що літає в повітрі. Довжина його двадцять ліктів, а ширина десять ліктів». * [( <em>двадцять ліктів </em>Приблизно 10 м. <em>десять ліктів </em>Приблизно 5 м. )]</p>
<p>3 І він сказав мені: «На сувої написано прокляття: на одному боці — прокляття, що лягає на всіх злодіїв, а з другого — на тих, хто облудно присягається, та не виконує своїх обіцянок».</p>
<p>4 «Я нашлю прокляття, — Господь Всемогутній говорить, — тож воно ввійде в дім злодія й у дім того, хто облудно присягається іменем Моїм, і залишиться посеред дому його, і зруйнує хату ту: і дерево, й каміння так само».</p>
<p>5 Тоді посланець, що розмовляв зі мною, вийшов і промовив до мене: «Подивись угору і побач, що то наближається до нас?»</p>
<p>6 І я спитав: «Що то?» Він відповів: «То вимірювальний кошик. Він важить скільки гріха наробили люди цієї країни». * [( <em>гріха </em>Або «провини». Буквально «ока». )]</p>
<p>7 Тоді кругла олив’яна кришка піднялася, а там сиділа жінка всередині мірила.</p>
<p>8 І він сказав: «Це — нечестивість». Він штовхнув її всередину кошика-мірки й кинув олив’яну кришку на отвір.</p>
<p>9 Я подивився вгору і побачив дві жінки, що наближалися до нас. Мали вони крила, мов лелеки, які розпросторено було, щоб уловлювати вітер. І підняли вони мірило в повітря.</p>
<p>10 І мовив я до посланця, що розмовляв зі мною: «Куди вони несуть кошик-мірило?»</p>
<p>11 Він відповів: «Вони намірилися побудувати йому храм у землі Шинар. Коли його збудовано буде, мірило буде встановлено в підмурівку його». * [( <em>Шинар </em>Низина, на якій були збудовані башта Вавеля, та місто Вавилон. Див.: <a href='/ukr_umts/1/11/2'>Бут. 11:2</a>. )]</p>

<h4>Розділ 6</h4>
<p>1 Тоді знову підвів я очі й побачив, як чотири колісниці виходили з-поміж двох бронзових гір.</p>
<p>2 Гніді коні везуть першу колісницю, а вороні коні — другу.</p>
<p>3 Білі коні везуть третю колісницю, а сірі в яблуках — четверту.</p>
<p>4 І спитав я в посланця Ангела, що розмовляв зі мною: «Що це, мій володарю?»</p>
<p>5 Посланець Ангел відповів мені: «Це чотири вітри небесні, що виходять після того, як стояли перед Володарем усієї землі. * [( <em>чотири вітри </em>Тобто чотири вітри, які дують на південь, північ, схід та захід. Це також може означати «чотири духи». )]</p>
<p>6 Вороні коні ідуть у північні землі, білі коні йдуть у західні, гніді — на схід, а сірі в яблуках ідуть у південні землі». * [( <em>у західні </em>Буквально «ті землі, що позаду мене». <em>Вороні… південні </em>У гебрейському тексті гніді коні не згадуються, жодні коні не мчать на схід. Можливо, цю фразу випадково випустили. )]</p>
<p>7 І могутні коні вийшли, вони рвалися скакати, скакати по всій землі. І сказав він: «Ідіть! Пройдіть усією землею». І пройшли вони всією землею, кожен своєю стороною.</p>
<p>8 Тоді він гукнув до мене: «Дивися, коні, які пішли в північні землі Вавилон, скінчили там працю свою. Тож тим самим вони дали спокій духу моєму, і Я більш не гніваюся!»</p>
<p>9 Слово Господа було мені:</p>
<p>10 «Дістанеш золото і срібло від засланих Гелдаї, Товії та Єдаї, і того ж дня піди до дому Йосії, сина Софонії, що прийшов з Вавилона.</p>
<p>11 Візьмеш срібло і золото і зробиш корону. І надінеш на Ісуса, сина Йозадака, первосвященика.</p>
<p>12 І скажи йому, що Господь Всемогутній так говорить: „Ось чоловік, ім’я якого „Пагін”, він виросте великий, й дім Господа збудує.  </p>
<p>13 Господній храм збудує він і буде в шані. Він сидітиме і правитиме на престолі, й стоятиме священик біля нього. Й обидва працюватимуть у мирі між собою”. * [( <em>сидітиме… на престолі </em>Або «стоятиме біля свого престолу». )]</p>
<p>14 А вінець буде пам’яттю в Господньому храмі про Гелдаю, Товію та Єдаю, а ще Йосію, сина Софонії». * [( <em>пам’яттю </em>Або «згадкою про те, що уся власть і сила царів приходять від Бога». )]</p>
<p>15 Ті, хто живуть далеко, прийдуть і збудують храм Господа і знатимуть, що Господь Всемогутній послав мене до вас. І станеться це, якщо зробите ви те, що Господь наказав вам зробити.</p>

<h4>Розділ 7</h4>
<p>1 Четвертого року правління царя Дарія слово Господа було Захарії, четвертого дня дев’ятого місяця Кислева. * [( <em>Четвертого… Дарія </em>Приблизно у 518 р. до Р. Х. )]</p>
<p>2 З Бетела було послано Шарезера, Реґем-Мелека та його людей благати милості Господньої.</p>
<p>3 Вони спитали священиків, що служили в домі Господа Всемогутнього, і пророків: «Чи маємо тужити й поститися протягом п’ятого місяця, як це робили багато років?»</p>
<p>4 Тоді було мені таке слово Господа Всемогутнього:</p>
<p>5 «Скажи всім людям краю і священикам: „Коли ви постилися й тужили п’ятого й сьомого місяця протягом сімдесяти років, чи ви справді для Мене то робили? Ні!</p>
<p>6 Коли ви їсте й п’єте, ви робите все це тільки для свого блага.</p>
<p>7 Це ті самі слова, що Господь проголошував через пророків минулого, коли Єрусалим був заселений і процвітав, а також міста навколо нього: Неґев і Шефела — що були заселені людьми”». * [( <em>Шефел </em>Західне передгір’я Ізраїлю. )]</p>
<p>8 То було Захарії таке слово від Господа:</p>
<p>9 «Ось що Господь Всемогутній говорить: „Судіть праведним судом і майте співчуття та милосердя до своїх сусідів. * [( <em>до… сусідів </em>Або «милосердя одне до одного». )]</p>
<p>10 Не утискайте удовиць й сиріт, чужинців й бездомних бідаків. Не замислюйте одне на одного планів злих”.  </p>
<p>11 Але вони не слухались і відвертались вперто, вони уваги не звертали на Мої слова.  </p>
<p>12 Вони серця свої закам’яніли, щоби не чуть закону й слів, які Господь Усемогутній їм посилав зі Своїм Духом, Він його з пророками минулого посилав. Тому Господь Всевишній і наслав Свій гнів на них».  </p>
<p>13 Господь Всесильний так говорить: «Коли Я кликав, та вони не чули, тепер вони покликали, та Я не почув.  </p>
<p>14 Я приведу народи інші проти них як бурю. Невідомий їм народ прийде й зруйнує всю країну, тож згине вся її краса, перетворившись на пустелю».  </p>

<h4>Розділ 8</h4>
<p>1 Слово Господа Всемогутнього було знову.</p>
<p>2 Ось що Господь Всемогутній говорить: «Великою любов’ю кохаю Я Сіон, але ревно Я розгніваний на неї».</p>
<p>3 Ось що Господь говорить: «Я повертаюсь до Сіону й житиму серед Єрусалима. Єрусалим називатимуть „Вірне місто”, а гору Господа Всемогутнього — „Свята гора”».</p>
<p>4 Ось що Господь Всемогутній говорить: «Знову старі чоловіки й жінки сидітимуть вздовж вулиць Єрусалима. Кожен із ціпком у руці через глибоку старість.</p>
<p>5 Вулиці міста сповнені будуть хлопцями й дівчатами, що гратимуться там».</p>
<p>6 Ось що Господь Всемогутній говорить: «Хоча це може видаватися неможливим решткам цього народу в ті дні, хіба воно також неможливе для Мене?»</p>
<p>7 Ось що Господь Всемогутній говорить: «Я визволю народ Мій із країн сходу і з країн заходу.</p>
<p>8 Я приведу їх сюди, й вони житимуть у Єрусалимі. Вони будуть Моїм народом, а Я буду їхнім Богом у правді та праведності».</p>
<p>9 Ось що Господь Всемогутній говорить: «Хай сильними будуть руки ваші, ви, хто чує тепер ці слова з уст пророків, що жили, коли закладено було підвалини дому Господа Всемогутнього, щоб збудувати храм.</p>
<p>10 Бо перед тим не було грошей найняти робітників і не орендувати худобу. Небезпечно було подорожувати, існувала постійна загроза, бо Я людей одне на одного підбурив. * [( <em>найняти… худобу </em>Найняти худобу за набагато меншу платню, ніж придбати її. )]</p>
<p>11 Нині не так, як колись, Я буду з рештками цього народу». Так говорить Господь Всемогутній:</p>
<p>12 «Справді, вони мирно сіятимуть, лоза даватиме плоди, земля даватиме врожай, а небо дасть росу. І це все Я дам у спадщину решткам Мого народу.</p>
<p>13 І буде так: як ви, доме Юди і доме Ізраїля, були прокляттям поміж народів, так само Я визволю вас, і ви будете благословенням. Не бійтеся, хай силою наповнитеся ви».</p>
<p>14 Бо ось що говорить Господь Всемогутній: «Як Я намислив заподіяти вам лихо, коли предки ваші Мене розгнівали». Так говорить Господь Всемогутній: «Я не змилостивився,</p>
<p>15 Я знову вирішив зробити добро в ці дні Єрусалиму й дому Юди. Та не бійтеся!</p>
<p>16 Ось що ви маєте робити: говоріть правду одне одному, провадьте правду й мирну справедливість у судах.</p>
<p>17 Ніхто хай не замислює в серці своєму лиха іншому, не беріть собі за звичку облудно присягатися, бо Я все це ненавиджу». Так говорить Господь.</p>
<p>18 І було мені слово Господа Всемогутнього.</p>
<p>19 Ось що Господь Всемогутній говорить: «Піст четвертого місяця, піст п’ятого місяця, піст сьомого місяця й піст десятого місяця стануть радісними й веселими святами, щасливими святами для дому Юди. Отже, любіть правду й мир». * [( <em>четвертого… місяця </em>У ці дні люди пригадували зруйнування Єрусалиму та храму. Див.: <a href='/ukr_umts/12/25/1-25'>2 Цар. 25:1-25</a> та <a href='/ukr_umts/24/41/1-17'>Єр. 41:1-17</a>; <a href='/ukr_umts/24/52/1-12'>52:1-12</a>. )]</p>
<p>20 Ось що Господь Всемогутній говорить: «До Єрусалима знов прийдуть народи й люди з інших міст.  </p>
<p>21 З одного міста йтиме люд до іншого і скаже: „Ходімо Господа умилостивити, ходім шукати милості у Всемогутнього”. А інші люди скажуть: „І ми підемо!”»  </p>
<p>22 Багато народів і могутніх племен прийдуть умилостивити Господа Всемогутнього в Єрусалимі, шукаючи милості Господа.</p>
<p>23 Ось що Господь Всемогутній каже: «У ті дні багато людей із усіх різномовних народів прийдуть до юдеїв, ухопляться за край вбрання кожного єврея і скажуть: „Дозвольте ми підемо з тобою, щоб Всевишньому служити, бо чули ми, що Господь з вами”».</p>

<h4>Розділ 9</h4>
<p>1 Це слово Господа проти землі Гадрах та Дамаску: Слово Господь зійде, бо бачить Він, що робиться в усіх колінах Ізраїля. Усі народи сподіваються на Його допомогу. * [( <em>Це слово… допомогу </em>Гебрейський текст тут неясний. <em>Гадрах </em>Можливо, це арамійське місто-держава, розташоване в північній Сирії на річці Оронтес. )]</p>
<p>2 Слово Господа також зійде на Гамат, що з ним межує, також на Тир і Сидон, бо вони дуже мудрі.  </p>
<p>3 Тир збудував твердиню й накопичив собі срібла, мов того пороху, а золота, немов багна на вулицях.  </p>
<p>4 Та ось Володар мій забере геть усе Його майно, Він змиє його морем, пожере вогнем.  </p>
<p>5 Побачить Ашкелон і злякається, Ґаза здригнеться від жаху і Екрон також, і розвіються сподівання її. Не буде більше царів у Ґазі, а Ашкелон обезлюдніє. * [( <em>Ашкелон </em>Головне місто филистимлян на захід від Юдеї. )]</p>
<p>6 Пануватимуть в Ашдоді злі люди, і викоріню Я пиху филистимлян.  </p>
<p>7 Вони більше не їстимуть криваве м’ясо, або яку іншу заборонену їжу. Всі рештки филистимлян стануть одним з колін Юдеї; це станеться з Екроном, як і з євуситами. * [( <em>євусити </em>Євусити мешкали в Єрусалимі до часів Давидових, доки він не підкорив їхні міста і не зробив Єрусалим своєю столицею. )]</p>
<p>8 Я захищу Мою країну, не давши кривднику пройти землями її, бо Своїми очами бачив Я, як у минулому страждав народ Мій.  </p>
<p>9 Радуйся вельми, народ Сіону, радісно скрикуй, народ Єрусалима, дивися, йде твій цар до тебе. Він справедливий, звитяжний, їде, смиренний, верхи на молодому ослі, на дитині робочої ослиці. * [( <em>дитині… ослиці </em>Автор бажає донести ідею того, що цар Ісус буде їхати не на коні, як усі царі, а смиренно, на робочій тварині. )]</p>
<p>10 Я вигублю колісниці з Ефраїму і коней із Єрусалима. І буде зламано лук війни. Цар проголосить мир народам. Від моря і до моря буде править він, від самого Євфрату — до кінця землі. * [( <em>Ефраїм </em>Найбільше коліно північного царства, інколи вживається як збірне ім’я всіх десяти північних колін. )]</p>
<p>11 Єрусалиме, ми кров’ю скріпили Угоду твою, тож Я визволю з колодязя сухого тих з народу твого, кого ув’язнено було. * [( <em>ми… Угоду </em>Див.: <a href='/ukr_umts/2/24/3-8'>Вих. 24:3-8</a>. Угода вважалася незламною. <em>колодязя… було </em>Люди збирали воду в великі колодязі. Коли в них не було води, вони використовувалися як в’язниці. )]</p>
<p>12 Вертайтесь до дому, в’язні, зараз вам є на що надію мати. Сьогодні сповіщаю про те, що Я повертаюсь к вам!  </p>
<p>13 Бо Я тягну Юдею, наче лук, стрілою Ефраїм моєю буде. Сіоне, підніму синів твоїх на греків, Я розмахнусь тобою, мов мечем звитяжного бійця.  </p>
<p>14 Господь повстане проти них, Його стріла, мов блискавка, ударить. Господь, Володар мій, засурмить в сурму і виступить з південних буревіїв.  </p>
<p>15 Господь Всемогутній захистить їх, тож матимуть вони що їсти вразять ворогів своїх камінням з пращі. Кров питимуть, немов вино, і будуть повні, наче келих, як роги вівтаря, по вінця повні.  </p>
<p>16 Тоді Господь, Бог їхній, порятує їх. Народ Його, мов вівці, буде, народ блищатиме, немов коштовності в короні.  </p>
<p>17 Все буде гаразд! Багато буде пшениці й молодого вина, та вродиться багато хлопців і дівчат.  </p>

<h4>Розділ 10</h4>
<p>1 Просіть у Господа дощів навесні, бо Господь — Творець блискавок і злив. Він кожному дарує польові рослини.  </p>
<p>2 Боввани говорять пусте, а віщуни бачать брехливі з’яви. Тлумачі снів теревенять дурниці, вони втішають, та дарма. Тому й блукають вони, мов ті вівці, страждають, бо пастуха немає.  </p>
<p>3 Всевишній Бог говорить: «Я дуже розлючений на пастухів, тож покараю вожаків». Бо народ Юдеї — то паства Його, та Він піклується про неї. Господь Всемогутній пильнуватиме за стадом Своїм, неначе воїн доглядає за славним конем бойовим. * [( <em>пастухів </em>Або «князів народу». )]</p>
<p>4 З Юдеї вийдуть разом кожна частина війська, наріжний камінь, прикілок, лук бойовий і командир кожного полку.  </p>
<p>5 В битві будуть вони, як воїни, що топчуть порох на вулицях. Вони воюватимуть, бо Господь із ними і осоромлять навіть кіннотників.  </p>
<p>6 «Я зміцню народ Юди і врятую народ Ізраїлю. Я поверну їх, бо Я дбаю про них. Я ставитимуся до них так, немовби ніколи не відкидав їх, бо Я — Господь Бог їхній, і Я відгукнуся до них. * [( <em>народ Ізраїлю </em>Буквально «народ Йосипа». Як правило, мова йде про нащадків Йосипа, племена Ефраїма і Манассії або народи Північного царства Ізраїлю. )]</p>
<p>7 Ефраїмці будуть наче ті воїни, що випили занадто вина, а їхні діти те побачать і теж звеселяться. Тож зрадіють усі вони разом із Господом.  </p>
<p>8 Я гукну їх і зберу, бо Я їх викупив, і стануть вони численні, як були і колись.  </p>
<p>9 Хоч Я розсіяв їх поміж народами, але вони пам’ятатимуть Мене в краях далеких. Вони дадуть життя дітям своїм і разом повернуться додому.  </p>
<p>10 Я поверну їх із землі Єгипту, Я позбираю їх з Ассирії й приведу в землі Ґілеаду та Ливану, і для них усіх не вистачатиме місця.  </p>
<p>11 Все станеться як і раніше, коли Я вивів їх з Єгипту. Я вдарю по хвилях морських і люди перейдуть через море турботи. Я, Всевишній, висушу річки і струмки, та знищу ассирійську пиху і єгипетську міць.  </p>
<p>12 Я зміцню людей Своїх, тож вони будуть жити для Мене та імені Мого», — Господь говорить.  </p>

<h4>Розділ 11</h4>
<p>1 Відчини брами свої, Ливане, щоби кедри твої міг пожерти вогонь. * [( <em>кедри </em>У цьому вірші всі дерева, кущі та тварини символізують лідерів усіх країн навкруги Юдеї. )]</p>
<p>2 Стогни, ялівцю, бо кедр упав, пишні дерева згублено. Стогніть башанські дуби, бо повалились ліси непрохідні.  </p>
<p>3 Голосять пастухи, бо спустошені пасовиська розкішні. Рикають леви, бо спустошені чагарі Йордану.  </p>
<p>4 Ось що говорить Господь мій Бог: «Паси овець, призначених на забій».</p>
<p>5 Ті, хто купує їх, ріже безкарно і каже: «Благословен Господь, бо я розбагатів». Їхні пастухи співчуття до них не мають.</p>
<p>6 Тож більше не матиму Я співчуття до тих, хто мешкає у краї. Так говорить Господь: «Я видам кожного з них до рук сусіди і його царя. Вони спустошать землю, та Я не визволю народ із рук їхніх.</p>
<p>7 Виходить, Я випасав овець, призначених на заріз, овець, що належали торговцям. Тож взяв Я собі дві палиці, одну назвав Ласка, а другу — Згода, і випасав овець.</p>
<p>8 Я здихався трьох пастухів за один місяць. Бо урвався Мій терпець, і вони теж відчули до Мене огиду».</p>
<p>9 І Я сказав: «Я не пастиму вас. Хай та, що вмирає, помре, а та, що має загинути, загине, жінки, що лишаються, хай пожеруть плоть одне одного.</p>
<p>10 Тож узяв Я Свою палицю Ласка і зламав навпіл, щоб показати, що ламаю Я Мій Заповіт, укладений з усіма народами.</p>
<p>11 І того ж дня був він зламаний. І торгівці вівцями, що спостерігали за Мною, зрозуміли, що то було слово Господа».</p>
<p>12 І сказав Я їм: «Якщо це правильно в ваших очах, дайте мені платню мою, а якщо ні, не платіть». І вони сплатили Мені тридцять срібняків.</p>
<p>13 Тоді Господь сказав мені: «Поклади до скарбниці ту „велику ціну”, в яку вони оцінили Мене». Тож узяв я тридцять срібняків і поклав їх у храмі Господа в скарбницю. * [( <em>велика ціна </em>Це була ціна, яку сплачували за раба. Тобто Господь саркастично звертається до людей. )]</p>
<p>14 Тоді я поламав свою другу палицю — палицю Згоди, щоб показати, що я розриваю братерство між Юдеєю та Ізраїлем.</p>
<p>15 І Господь сказав мені: «Знову візьми знаряддя пастуха дурного.</p>
<p>16 Бо ось Я поставлю над краєм пастуха, який не дбатиме про тих, що пропали, не шукатиме молодих, не лікуватиме поранених, не годуватиме здорових. Але усі вгодовані будуть пожерті — лише ратиці залишаться».</p>
<p>17 Горе дурному пастухові, що отару покидає! Хай меч впаде на його руку і його праве око. Хай всохне геть його рука, і хай осліпне він на праве око!  </p>

<h4>Розділ 12</h4>
<p>1 Сумне пророцтво Господа про Ізраїль, Того, Хто створив небеса, Хто заснував землю, Хто вселив дух у людину. Господь говорить:</p>
<p>2 «Я оберну Єрусалим на чашу отрути для всіх навколишніх народів. Вони нападуть на Юдею, тож під час облоги Єрусалим попаде у пастку.</p>
<p>3 Того дня зроблю Я Єрусалим тяжким каменем для всіх народів. І всіх, хто намагатиметься зрушити його, буде тяжко вражено. І зберуться разом усі народи землі проти нього.</p>
<p>4 Того дня Я вражу кожного коня переляком, а його вершника панікою вдарю. Я пильнуватиму за домом Юди і кожного коня усіх народів осліплю.</p>
<p>5 Тоді старійшини Юдеї скажуть у серці: „Сила мешканців Єрусалима в Господі, Всемогутньому Богові їхньому”.</p>
<p>6 Того дня покладу Я старійшин Юдеї, мов жаровню, на купу хмизу, будуть вони мов смолоскип на снопі. Вони пожеруть усі навколишні народи праворуч і ліворуч, а Єрусалим знову житиме безпечно на своєму місці, в Єрусалимі».</p>
<p>7 Першими Господь врятує намети Юдеї, щоб слава дому Давида і мешканців Єрусалима не перевершила славу Юдеї.</p>
<p>8 Того дня Господь захистить мешканців Єрусалима, і той серед них, хто спотикався, того дня буде, стане великим воїном, немов Давид, а дім Давидів буде, мов богів зібрання, мов Посланець Господній йде перед ними.</p>
<p>9 Того дня Я заходжусь нищити всі народи, що виходять проти Єрусалима.</p>
<p>10 Я виллю на дім Давида й мешканців Єрусалима дух ласки й молитви, і вони дивитимуться на Мене як на Того, Кого вони простромили, і тужитимуть за Ним як за єдиним сином, гірко побиватимуться, як за первістком.</p>
<p>11 Того дня в Єрусалимі здійметься велике голосіння, як голосіння за Хадад-Риммоном у долині Меґіддо. * [( <em>Хадад-Риммоном </em>Очевидно, йдеться про місце поклоніння Ваалу в долині Меґіддо або про сирійського лжебога. )]</p>
<p>12 Голоситиме земля, кожна родина окремо, рід дому Давида сам і жінки їхні самі, рід дому Натана сам по собі, й жінки їхні окремо,</p>
<p>13 рід дому Левія окремо, і жінки їхні окремо, рід Сімеона окремо й жінки їхні окремо.</p>
<p>14 Всі роди, що лишилися, кожна родина окремо і жінки їхні лементуватимуть окремо.</p>

<h4>Розділ 13</h4>
<p>1 Того дня відкриється джерело дому Давида і мешканцям Єрусалима для очищення від гріха й нечистоти.</p>
<p>2 «Того дня, — Господь Всемогутній говорить, — Я викоріню імена бовванів з краю, і більше не згадуватимуть їх. Я викоріню як пророків, так і дух нечистоти з цього краю.</p>
<p>3 А якщо хтось усе ще пророкує, тоді батько й мати, що породили його, скажуть: „Не жити тобі, бо брешеш іменем Господа”. Тож батько й мати, що породили його, проштрикнуть його, коли пророкуватиме.</p>
<p>4 Того дня кожен пророк засоромиться розповідати людям про те, що бачив у з’явах. І більше вони не вдягатимуть волосяницю заради обдурювання, які вони видають за пророцтва.</p>
<p>5 І кожен мовить: „Я не пророк. Я селянин, бо батракував із малку”.</p>
<p>6 І якщо хтось його спитає: „Що то за рани в тебе на руках?” — Він відповість: „Мене поранено було в домі друзів моїх”».</p>
<p>7 «Здіймися, меч, проти пастуха, проти Мого друга доброго, — говорить Господь Всемогутній. — Удар пастуха, щоб вівці порозбігалися, і Я покараю малих оцих».  </p>
<p>8 «І по всьому краї, — Господь говорить, — дві третини вигублено буде. Вони загинуть, а одна третина лишиться.  </p>
<p>9 І Я проведу цю третину через вогонь, Я їх очищу, мов срібло, і випробую їх, як випробовують золото. Вони взиватимуть до Мене, і Я їм відповім. Я їм скажу: „Ви — народ Мій”. А вони казатимуть: „Господь — наш Бог”».  </p>

<h4>Розділ 14</h4>
<p>1 Надходить день Господній, і здобич буде поділено між тебе.</p>
<p>2 Я зберу всі народи разом до Єрусалима, щоб воювати проти нього. Місто буде здобуто, будинки пограбовано, жінок зґвалтовано. Половина міста в неволю піде, але решту людей не буде викорінено з міста.</p>
<p>3 Тоді виступить Господь і воюватиме проти тих народів, як воював Він раніше.</p>
<p>4 Того дня стоятиме Він на Оливній горі, навпроти Єрусалима — на сході. І гора Оливна розколеться навпіл зі сходу на захід і стане величезна долина. Половина гори зсунеться на північ, а друга на південь.</p>
<p>5 І втечете ви долиною між горами Моїми, бо долина між горами сягатиме аж Азалу. Ви втікатимете, як утікали від землетрусу під час царювання Уззії, царя юдейського. Тоді прийде Господь Бог мій і всі святі з Тобою. * [( <em>Азалу </em>Точне значення невідоме. )]</p>
<p>6 То буде особливий день, коли не буде ані світла, ані холоду, ані морозу. Тільки Господь знає як, але в той день не буде ані дня, ані ночі, бо світло буде навіть увечері.</p>
<p>8 Того дня жива вода потече з Єрусалима. Половина її потече на схід, а друга — до Середземного моря на заході. Так буде влітку і взимку.</p>
<p>9 І Господь царюватиме на всієї землі. Того дня Господь буде Богом єдиним, єдиним іменем, якому будуть поклонятимуться люди.</p>
<p>10 І весь край від Ґеви до Риммона, на південь від Єрусалима, стане мов Арава. Він підніметься і лишиться на своєму місці від брами Веніаминової до краю Першої брами (Кутової брами), і від вежі Гананел до царських винодавилень. * [( <em>Арава </em>Або «Аравійська пустеля». )]</p>
<p>11 І житимуть у ньому люди, й ніколи більше зруйнуєтеся його ворог, і Єрусалим житиме безпечно.</p>
<p>12 І буде чума, якою Господь вразить усі народи, які воювали проти Єрусалима. Він віддасть тіла їхні гниттю, ще як вони стоятимуть на ногах. Очі їхні гнитимуть в зіницях, і язик їхній гнитиме в роті.</p>
<p>13 Того дня Господь спричинить страшний розпач серед них. Вони хапатимуть одне одного за руку, намагаючись убити одне одного.</p>
<p>14 Навіть Юдея воюватиме проти Єрусалима, навіть коли армії інших народів оточуватимуть місто. Після битви залишаться гори золота, срібла і багатого вбрання.</p>
<p>15 Така ж чума вразить коней і мулів, верблюдів і віслюків. Справді кожну тварину в таборах вразить та чума.</p>
<p>16 І всі, хто лишиться з усіх народів, які виступлять проти Єрусалима, щороку приходитимуть поклонятися Царю, Господу Всемогутньому, і святкуватимуть Свято Кущів.</p>
<p>17 Коли ж якесь із племен на землі не піде до Єрусалима, щоб вклонитися Царю, Господу Всемогутньому, то не проллється на них дощ.</p>
<p>18 Коли ж плем’я Єгипту не підніметься й не прийде до Єрусалима, то чума, якою Господь вражає народи, що не приходять відзначати Свято Кущів, напевне впаде на них.</p>
<p>19 Це буде кара Єгипту і кара всім народам, що не приходять відзначати Свято Кущів.</p>
<p>20 Того дня на дзвіночках у коней написано буде: «СВЯТИНЯ ДЛЯ ГОСПОДА». І казани в храмі Господньому так само вважатимуться святими, як чаші перед вівтарем.</p>
<p>21 Кожен казан в Єрусалимі та в Юдеї буде посвячено Господу Всемогутньому. І всі, хто жертвуватиме, прийдуть до храму, варитимуть у них пожертви. І більше ніколи в храмі Господа Всемогутнього не буде ханаанців. * [( <em>ханаанців </em>Або «купців, які купують чи продають різноманітні речі». )]</p>


