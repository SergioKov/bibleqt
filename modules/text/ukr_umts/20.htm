<h2>Книга Приказок</h2>
<h4>Розділ 1</h4>
<p>1 Це приказки Соломона, Давидового сина, царя Ізраїлю.</p>
<p>2 Вони написані, щоб пізнати мудрість і навчання, щоб осягнути зміст висловлювань, які ведуть до розуміння.  </p>
<p>3 Вони допоможуть дістати науку й прозріння, праведність, справедливе й чесне життя,  </p>
<p>4 щоб дати нелукавому прозорливості, молодим — знання та розважливість.  </p>
<p>5 Нехай мудрий теж почує і набереться знань, а розумний дістане поради,  </p>
<p>6 як збагнути приказки й дива, слова мудреців та їхні таємничі вислови.  </p>
<p>7 Шана до Господа — це благання знань; невігласи нехтують мудрістю й настановами.  </p>
<p>8 Сину мій, прислухайся до настанов батька свого й не відкидай повчань матері своєї, бо їхні напучення — * [( <em>Сину мій </em>Книга Приказок, напевно, була написана для хлопчика-підлітка, який готується стати чоловіком. Ця книга навчає, як треба жити тій людині, яка поважає і любить Господа. )]</p>
<p>9 це гарний вінок із квітів для твоєї голови й намисто на шию.  </p>
<p>10 Сину мій, якщо тебе зваблюють грішники, не поступайся їм.  </p>
<p>11 Якщо вони говорять: «Ходімо з нами, давай влаштуємо засідку і вполюємо невинних, пустимо їм кров безпричинно.  </p>
<p>12 Проковтнемо їх живцем, як Шеол, згубимо невинних, як могила.  </p>
<p>13 Ми знайдемо різноманітні цінні скарби, наповнимо домівки свої награбованим добром.  </p>
<p>14 Ти матимеш добру частку здобичі — між усіма розділимо багатство».  </p>
<p>15 Сину мій, не водися з ними. Не ставай на їхній шлях,  </p>
<p>16 бо їхні ноги прямують до зла, бо вони спішать пролити кров.  </p>
<p>17 Марно розкидати сіті у птаха на очах.  </p>
<p>18 Ці люди чатують у засідці, щоб дочекатись власної крові. Вони влаштовують засідку на власне життя.  </p>
<p>19 Такий кінець спіткає кожного, хто зазіхає на чуже добро. Воно відбере життя в тих, хто ним заволодів.  </p>
<p>20 Мудрість гукає на вулиці, підносить голос у людних місцях, * [( <em>Мудрість </em>У цій книзі Соломон розповідав про Мудрість і Глупоту на прикладі двох жінок: «Мудрість допомагає служити Господу, глупа — грішити». )]</p>
<p>21 лунає на гомінкому перехресті, при вході до міської брами, промовляє таке:  </p>
<p>22 «Доки ви, невігласи, будете кохатися у власному неуцтві? Доки насмішники вдовольнятимуться глузуванням? Як довго ще нерозумні зневажатимуть пізнання?  </p>
<p>23 Якщо ви зважите на мій докір, тоді я відкриюся перед вами, сповіщу вам свої міркування.  </p>
<p>24 Бо я закликала вас, але ж ви відмовлялися слухати, я простягла руку, але ніхто не звернув уваги,  </p>
<p>25 бо ви зневажили всі мої поради, і на моїх докорів не слухали.  </p>
<p>26 Тепер уже я посміюся з ваших бід, я позбиткуюся з вас, коли вас охопить жах.  </p>
<p>27 Коли вас поглине страх, немов буря, коли закружляє вас вихор нещасть, коли зваляться на вас лиха та муки.  </p>
<p>28 Тоді ви покличете мене, а я не відгукнуся, тоді шукатимете мене, але не знайдете.  </p>
<p>29 За те, що ненавиділи пізнання і не зважилися шанувати Господа,  </p>
<p>30 що не сприйняли моїх порад і відкинули мої докори,  </p>
<p>31 вони пожинатимуть плоди таких життєвих шляхів і будуть втішені власними дурними порадами.  </p>
<p>32 Адже відступництво нерозважливих згубить їх, самовдоволеність дурнів знищить їх.  </p>
<p>33 Але той, хто прислухатиметься до мене, житиме безпечно, спокійно, бо йому нічого буде боятися насильства і зла».  </p>

<h4>Розділ 2</h4>
<p>1 Сину мій, якщо ти приймеш слова мої і цінуватимеш мої поради,  </p>
<p>2 прислухавшись до мудрості, і прихилиш серце до розуміння;  </p>
<p>3 якщо ти благатимеш тямущості, прозріння й прагнутимеш мудрості,  </p>
<p>4 якщо будеш прагнути його, мов срібла, й шукатимеш його, мов сховані скарби,  </p>
<p>5 тоді ти осягнеш шану до Господа й пізнаєш Бога.  </p>
<p>6 Господь дає мудрість, з Його уст сходять знання і розум.  </p>
<p>7 Він є джерелом успіху для праведних, захистом для тих, хто живе по честі.  </p>
<p>8 Він охороняє законність і наглядає за шляхами вірних Йому.  </p>
<p>9 Тоді ти зрозумієш, що добре життя — для праведних і чесних.  </p>
<p>10 У серце твоє ввійде мудрість, душа твоя тішитиметься знанням.  </p>
<p>11 Тебе боронитиме розсудливість, охоронятиме тямущість,  </p>
<p>12 які врятують від неправедних шляхів, від людей, що штовхають на злочин.  </p>
<p>13 Ті люди збочили з прямого путі, блукають у темряві гріху,  </p>
<p>14 вони радіють зі своїх недобрих вчинків і втішаються з власного покруччя.  </p>
<p>15 Покручені їхні стежки, скособочені їхні шляхи.  </p>
<p>16 Ти вбережешся від чужої дружини, від розпусниці з облесливими словами,  </p>
<p>17 яка кидає друга юності й забуває про священний Заповіт, який уклала з Богом.  </p>
<p>18 Її дім — то яма, що веде до смерті, а стежки її ведуть до мерців.  </p>
<p>19 Усі, хто йде до неї, не повертаються, не знаходять стежок назад до життя.  </p>
<p>20 Тому йди дорогою добра й тримайся шляхів праведних,  </p>
<p>21 бо землю заселять праведні, житимуть на ній безгрішні.  </p>
<p>22 А зловмисників зметуть, зрадників викорінять з землі.  </p>

<h4>Розділ 3</h4>
<p>1 Мій сину, не забувай мого вчення, нехай твоє серце дотримується моїх заповітів.  </p>
<p>2 Тому що вони продовжать дні й роки життя і принесуть тобі мир.  </p>
<p>3 Нехай щира любов і вірність ніколи тебе не залишать. Скріпи їх довкола шиї, мов намисто, запиши їх на скрижалях свого серця.  </p>
<p>4 Тоді ти знайдеш прихильність і добрий успіх в очах Бога й людей.  </p>
<p>5 Довіряй Господу всім серцем, не покладайся лише на власну кмітливість.  </p>
<p>6 На всіх життєвих шляхах іди за Ним, і тоді Він допоможе тобі знайти вірну дорогу.  </p>
<p>7 Не вважай себе мудрим, шануй Господа й відвертайся від зла.  </p>
<p>8 Це зцілить тебе, поправить твоє здоров’я, буде ліками для тіла.  </p>
<p>9 Вшановуй Господа своїми статками й першим ужинком з нового врожаю.  </p>
<p>10 Тоді матимеш вдосталь зерна в коморах, а молоде вино переливатиметься через вінця.  </p>
<p>11 Сину мій, не відкидай науки Господньої і не супереч Його докорам,  </p>
<p>12 тому що Господь наставляє того, кого любить, як батько рідного сина.  </p>
<p>13 Щасливий той, хто відкрив для себе мудрість, до кого прийшло розуміння,  </p>
<p>14 бо надбання мудрості цінніше, ніж срібло, і надбання її більше від золота.  </p>
<p>15 Вона коштовніша за рубіни, і всі твої втіхи не можуть навіть зрівнятися з нею.  </p>
<p>16 У правій руці її — довге життя, а в лівій — багатства й почесті.  </p>
<p>17 Шляхи її приємні, і всі дороги ведуть до добробуту.  </p>
<p>18 Вона — дерево життя для тих, хто триматиметься її. Хто з нею, буде безмірно благословенний.  </p>
<p>19 Господь мудрістю землю сотворив, розумом небо укріпив.  </p>
<p>20 Знанням Божим розділилися моря, а хмари випали росою.  </p>
<p>21 Сину мій, бережи знання це повсякчас, тримайся за розум і розважливість,  </p>
<p>22 і вони стануть життям твоєї душі й окрасою твоїх дій.  </p>
<p>23 Тоді ти безпечно йтимеш життєвими стежками, і ноги твої не спіткнуться.  </p>
<p>24 Якщо ти приляжеш, не матимеш страху, коли ляжеш відпочивати, матимеш солодкі сни.  </p>
<p>25 Не бійся несподіваного лиха чи нападу зловмисників, якщо таке трапиться.  </p>
<p>26 Адже Господь буде твоєю впевненістю, Він убереже твої ноги від пастки.  </p>
<p>27 Не стримуй добра від того, хто чинить добро, — це в твоїх силах.  </p>
<p>28 Не кажи ближньому: «Йди, приходь знову. Я дам завтра», — якщо маєш при собі.  </p>
<p>29 Не замислюй зла проти ближнього, який поруч з тобою живе й довіряє тобі. * [( <em>ближнього… довіряє тобі </em>Або «ближнього. Авжеж, ви поруч живете, щоб захищати один одного». )]</p>
<p>30 Не йди знічев’я позиватися до суду, коли тобі не завдано шкоди.  </p>
<p>31 Не заздри насильникові й не обирай жодного з його шляхів,  </p>
<p>32 бо Господу осоружні розбещені, Він прихильний до праведних.  </p>
<p>33 Господь проклинає оселю кривдника й благословляє дім праведного.  </p>
<p>34 Господь насміхається з насмішників, а сумирним Він дарує ласку.  </p>
<p>35 Мудрі успадкують честь, а вперті дурні — ганьбу.  </p>

<h4>Розділ 4</h4>
<p>1 Послухайте, сини мої, батьківські настанови й зважте на них, щоб дійти розуму,  </p>
<p>2 бо я даю вам корисні поради; не забувайте моєї науки.  </p>
<p>3 Був я слухняним сином у батька, ніжним єдиним сином, доглянутим ненькою. * [( <em>єдиним </em>Або «любим». )]</p>
<p>4 Коли він почав мене навчати, він казав: «Закарбуй у серці Мої слова. Виконуй Мої заповіти, то й житимеш.  </p>
<p>5 Стань мудрим, тямущим, не забувай і не відвертайся від Моїх слів.  </p>
<p>6 Не кидай мудрості, й вона захистить тебе. Люби її, і вона тебе оберігатиме».  </p>
<p>7 Мудрість ґрунтується ось на чому: стань мудрим і прозорливим навіть коштом усього, чим володієш.  </p>
<p>8 Шануй її, і вона тебе возвеличить. Якщо ти її триматимешся, вона прославить тебе.  </p>
<p>9 Вона прикрасить твоє чоло чудовим вінком, дасть тобі славну корону.  </p>
<p>10 Прислухайся, сину, прийми мої слова, тоді примножиш роки свої.  </p>
<p>11 Я спрямовую тебе дорогами мудрості, веду тебе прямими шляхами.  </p>
<p>12 Коли йтимеш, ході твоїй не буде тісно, а якщо побіжиш, то не спіткнешся.  </p>
<p>13 Дотримуйся настанов, не полишай, пильнуй їх, бо вони — твоє життя!  </p>
<p>14 Не ступай на стежку кривдників, не йди шляхом зловмисників.  </p>
<p>15 Уникай його, не йди ним, зверни з нього, йди своїм шляхом.  </p>
<p>16 Бо вони не заснуть, доки не вчинять кривди, їх сон не зморить, доки вони комусь не підставлять підніжку.  </p>
<p>17 Бо вони їдять хліб зла, а запивають вином насилля.  </p>
<p>18 А путь праведного, як зоря ясна, що розгоряється все дужче, аж доки день не настане.  </p>
<p>19 Шлях кривдників, як непроглядна пітьма, вони не знають, що змушує їх спотикатися.  </p>
<p>20 Сину мій, прислухайся до моїх слів, прихили вухо до моїх оповідей.  </p>
<p>21 Не упускай їх з поля зору, тримай їх у серці.  </p>
<p>22 Бо вони — життя для тих, хто їх знайде, і зцілення для плоті.  </p>
<p>23 Понад усе, що потребує догляду, пильнуй свій розум, бо він — джерело життя.  </p>
<p>24 Жени від себе лукаві промови, не вступай у лихі балачки.  </p>
<p>25 Нехай очі твої дивляться просто перед себе, погляд твій хай буде спрямований тільки вперед.  </p>
<p>26 Пильнуй, куди йти, й тоді всі твої дороги будуть безпечними.  </p>
<p>27 Не відхиляйся ні праворуч, ані ліворуч, тримайся подалі від зла.  </p>

<h4>Розділ 5</h4>
<p>1 Сину мій, прислухайся до моєї мудрості, і налаштуйся на мою розважливість,  </p>
<p>2 щоб зберегти обачливість, щоб уста твої могли утримати знання,  </p>
<p>3 бо губи звабниці, як мед, солодкі, улесливі слова її, слизькіші, ніж олива.  </p>
<p>4 Та зрештою вона така ж гірка, як і полин, така ж разюча, як меч обидвогострий.  </p>
<p>5 ЇЇ ноги до смерті ведуть, її стопи прямують до Шеола. * [( <em>Шеол </em>Країна мертвих, той світ. )]</p>
<p>6 Покручений шлях життя її, дорога її звивається, а вона й не знає цього.  </p>
<p>7 А зараз, сини мої, послухайте мене, і не забудьте, що мої вуста промовляють.  </p>
<p>8 Тримайтеся подалі від перелюбодійки, десятою дорогою обходьте навіть двері її оселі,  </p>
<p>9 щоб не віддати честь свою, щоб не змарнувати в немилості роки свої,  </p>
<p>10 щоб чужі не втішалися з твого майна, щоб не пішло трудом нажите в чужий дім,  </p>
<p>11 а сам ти потім стогнатимеш, коли твоє тіло, твоя плоть зів’яне.  </p>
<p>12 Ти скажеш: «Як ненавидів я повчання, як моє серце зневажало докори.  </p>
<p>13 Я не дослухався вчителів, я не зважав на те, чого мене вчили.  </p>
<p>14 Я був майже знищений серед люду в громаді».  </p>
<p>15 Стосовно ж шлюбу і дітей твоїх: пий воду лише з власної криниці, з тих струмків, які течуть із власного джерела.  </p>
<p>16 Чи ж слід твоїм джерелам виливатися на вулицю, а твоїм живильним потокам — на майдани?  </p>
<p>17 Бережи їх лише для себе, не діли їх із чужинцями.  </p>
<p>18 Нехай благословенним буде твоє джерело, знаходь радість у дружині своєї молодості:  </p>
<p>19 чарівній лані, граційній гірській кізочці, нехай її перса завжди тебе втішають, нехай кохання її отруює тебе ненастанно.  </p>
<p>20 Навіщо тобі, мій сину, упадати за іншою жінкою, припадати до персів спокусниці?  </p>
<p>21 Адже шляхи людини — перед очима Господніми, Він вирівнює всі стежки її.  </p>
<p>22 Лихі вчинки нечестивця стануть пасткою для нього, він втрапить у тенета власного гріха.  </p>
<p>23 Він помре, бо не прийняв повчання, він блукає через власне невігластво.  </p>

<h4>Розділ 6</h4>
<p>1 Сину мій, якщо ти поручився за борги сусіда, якщо уклав угоду з іншим,  </p>
<p>2 якщо ти зв’язав себе власним словом, спіймався на слові, що злетіло з уст твоїх,  </p>
<p>3 тоді зроби ось що, сину мій, рятуючись, бо ти підпав під владу ближнього: іди, змирившись, і благай ближнього звільнити тебе від його боргів.  </p>
<p>4 Не давай очам спати, не змикай повіки.  </p>
<p>5 Рятуйся, як сарна від мисливця, як пташка від рук птахолова.  </p>
<p>6 Піди до мурашки, лінивцю, поглянь на її шляхи й наберися мудрості.  </p>
<p>7 Немає в неї ні володаря, ні керівника, ні правителя.  </p>
<p>8 Але вона заготовляє їжу влітку, в жнива складає запаси харчів.  </p>
<p>9 Чи довго ще, ледацюго, ти там лежатимеш? Коли підведешся, прокинувшись?  </p>
<p>10 «Трохи поспати, трохи подрімати, скласти руки на хвильку, щоб відпочити», — каже ледачий.  </p>
<p>11 Але з часом здолає його бідність і нужда, мов загарбник, відбере його скарби.  </p>
<p>12 Пустопорожній чоловік — то хибний чоловік, що розповсюджує облудні балачки,  </p>
<p>13 підморгує, човгає ногами, вказує пальцем.  </p>
<p>14 Серце його лихе, він замислює зло, завжди сіє розбрат.  </p>
<p>15 Тож раптово нападе на нього лихо, вмить його буде знищено і вороття назад не буде.  </p>
<p>16 Господь ненавидить шість, навіть сім лихих властивостей: * [( <em>шість, навіть сім </em>У гібрейській мові ця фігура використовувалася для того, щоб підкреслити важливість згаданих речей. )]</p>
<p>17 погляд пихатий і язик брехливий, руки, що невинну кров проливають,  </p>
<p>18 серце, що наміри лихі снує, ноги, що спішать до зла,  </p>
<p>19 лжесвідка, що брехнею дихає, і того, хто поміж рідних та сусідів сіє чвари.  </p>
<p>20 Сину мій, тримайся батькових заповітів, не відкидай материних напучувань.  </p>
<p>21 Зав’яжи їх назавжди на серці, оповий ними шию.  </p>
<p>22 Коли ти йтимеш, вони тебе вестимуть, коли ти спати ляжеш, стерегтимуть твій сон, коли прокинешся — до тебе заговорять.  </p>
<p>23 Бо всі батьківські заповіді — це світильник, а навчання — то світло, а докори й перевиховання — то шлях життя.  </p>
<p>24 Вони вбережуть тебе від зловмисниці, від медового язика спокусниці.  </p>
<p>25 Не плекай у серці своєму жаги до її вроди, не дозволяй їй захопити тебе в полон чарами її очей.  </p>
<p>26 Адже вартість розпусниці — то лише буханець хліба, а чужа дружина полює на життя безцінне.  </p>
<p>27 Чи може чоловік вогонь на грудях нести, щоб не спалити одяг свій?  </p>
<p>28 Якщо людина ходить по розпеченому вугіллю, хіба не обгорять її ноги?  </p>
<p>29 Так і той, хто з чужою дружиною злигався. Хоч хто б її торкнувся, покараний буде.  </p>
<p>30 Люди не зневажають злодія, якщо він краде, аби вгамувати голод.  </p>
<p>31 Але якщо його зловлять, то віддасть усе, що має.  </p>
<p>32 Перелюбник не має розуму: зваблюючи, себе губить.  </p>
<p>33 Він дістане побої, безчестя знайде, його ганьба ніколи не зітреться.  </p>
<p>34 Бо ревнощі запалять чоловіка гнівом, і він не помилує, коли кинеться мститися.  </p>
<p>35 Він не прийме ніяких відкупів і відмовиться від найбільшого хабаря.  </p>

<h4>Розділ 7</h4>
<p>1 Сину мій, слухайся моїх настанов і бережи в собі заповіти мої.  </p>
<p>2 Тримайся моїх заповідей і живи, бережи, як зіницю ока, мою науку.  </p>
<p>3 Зав’яжи їх на пальцях, впиши їх у скрижалі свого серця.  </p>
<p>4 Скажи мудрості: «Ти — моя сестра». Назви далекоглядність своєю родичкою,  </p>
<p>5 щоб врятували тебе від повії, від розпусниці з облесливими словами.  </p>
<p>6 Бо якось глянув я у вікно, крізь ґрати глянув, подивився вниз,  </p>
<p>7 і помітив юнаків простодушних, і побачив серед молоді юнака нерозумного.  </p>
<p>8 Він ішов вулицею до рогу, до її оселі.  </p>
<p>9 Були вже сутінки, вечоріло, насувалася ніч, пітьма.  </p>
<p>10 Назустріч йому наближалася хтиво жінка, вбрана, як повія, бажаючи його спокусити.  </p>
<p>11 Вона — нахабна й норовлива, ніколи вдома не сидить.  </p>
<p>12 Ось вона на вулиці, ось вона на майдані, ось вона на кожному розі вичікує, чатує.  </p>
<p>13 Вона його хапає, впивається поцілунком і сміливо каже:  </p>
<p>14 «Мені довелося сьогодні скласти пожертви, і я виконала свої обіцянки.  </p>
<p>15 Тому я вийшла з нетерпінням, шукаючи тебе. І я тебе знайшла!  </p>
<p>16 Я постелила на ліжко кольорові покривала з єгипетського полотна.  </p>
<p>17 Я покропила постіль мирром, алое та цинамоном.  </p>
<p>18 Прийди, до ранку питимемо чашу кохання, насолоджуватимемося любов’ю.  </p>
<p>19 Чоловіка немає вдома, він поїхав далеко.  </p>
<p>20 Узяв мішечок срібла з собою і не повернеться аж до повного місяця».  </p>
<p>21 Вона звабила його своїм щебетом, спокусливими устами звела його.  </p>
<p>22 Він одразу ж іде за нею бездумно, немов віл на бійню, немов олень, що скаче в пастку,  </p>
<p>23 доки стріла не проткне печінку. Він схожий на пташку, що летить в сіті, не знаючи, що заплатить за це своїм життям.  </p>
<p>24 І тепер, сини, послухайте мене, прислухайтеся до слів, які мовлять уста мої.  </p>
<p>25 Не дозволяйте серцю збочити на її шлях, не збийтеся на її манівці.  </p>
<p>26 Адже вона вже багатьох до смерті довела, не злічити її жертв.  </p>
<p>27 В її домі дороги до Шеолу, вони ведуть униз до покоїв смерті.  </p>

<h4>Розділ 8</h4>
<p>1 Хіба не кличе Мудрість? Хіба не озивається розум?  </p>
<p>2 Стоїть вона на вершинах гір, на перехрестях, вздовж доріг.  </p>
<p>3 Вона гукає біля брами, біля входу до міста, при міських воротах:  </p>
<p>4 «До тебе, мій народе, я звертаюсь. Мій голос лине до синів людських.  </p>
<p>5 Невігласи, розсудливість пізнайте, затямте, що є розважливість, ви, нерозумні!  </p>
<p>6 Послухайте, бо маю вам сказати щось важливе, я справедливості навчаю вас.  </p>
<p>7 Мої уста лиш правду мовлять, облудність не для губ моїх.  </p>
<p>8 Усі слова, що з вуст злітають, справедливі, немає фальші, ані підступу у них.  </p>
<p>9 Вони ясні для розуміння й ясні для того, хто шукає знань.  </p>
<p>10 Візьміть напучування, а не срібло, знання, а не найщиріше золото.  </p>
<p>11 Бо Мудрість краща за корал, скарби ніякі не зрівняться з нею».  </p>
<p>12 «Я, Мудрість, з прозорливістю живу, знаннями й передбаченнями володію.  </p>
<p>13 Господній страх — то ненависть до зла. Ненавиджу я зверхність і гординю, лихі діла й слова облудні.  </p>
<p>14 Пораду добру маю і знаннями поділюся, я володію розумом і силу маю.  </p>
<p>15 З моєю допомогою правителі царюють, закони справедливі пишуть можновладці.  </p>
<p>16 Я допомагаю владикам правити, а мужі державні — справедливі. * [( <em>а мужі державні — справедливі </em>У деяких древньогебрейських рукописах: «мужі державні і всі судді на землі». )]</p>
<p>17 Усіх люблю я тих, хто її любить, будь-хто мене знайде, аби шукав лиш.  </p>
<p>18 Багатство й почесті зі мною, і праведність, і статки неминущі.  </p>
<p>19 Мої плоди коштовніші за найчистіше золото, прибуток мій щедріший, ніж найкраще срібло.  </p>
<p>20 Крокую я шляхами праведності, дорогою закону йду.  </p>
<p>21 Даю Я спадок тим, хто мене любить, скарбниці їхні вщерть наповню.  </p>
<p>22 Господь мене першою створив, за наміром Своїм, я виплекана так давно, задовго до всього.  </p>
<p>23 З’явилась я в часи далекі, ще до народження землі.  </p>
<p>24 Я роджена, як не було ще хвиль морських, ще не було струмків бурхливих,  </p>
<p>25 ще гори на свої місця не стали, я народилася, як пагорбів ще не було,  </p>
<p>26 коли Він не створив іще ні суші, ні полів, тоді ще порошинки жодної не існувало.  </p>
<p>27 Я вже була, коли Він небеса на місце ставив, коли окреслив обрій на поверхні океану,  </p>
<p>28 коли Він укріпив на небесах хмарини і ринули фонтани із безодні океану.  </p>
<p>29 Це сталося, коли Бог морю межі встановив, щоб хвилі берега трималися, коли намітив Він землі основи.  </p>
<p>30 Була я майстром поряд з Ним, я насолодою Його була щодня, завжди я жартувала з Ним. * [( <em>Була я майстром </em>Або «навчалася я, неначе мала дитина». )]</p>
<p>31 Знайти відраду можу в світі, створеному Ним, і радощі мої — з людськими синами.  </p>
<p>32 Тепер ж, діти, слухайтесь мене: хто йде моїм шляхом, той матиме талан.  </p>
<p>33 Прислухайтеся до напучувань і помудрішайте, не відкидайте настанов моїх.  </p>
<p>34 Тому, хто слухає мене, біля дверей моїх пильнує денно, чекає сторожко біля дверей, тому всміхнеться доля.  </p>
<p>35 Хто мене знайде, той життя знайде, того благословить Господь.  </p>
<p>36 А хто мене не відшукає, життя своє погубить. Всі, хто ненавидить мене, шукають смерті».  </p>

<h4>Розділ 9</h4>
<p>1 Мудрість збудувала собі дім, поставила його на семи стовпах. * [( <em>стовпах </em>В Ізраїлі більшість будинків мала по чотири кімнати, та сім стовпів, щоб підтримувати стелю. У цьому випадку, автор має на увазі, що Мудрість побудувала добру оселю з міцним фундаментом. )]</p>
<p>2 Вона приготувала м’ясо й розбавила вино, накрила на стіл.  </p>
<p>3 Вона послала своїх служниць до міста, щоб ті зійшли на найвище місце в місті й сповістили від її імені:  </p>
<p>4 «Приходьте до мене всі, хто має потребу в мудрості». А кому бракує розуму, вона каже:  </p>
<p>5 «Приходьте, почастуйтеся тим, що маю, випийте вина, яке я зробила.  </p>
<p>6 Залиште нерозумних і живіть! Зростайте на шляху мудрості».  </p>
<p>7 Хто повчає богохульника, дістає зневагу, а хто ганить кривдника, той страждає.  </p>
<p>8 Не повчай богохульника, бо він зненавидить тебе, дорікни мудрому, і він полюбить тебе.  </p>
<p>9 Поясни мудрому, і він набереться ще більше мудрості, повчи праведника, і він ще глибше пізнає.  </p>
<p>10 Мудрість бере свій початок зі страху Господнього, пізнання святості — це розум.  </p>
<p>11 Зі мною твої дні примножаться, роки життя твого додадуться.  </p>
<p>12 Якщо ти наберешся мудрості, це буде тобі на користь, якщо будеш надмірним, сам страждатимеш від цього.  </p>
<p>13 Глупота — то жінка невгамовна, нерозумна, вона не знає нічого.  </p>
<p>14 Вона сідає на порозі дому свого, всідається на найвищому місці міста  </p>
<p>15 і галасливо зачіпає перехожих, що поспішають у справах:  </p>
<p>16 «Приходьте до мене всі нерозумні». Невігласу вона каже таке:  </p>
<p>17 «Солодка крадена вода, а хліб, здобутий потай, — найсмачніший».  </p>
<p>18 І не здогадується він, що там гостюють лише мерці, її гостям місце в глибинах Шеолу.  </p>

<h4>Розділ 10</h4>
<p>1 Ось Соломонові приказки: Мудрий син — то радість батьку, а нерозумний син — то матері печаль.  </p>
<p>2 Багатство, нажите безчесно, добра не принесе, а праведність від смерті порятує.  </p>
<p>3 Господь не дасть голодувати праведному, Він наміри лихого чоловіка відверне.  </p>
<p>4 Ледачі руки — запорука бідності, рука дбайлива до збагачення веде.  </p>
<p>5 Розумний син, який врожай збирає влітку, ганьба тому, хто спить в жнива.  </p>
<p>6 Праведним — благословення, а в словах зловмисників приховане насильство.  </p>
<p>7 Пам’ять про праведника благословенням буде, ім’я негідника — прокляттям.  </p>
<p>8 Мудрий і обачливий сприймає заповіді, базікало пустоголове згине.  </p>
<p>9 Хто обирає чесний шлях, іде безпечно, хто збочує з путі, той буде викритий.  </p>
<p>10 Хто кліпає з нечистого сумління, той спричиняє біль, а базікало пустоголове згине. * [( <em>а базікало пустоголове згине </em>Цей варіант міститься виключно у древньогебрейських текстах. Древньогрецькі рукописи мають «а той, хто говорить відверто, несе мир». <em>нечисте сумління </em>Або «злі таємниці». )]</p>
<p>11 Уста праведника — то джерело життя, уста злостивця приховують насильство.  </p>
<p>12 Ненависть розбурхує сварки, але любов прощає всі образи.  </p>
<p>13 Мудрість живе на вустах розумного, а різка потрібна для спини нетямущого.  </p>
<p>14 Мудрий накопичує знання, уста дурного до занепаду ведуть.  </p>
<p>15 Статки багатого — його фортеця, погибель бідних — їхні злидні.  </p>
<p>16 Винагорода праведника — це життя, безбожника прибуток — покарання.  </p>
<p>17 Дорогою життя ведуть повчання, хто не зважає на них, блукає манівцями.  </p>
<p>18 Якщо приховуєш ненависть, уста твої брешуть, та справжній дурень той, хто обмовляє інших.  </p>
<p>19 Багато слів — кінця нема образам, хто стримує язик, той чинить мудро.  </p>
<p>20 Язик праведника — то чисте срібло, розум безбожника ні шеляга не вартий.  </p>
<p>21 Уста праведника опікуються багатьма, а дурні гинуть, адже розуму бракує.  </p>
<p>22 Благословення Господа — ось що дає багатство, і смутку жодного воно не додає. * [( <em>і смутку… не додає </em>Або «і тяжкою працею ти нічого не додаси». )]</p>
<p>23 Для дурня задум злий — то лиш розвага, а для обачливого — в мудрості утіха.  </p>
<p>24 Чого боїться нечестивий, те й дістане, чого бажає праведний, те йому й прийде.  </p>
<p>25 Коли минає буря, кривдники зникають, а праведний завжди підгрунтя має.  </p>
<p>26 Як оцет на зуби, як дим на очі, так і ледачий діє на володаря.  </p>
<p>27 Господній страх подовжує життя, роки безбожника вкорочені.  </p>
<p>28 Надії праведним приносять радість, а сподівання злих нічого не дають. * [( <em>Надії… радість </em>Або «Праведні з нетерпінням чекають радості». )]</p>
<p>29 Господня путь — то для невинного твердиня, зловмисникам Господь несе погибель.  </p>
<p>30 Ніколи праведний не похитнеться, безбожному ж не жити на землі.  </p>
<p>31 Уста справедливого дарують мудрість, язик блюзнірський відрізаний буде. * [( <em>язик… відрізаний буде </em>Або «люди не слухають підбурювача». )]</p>
<p>32 Уста праведного знають те, що тішить слух, а з уст безбожника лише розпуста лине.  </p>

<h4>Розділ 11</h4>
<p>1 Ваги брехливі Господу огидні. Йому приємні точні міри.  </p>
<p>2 За самовпевненістю йде ганьба, а скромність поряд з мудрістю крокує.  </p>
<p>3 Веде правдивих їхня чистота, зрадливих же лукавство губить.  </p>
<p>4 В день гніву вас багатство не спасе, а праведність від смерті порятує.  </p>
<p>5 Чесноти праведного роблять шлях його прямим, а злий впаде, своїм же злом підтятий.  </p>
<p>6 Правдивих праведність рятує, зрадливі ж потраплять в пастки власних забаганок.  </p>
<p>7 Коли вмирає зла людина, із нею разом гинуть і надія, і сподівання на добробут.  </p>
<p>8 Праведний рятується з біди, а на зловмисника чекає зовсім інша доля.  </p>
<p>9 Своїми теревенями безбожник убиває ближніх, а праведних рятує розум.  </p>
<p>10 Як праведним сприяє успіх, то радіє з ними місто, а як негідник гине, веселяться всі.  </p>
<p>11 Благословенням праведності місто процвітає, а від зловмисного пащекування гине.  </p>
<p>12 Той нерозумний, хто збиткується із ближніх, а мудрий чоловік мовчить. * [( <em>Той… ближніх </em>Або «люди ненавидять нерозумних». )]</p>
<p>13 Пліткар розбовкує таємниці, порядний язика тримає за зубами.  </p>
<p>14 Без керівництва мудрого народ занепадає, коли ж багато добрих радників, він перемагає.  </p>
<p>15 Хто поручиться за чужинця, постраждає сам, а хто відмовиться, себе убереже.  </p>
<p>16 Добра й ніжна здобуває шану, жорстокий чоловік — лише багатство.  </p>
<p>17 Якщо ти добрий, то твоє багатство, якщо жорстокий, то твої збитки.  </p>
<p>18 Безбожник має лиш удаваний прибуток, а той, хто сіє праведність, той справжню вигоду пожне.  </p>
<p>19 Хто непохитно праведність сповідує, той довго житиме, хто чинить зло, той загине передчасно.  </p>
<p>20 Підступні люди Господу огидні, а чесні люди до душі Йому.  </p>
<p>21 Не сумнівайтеся: зловмисників — тих знайде кара, а учнів праведності порятунок жде.  </p>
<p>22 Золоте кільце на рилі у свині? То приваблива жінка, позбавлена розуму.  </p>
<p>23 Бажання справедливих приносять їм благословення, бажання злих приносять Божий гнів.  </p>
<p>24 Хто щедро роздає, збагачується більше, хто все своє добро приховує, той збідніє.  </p>
<p>25 Людині щедрій і воздасться щедро; хто іншим помагає, сам дістане допомогу.  </p>
<p>26 Прокляття упадуть на того, хто ховає хліб, благословення випаде тому, хто продає зерно на користь людям.  </p>
<p>27 Той, хто добра жадає, втіху дістає, а хто шукає зло, в його ж лещатах буде.  </p>
<p>28 Хто на багатство сподівається, той збідніє, а чесний розростеться, мов зелене листя.  </p>
<p>29 Хто про своє майно не дбає, той пожне вітер; а дурень стане мудрого рабом.  </p>
<p>30 Плід праведника — дерево життя, а мудрий — джерело життя для інших. * [( <em>а мудрий… інших </em>В одному з древніх рукописів міститься «а злочинець відбирає життя». )]</p>
<p>31 Якщо воздасться доброму в житті, то грішним і безбожним — й поготів!  </p>

<h4>Розділ 12</h4>
<p>1 Хто любить знання, той визнає навчання, а хто ненавидить напучування, той дурний.  </p>
<p>2 Господь благословляє доброго, підступного Він зневажає.  </p>
<p>3 Нікому зло не дасть безпеки, але засади праведних не похитнуться.  </p>
<p>4 Добра дружина — корона для чоловіка, а безсоромна — то ракова пухлина у кістках.  </p>
<p>5 Наміри праведника чисті, безбожників поради — то брехня.  </p>
<p>6 Слова нечестивих — то прагнення крові, а праведних уста людей рятують.  </p>
<p>7 Поскидай кривдників, і їх уже немає, стоятиме оселя праведника твердо.  </p>
<p>8 Людині воздається за її праведні думки, а кручені думки всі зневажають.  </p>
<p>9 Краще бути ніким і мати слугу, ніж видавати себе за вельможу й не мати хліба.  </p>
<p>10 Праведний дбає і про худобу, а «співчуття» нечестивця — то жорстокість. * [( <em>співчуття… жорстокість </em>Або «жорстокі не знають нічого, крім жорстокості». )]</p>
<p>11 Хто обробляє землю, той має харчі, хто за примарами женеться, розуму не має.  </p>
<p>12 На здобич злодіїв безбожник зазіхає, корінь праведника — непорушний. * [( У древньогебрейських рукописах значення цього вірша незрозуміле. )]</p>
<p>13 Негідник ловиться на власні теревені, а праведний таку халепу оминає.  </p>
<p>14 Що з уст злетить, те принесе плоди; і витвір рук — твоя винагорода.  </p>
<p>15 Дурний вважає правильними свої вчинки, та мудрий той, хто дослухається порад.  </p>
<p>16 Дурний вихлюпує свій гнів одразу, та мудрий знає, як приховати приниження своє.  </p>
<p>17 Чесний свідок каже правду, а брехливий свідок дурить.  </p>
<p>18 Плітки ранять, як меча удари, а мудре слово зціляє.  </p>
<p>19 Устам правдивим жити вічно, язик брехливий житиме лише мить.  </p>
<p>20 У серці тих, хто замишляє зло, — брехня, тому, хто добре дасть пораду — радість.  </p>
<p>21 З праведним не трапиться біди, в житті неправедних — самі нещастя.  </p>
<p>22 Уста брехливі Господу огидні, Йому приємні ті, хто заслуговує довіри.  </p>
<p>23 Людина мудра не показує свої знання, а серце дурня вихваляється невіглаством.  </p>
<p>24 Роботящим рукам — керувати, рукам ледачим — лише наймитувати.  </p>
<p>25 Тривога крає серце, а добре слово дарує щастя.  </p>
<p>26 Людина праведна для інших відкриває шлях, а шлях безбожника його ж в оману вводить.  </p>
<p>27 Вайлакуватий не засмажить дичини, а працьовитий матиме коштовність найдорожчу.  </p>
<p>28 Життя — то значить праведним шляхом іти, а інший шлях завжди веде до смерті. * [( <em>інший шлях… смерті </em>Або «цей шлях — до вічного життя». )]</p>

<h4>Розділ 13</h4>
<p>1 Розумний син порадам батьківським радіє, насмішник відмітає повчання.  </p>
<p>2 Плоди людського розуму — на благо, а лицемірам лиш насильство дістається.  </p>
<p>3 Хто стежить за вустами, той береже своє життя, хто не тримає за зубами язика, той себе губить!  </p>
<p>4 Нероба має прагнення великі, та марно, а працьовитий має всього вдосталь.  </p>
<p>5 Людина праведна ненавидить брехню, безбожник чинить недостойно і немилосердно.  </p>
<p>6 Цнотливого боронить справедливість, а грішника зборює зло.  </p>
<p>7 Один заможним прикидається, не маючи нічого, а інший злиднем прикидається, хоча й багатий.  </p>
<p>8 Багатий платить за життя своїм багатством, а вбогий навіть не звертає уваги на погрози.  </p>
<p>9 Праведника світло звеселяє, а світильник безбожника гасне. * [( <em>звеселяє </em>Або «світло все яскравіше горить». )]</p>
<p>10 Пиха породжує сварки самі, мудрі ті, хто радиться з іншими.  </p>
<p>11 Безчесно нажите багатство зведеться нанівець, багатство, нажите у поті чола, незмірно зросте.  </p>
<p>12 Довге чекання спустошує душу, а здійснене бажання — це дерево життя.  </p>
<p>13 Хто зневажає настанови, той собі зашкодить, а хто накази шанує, матиме винагороду.  </p>
<p>14 Вчення мудреця — то джерело життя, воно не дасть потрапити в лабети смерті.  </p>
<p>15 Добрий розум приносить втіху, шлях безвірних веде до погибелі.  </p>
<p>16 Кожна розумна людина діє розважливо, а нерозумна виставляє свою тупість напоказ.  </p>
<p>17 Неправедний посланець спричиняє біду, а праведний приносить порятунок.  </p>
<p>18 Хто не зважає на повчання, того чекають бідність і зневага; всі поважатимуть того, хто застереження шанує.  </p>
<p>19 Бажання сповнене — то втіха для душі, а відвернутися від зла — для дурня то відраза.  </p>
<p>20 Хто з мудрими спілкується, мудрішим стане, хто з телепнями водиться, потрапить у халепу.  </p>
<p>21 Грішників переслідують невдачі, на праведних чекає добра доля.  </p>
<p>22 Добра людина залишає спадок онукам, а грішника добро до праведника перейде.  </p>
<p>23 Необроблена земля бідака може дати гарний врожай, та нерідко його наділ несправедливо відбирають. * [( <em>нерідко… відбирають </em>Або «те все загине з-за невірних рішень». )]</p>
<p>24 Хто з малку не повчає дитину, той її не любить, а сина любить той, хто поспішає навчити мудрості його.  </p>
<p>25 Праведний має їжі вдосталь, а шлунок неправедного буде порожній.  </p>

<h4>Розділ 14</h4>
<p>1 Жіноча мудрість будує дім, а нерозважливість сама його руйнує. * [( <em>сама </em>Або «своїми руками». )]</p>
<p>2 Хто йде в житті чесним шляхом, той Бога шанує, а хто блукає манівцями, той зневажає Його.  </p>
<p>3 Дурні вуста собі на спину різки накликають, а вуста розумного його ж і захищають.  </p>
<p>4 Без волів ясла порожні, а добрий віл дає прибуток.  </p>
<p>5 Правдивий свідок не збреше, а лживий свідок дихає брехнею.  </p>
<p>6 Чванько шукає мудрості, та не знаходить, а мудрий легко всотує знання.  </p>
<p>7 Уникай нерозумного, бо переконливого слова для нього не знайдеш.  </p>
<p>8 Розумний мудрістю керується своєю, а дурня власна дурість дурить.  </p>
<p>9 Бентежить покарання дурня, а мудрий знає, що воно — на благо.  </p>
<p>10 Кожне серце має свою гіркоту, і радість його не розділить ніхто.  </p>
<p>11 Оселю безбожника буде зруйновано, оселя праведника буде процвітати.  </p>
<p>12 Людині може шлях здаватися прямим, та зрештою він приведе до смерті.  </p>
<p>13 Навіть від сміху може боліти серце, а радість може скінчитися смутком.  </p>
<p>14 Непокірливий дорого заплатить за скоєне, а добрий буде винагороджений за діла свої.  </p>
<p>15 Простодушний вірить кожному слову, а обачливий зважує кожен свій крок.  </p>
<p>16 Мудра людина обережна і цурається зла, а нерозумна — відчайдушна й самовпевнена.  </p>
<p>17 Запальний чинить нерозумно, підступного ж ненавидять усі.  </p>
<p>18 Наївні успадкують глупоту, а помірковані увінчані знанням.  </p>
<p>19 Зло схиляється перед добром, а лиходії — перед брамою праведників.  </p>
<p>20 Жебрака ненавидить навіть ближній, а в багатія — чимало шанувальників.  </p>
<p>21 Хто зневажає ближнього, — грішить, а той, хто добрий до нужденного, — обласканий долею.  </p>
<p>22 Хіба не збочують ті, хто намислив лихе? А хто добро творити прагне, знаходять любов і вірність.  </p>
<p>23 Тяжкий труд приносить здобутки, вуста базікала ведуть його до бідності.  </p>
<p>24 Короною мудрого є його багатство, а вінцем неука — глупота.  </p>
<p>25 Правдивий свідок життя рятує, брехливий свідок плодить брехню.  </p>
<p>26 Знайдеш безпеку в поклонінні Господу; це надійний притулок для Його дітей.  </p>
<p>27 Благоговіння перед Господом — то життєдайне джерело, та спасіння від капканів смерті.  </p>
<p>28 Слава царя — то численний народ, а без народу правитель — ніхто.  </p>
<p>29 Розсудливість терплячий проявляє, гарячкуватий лиш примножує дурниці.  </p>
<p>30 Здоровий глузд плекає здорове тіло, а заздрощі — то ракова пухлина на кістках.  </p>
<p>31 Хто збиткується з бідних, той ображає Творця, хто милосердний до злидня, той шанує Творця.  </p>
<p>32 Підкошує лихого власна злість, а праведник і через смерть зміцнить віру. * [( <em>праведник… віру </em>Також можливий переклад «а праведник шукає порятунку в чистоті». )]</p>
<p>33 Мудрість мешкає в розумного у серці, а дурням вона невідома.  </p>
<p>34 Праведність окрилює народ, а гріх його приводить до ганьби.  </p>
<p>35 Цар виявляє ласку спритному слузі, а на нікчемного впаде царевий гнів.  </p>

<h4>Розділ 15</h4>
<p>1 Сумирна відповідь вгамовує гнів, різкі слова розбурхують лють.  </p>
<p>2 Уста мудреця жаданими роблять знання, а вуста нерозумних скипають дурницями.  </p>
<p>3 Очі Господні повсюди, вони стежать за злом і добром.  </p>
<p>4 Лагідна мова — це життєдайне дерево, а підступний язик роз’ятрює душу.  </p>
<p>5 Нерозумний зневажає батьківські поради, а хто прислухався до настанов, той набирається розуму.  </p>
<p>6 Дім праведного нагромаджує скарби, а надбання безбожника несуть йому нещастя.  </p>
<p>7 Вуста мудреця поширюють знання, а душі нерозумних — ненадійні.  </p>
<p>8 Пожертва негідника Господу гидка, молитва чесного Його втішає.  </p>
<p>9 Шлях безбожника огидний Господу; Він любить того, хто прагне праведності.  </p>
<p>10 Сувора кара жде на того, хто праведну путь зневажить; загине той, хто зневажає повчання.  </p>
<p>11 Усе, що трапляється, навіть після смерті — для Господа не таємниця, тим більше — серця людські!  </p>
<p>12 Насмішник не любить, коли його повчають, він не піде по науку до мудрого.  </p>
<p>13 Радісне серце випромінює щастя, а щемне серце дух руйнує.  </p>
<p>14 Серце тямущого тягнеться до знань, уста нерозумного живуть глупотою.  </p>
<p>15 У злидаря всі дні тяжкі, бадьоре серце має вічне свято.  </p>
<p>16 Ліпше вдовольнятися малим і шанувати Господа, ніж мати скарб великий і тремтіти від небезпеки.  </p>
<p>17 Смачніша тарілка овочів, піднесених з любов’ю, аніж телятина найкраща, приправлена ненавистю.  </p>
<p>18 Запальна людина розбурхує суперечку, а поміркована втихомирює сварку.  </p>
<p>19 Шлях ледачого, наче лабіринт, а путь цнотливого — то шлях прямий.  </p>
<p>20 Мудрий син тішить батька, а нерозумний зневажає матір.  </p>
<p>21 Глупота приваблива для нерозумного, а розважлива людина ходить прямим шляхом.  </p>
<p>22 Без доброї поради наміри приречені. Коли ж багато радників, то плани будуть втілені.  </p>
<p>23 Людина може тішитися своєю відповіддю, але яке важливе слово, мовлене в хвилину слушну!  </p>
<p>24 Щоб не скотитися в Шеол, мудрий ітиме вгору дорогою життя. * [( <em>вгору </em>Тобто «на землі». )]</p>
<p>25 Господь зруйнує вщент оселю зарозумілого, та захистить межу вдови.  </p>
<p>26 Злі наміри огидні Господу, а дружнє слово чисте в Його очах.  </p>
<p>27 Хто ласий до наживи, той руйнує власний дім, а хто ненавидить хабар, той житиме.  </p>
<p>28 Людина праведна замислюється, як відповідати, уста лихого випльовують думки огидні.  </p>
<p>29 Господь цурається безбожників, та Він відгукується на молитви праведних.  </p>
<p>30 Дружнє сяйво очей наповнює радістю серце, а добрі новини зміцнюють кістки. * [( <em>сяйво очей </em>Або «усмішка». )]</p>
<p>31 Хто прислухається уважно до життєвих засторог, той житиме серед мудрих.  </p>
<p>32 Хто зневажає навчання, той нехтує своїм життям; хто прислухається до повчань, той набирається розуму.  </p>
<p>33 Страх Господній — наука мудрості, а скромність — перший крок до Господньої поваги.  </p>

<h4>Розділ 16</h4>
<p>1 Людина плекає наміри що промовить, але Господь вирішує, що з уст її злетить.  </p>
<p>2 Всі шляхи людини видаються їй праведними, але її наміри судить Господь.  </p>
<p>3 Довірся у всіх своїх діях Господу, і твої задуми збудуться.  </p>
<p>4 Господь створив усе з належною метою, навіть зловмисника для лихої днини.  </p>
<p>5 Огидний Господу будь-хто зверхній; тож, певно, йому не уникнути кари.  </p>
<p>6 Вірністю й правдивістю спокутуються гріхи, а біди уникають страхом Господнім.  </p>
<p>7 Коли Господь схвалює шляхи людські, тоді Він перетворює на друзів навіть ворогів.  </p>
<p>8 Краще мало, але справедливо нажитого добра, ніж багато нечесних прибутків.  </p>
<p>9 Розум людський вибудовує шлях, та лиш Господь спрямовує її мандрівку.  </p>
<p>10 Цареві вуста закон провіщають; вирок царя в суді несхибний.  </p>
<p>11 Точні терези та гирі — ось про що дбає Господь; Він дбає про ваги в торбині.  </p>
<p>12 Царям огидні ганебні вчинки, лише справедливістю зміцнюється правління.  </p>
<p>13 Праведні уста тішать царів; їм до вподоби ті, хто каже правду. * [( <em>їм… правду </em>Або «Людина чесна любить говорити правду». )]</p>
<p>14 Гнів царський багатьох веде до смерті, та мудрий відведе його.  </p>
<p>15 Царева ласка дарує життя; його милість, мов темна хмара, що приносить дощ весняний.  </p>
<p>16 Багато краще мати мудрість, аніж золото! Здобути тяму важливіше, аніж срібло найщиріше!  </p>
<p>17 Праведні уникають нещасть на своєму шляху; хто намагається не заплямувати себе, боронить своє життя.  </p>
<p>18 Бундючність веде до погибелі, пиха є причиною падіння.  </p>
<p>19 Краще бути сумирним із бідним, ніж ділити здобич з пихатим.  </p>
<p>20 Хто сприймає науку, збагне, що є добро; благословенний той, хто вірує у Господа.  </p>
<p>21 Людину з мудрим серцем розумною назвуть, розмова милостива щедро вродить.  </p>
<p>22 Здоровий глузд — джерело життя для мудрих, невігластво породжує лиш дурість.  </p>
<p>23 Розумний стежить за тим, що злітає з його уст; що з його уст злетить, примножує знання.  </p>
<p>24 Ласкаві слова, ніби щільники з медом, солодкі для душі, приємні для тіла.  </p>
<p>25 Людині видається шлях прямим, насправді ж він веде до смерті.  </p>
<p>26 Людина трудиться, бо до того її змушує голод.  </p>
<p>27 Негідник замишляє лихо, і з уст його вогонь злітає.  </p>
<p>28 Крутій плодить сварки, а наклепник розводить найближчих друзів.  </p>
<p>29 Кривдник ошукує друга і зводить його на слизьке.  </p>
<p>30 Хто очі відводить, той сіті обману плете, хто міцно стуляє уста, той накоїв лиха.  </p>
<p>31 Сивина — вінець слави, вона знаменує праведний шлях.  </p>
<p>32 Краще бути терплячим, ніж сильним, краще тримати себе в руках, аніж взяти в облогу місто.  </p>
<p>33 Жеребок кидають у пелену, а рішення повністю залежить від Господа.  </p>

<h4>Розділ 17</h4>
<p>1 Краще мати скоринку хліба й жити з миром, ніж мати багатий дім й сваритися.  </p>
<p>2 Мудрий слуга може правити нікчемним сином і розділити спадщину з його братами.  </p>
<p>3 Для срібла — тигель, для золота — горнило, а для випробувань — Господь.  </p>
<p>4 Злочинець уважний до слова лихого; брехун і сам зважає на брехливе слово.  </p>
<p>5 Хто збиткується з убогого, той ображає Творця; хто радіє з нещастя ближнього, той буде сам покараний.  </p>
<p>6 Старі увінчані онуками своїми, а славою синів є їхні батьки.  </p>
<p>7 Не годиться нерозумному бути пишномовним, тим більше можновладцеві — брехливим.  </p>
<p>8 В очах хабарника хабар, як талісман удачі, куди не повернеться, там йому щастить.  </p>
<p>9 Хто прощає і забуває про образу, той сприяє дружбі, а хто переповідає її, той розбиває дружбу.  </p>
<p>10 Одне застереження більше впливає на розумну людину, ніж сто ударів на дурня.  </p>
<p>11 Та й непокірний той, хто прагне зла! Та ж він діждеться невблаганного посланця, який здійснить Господню кару!  </p>
<p>12 Краще натрапити на ведмедицю, в якої украли малят, ніж на дурня з його дурницями.  </p>
<p>13 Якщо відплатиш злом за добро, з твоєї оселі ніколи не щезне зло.  </p>
<p>14 Сварка починається з необережних слів, тож ліпше замовкни, доки суперечка не розгорілася.  </p>
<p>15 І той, хто виправдовує винного, і той, хто засуджує невинного, — обидва огидні Господу.  </p>
<p>16 Яка користь з грошей в руках у дурня? Хіба ж він купить мудрість, як розуму не має?  </p>
<p>17 Друг залишається другом завжди, а брат народжується, щоб розділити нещастя.  </p>
<p>18 Нерозважливий той, хто поспішно ближньому дає під заклад, або ручається за ближнього свого.  </p>
<p>19 Кому подобається ображати, той любить сварки, як заколотник до скандалу, так і скупий веде до злиднів. * [( <em>як заколотник… злиднів </em>Або «хто будує розкішні брами, той буде пограбований». )]</p>
<p>20 Підступний не знайде добра, улесливий накличе собі лихо.  </p>
<p>21 Хто народжує дурня, пожинає смуток, батько лайдака не знатиме втіхи.  </p>
<p>22 Веселе серце — то міцне здоров’я, а дух пригнічений підточує сили.  </p>
<p>23 Неправедний нишком бере хабарі, аби не панувала справедливість.  </p>
<p>24 Розважливий мудрістю керується, а нерозумний ніколи не зосередиться.  </p>
<p>25 Нерозумний син засмучує батька і сповнює серце матері гіркотою.  </p>
<p>26 То зле, коли карають невинних або катують праведних за їхню чесність.  </p>
<p>27 Освічений знає ціну словам, розумний вміє стримувати себе.  </p>
<p>28 Навіть дурень, коли мовчить, здається мудрим; коли не розпускає язик, справляє враження розумного.  </p>

<h4>Розділ 18</h4>
<p>1 Себелюбець обстоює лиш власні інтереси, злісно відкидаючи здоровий глузд.  </p>
<p>2 Нерозумний прагне не зрозуміти, а лише висловити свої погляди.  </p>
<p>3 З неправедністю приходить ганьба, а з безчестям — образа.  </p>
<p>4 Слова, що з уст злітають, немов вода глибока; джерело мудрості — то невичерпний потік.  </p>
<p>5 Бік кривдника тримати — то проти закону, як і засуджувати праведного — зле.  </p>
<p>6 Уста невігласа викликають сварку, його рот розбурхує бійку.  </p>
<p>7 Язик дурня — то його загибель, уста його — для нього ж пастка.  </p>
<p>8 Слова наклепника, мов патока солодка, вони ідуть на найчорніше дно душі.  </p>
<p>9 Безперечно, ледацюга — брат руйнівнику.  </p>
<p>10 Господнє ім’я — то могутня вежа, в ній праведник знаходить порятунок.  </p>
<p>11 Багатство заможного — це укріплене місто, воно йому ввижається мурами нездоланними.  </p>
<p>12 Руїні передує пиха, а скромність передує славі.  </p>
<p>13 Нерозумно і соромно поспішати відповісти, ще не послухавши.  </p>
<p>14 Дух чоловіка допомагає йому долати хворобу, а дух зламаний нікому не допоможе. * [( <em>не допоможе </em>Буквально «не підніме» або «не зцілить». )]</p>
<p>15 Розумний знання здобуває, вухо мудреця прагне знань.  </p>
<p>16 Подарунок прокладає шлях людині, і приводить до можновладців.  </p>
<p>17 Перший, хто пояснює справу, здається правим доки не прийде інший і не висловить сумнів.  </p>
<p>18 Кинутий жереб кладе край суперечкам і замирює сильних суперників.  </p>
<p>19 Повернути ображеного брата складніше, ніж завоювати укріплене місто; такі суперечки подібні до ґрат тюремних.  </p>
<p>20 Життя наповнюється плодами уст, людина насичується тим, що злітає з уст її.  </p>
<p>21 Смерть і життя — під владою язика, той, хто любить його, пожне плоди.  </p>
<p>22 Хто знаходить собі дружину, дістає щастя й благословення Господнє.  </p>
<p>23 Бідняк говорить чемно, а багатій відповідає зухвало.  </p>
<p>24 Із деякими друзями приємно бути, а інші — рідніші за кровного брата. * [( <em>Із деякими… бути </em>Або «деякі друзі приносять тільки лихо». )]</p>

<h4>Розділ 19</h4>
<p>1 Краще бідний, та чесний, аніж з лукавими устами, та дурний.  </p>
<p>2 Звісно, бажання без знання пусті; а той, хто надто поспішає, губить шлях.  </p>
<p>3 Невігластво підточує життя людині, вона ж гнівається на Господа за це.  </p>
<p>4 Багатство притягує друзів, а вбогого друзі залишають.  </p>
<p>5 Лжесвідок не уникне покарання, не врятується свідок брехливий.  </p>
<p>6 Багато людей підлещуюється до щедрого вельможі, записуються в друзі до того, хто обдаровує.  </p>
<p>7 Злидаря зневажають усі його брати, а що вже говорити про друзів! Ті його сахаються: він просить поради, а їх немає.  </p>
<p>8 Хто любить життя, той набирається розуму. Хто шанує знання, той збагне, що є добро.  </p>
<p>9 Брехливий свідок не залишиться без покарання, неправдивий свідок загине.  </p>
<p>10 Пустоголовому багатію не годиться наживати скарби, це так безглуздо, як і рабу керувати князями.  </p>
<p>11 Здоровий глузд породжує терпіння, людину звеличує вміння прощати образи.  </p>
<p>12 Царський гнів, немов лева рик, а ласка його, мов роса на траві.  </p>
<p>13 Нерозумний син — нещастя для батька, а пащекувата дружина дратує, як неспинне крапання дощу крізь дірявий дах.  </p>
<p>14 Дім і багатство успадковуються від батьків, а розважлива дружина — від Господа.  </p>
<p>15 Лінощі навівають глибокий сон, бажання ледакувати веде до голоду.  </p>
<p>16 Хто підкоряється заповітам, той зберігає життя, хто не шанує Божий шлях — загине.  </p>
<p>17 Давати жебраку, що позичати Господу. За ваше милосердя Бог воздасть вам.  </p>
<p>18 Напучуй свого сина, в тому — єдина надія; не роблячи цього, тільки зла йому завдаєш.  </p>
<p>19 Запальна людина повинна нести покарання; навіть якщо помилуєш її, потім усе повториться.  </p>
<p>20 Вислухай пораду й прислухайся до повчань, щоб зрештою набратися мудрості.  </p>
<p>21 Багато задумів у серці людському, але Господь вирішує, що має статися.  </p>
<p>22 Скнарість — то ганьба, краще бути бідним, ніж брехливим.  </p>
<p>23 Страх Господній дає прекрасне життя; тож роки минають без страху, що нагряне біда.  </p>
<p>24 Лінько опускає в миску руку, та навіть до рота повернуть її не може.  </p>
<p>25 Скарай пихатого, і дурень набереться розуму; Дай настанови розсудливому, і він сам помудрішає.  </p>
<p>26 Хто не шанує батька й проганяє матір, той негідний і зганьблений син.  </p>
<p>27 Слухайся повчань, мій сину, якщо бажаєш утекти від дурних помилок невігласів.  </p>
<p>28 Нікчема висміює справедливість, а вуста неправедного живляться несправедливістю.  </p>
<p>29 Покарання існує для пихатих самолюбців, а удари — для спин дурнів.  </p>

<h4>Розділ 20</h4>
<p>1 З вина — насмішництво, із пива — галас; хто напивається, той нерозумний.  </p>
<p>2 Царський гнів — як рик лева, розлютиш його — попрощаєшся з життям.  </p>
<p>3 Хто уникає суперечок, той шляхетно чинить, а якийсь невіглас одразу зчиняє сварку.  </p>
<p>4 Восени лінько не оре землі, а в жнива шукає врожай, та його немає.  </p>
<p>5 Добрі знання, як глибокий колодязь з життєдайною водою, але розумний знає як її дістати.  </p>
<p>6 Багато-хто вихваляється своєю вірністю, але де знайти того, кому справді можна довіритися?  </p>
<p>7 Праведник живе чесно й достойно, благословенні будуть його діти.  </p>
<p>8 Цар сидить на суддівськім престолі, він розганяє поглядом всіляке зло.  </p>
<p>9 Хто може стверджувати: «Я очистив серце, я очистився від гріха?»  </p>
<p>10 Обважування й обмірювання однаково огидні Господу.  </p>
<p>11 Навіть юнак розкриває свою сутність у вчинках: чи порядно й справедливо чинить він, чи ні.  </p>
<p>12 Це Господь створив вухо, що чує, та око, що бачить!  </p>
<p>13 Не люби спати, бо проспиш добробут, розплющ очі, щоб мати вдосталь хліба.  </p>
<p>14 Покупець галасує: «Дорого, дорого», — а як відійде, радіє що вдало виторгував.  </p>
<p>15 Є золото і розсипи рубінів, та мудра мова — найкоштовніша прикраса.  </p>
<p>16 Візьми його одяг, бо він поручився за незнайомця, візьми заставу від нього заради чужинки.  </p>
<p>17 Смакує хліб, здобутий обманом, але згодом на зубах жорства.  </p>
<p>18 Порада сприяє здійсненню намірів, тому шукай поради, як ведеш війну.  </p>
<p>19 З базікалом не варто мати справи, такий розплеще таємниці всі.  </p>
<p>20 Погасне світло в сутінках для того, хто проклинає батька й матір.  </p>
<p>21 Коли спадок рано дістається, то потім не буде благословенний. * [( <em>Коли… благословенний </em>Або «Коли людина пожадливо оберігає спадок, то спадок той не буде благословенний». )]</p>
<p>22 Не зарікайся, що відплатиш злом за зло. Чекай на Господа, і Він за тебе помститиметься.  </p>
<p>23 Неправильні ваги огидні Господу, оманливі терези не доведуть до добра.  </p>
<p>24 Кроки людини направляє Господь. Як може людина розуміти свій шлях?  </p>
<p>25 Швидка клятва — небезпечна пастка, почнеш розмірковувати, коли вже діло зроблене.  </p>
<p>26 Мудрий цар розганяє неправедних, спрямовує на них колесо покарання.  </p>
<p>27 Дух людський — то світильник Господній, який висвітлює внутрішнє єство. * [( <em>висвітлює… єство </em>Або «знає дихання й думки». )]</p>
<p>28 Царя бережуть милосердя й довіра; він тримається на троні милосердям.  </p>
<p>29 Сила — то гордість молодих, а сивина — достоїнство старих.  </p>
<p>30 Синці зцілюють від зла, удари очищають серця глибину. * [( У древньогебрейських рукописах значення цього вірша незрозуміле. )]</p>

<h4>Розділ 21</h4>
<p>1 Серце царя, неначе водний потік у Господніх руках; Господь повертає його, коли забажає.  </p>
<p>2 Людині вважається її життєвий шлях прямим, але Господь випробовує серця.  </p>
<p>3 Чинити чесно й справедливо — ось що бажаніше для Господа, ніж пожертва.  </p>
<p>4 Зверхній погляд, погордливе серце — це гріхи, світильник неправедності.  </p>
<p>5 Задуми працьовитих ведуть до процвітання, а квапливість веде до убозтва.  </p>
<p>6 Хто брехливим язиком набуває статків, той марно мріє — це приведе до погибелі.  </p>
<p>7 Насильство кривдників погубить, бо відмовляються жити справедливо.  </p>
<p>8 Покручений шлях безбожників, шлях праведних — прямий.  </p>
<p>9 Краще тулитися в закутку на горищі, ніж ділити оселю з пащекуватою дружиною.  </p>
<p>10 Душа неправедного прагне зла й коситься на ближнього без прихильності.  </p>
<p>11 Коли карають гонористого — нерозважливий мудрішає, а коли мудрого вчать, він сам знань набуває.  </p>
<p>12 Праведний матиме успіх над злим, а нечестивець здобуде погибель.  </p>
<p>13 Хто не бажає чути бідного волання, той сам кричатиме, та відповіді не діждеться.  </p>
<p>14 Подарунок з-під поли спиняє гнів, та притлумлює лють.  </p>
<p>15 Праведник радіє, коли творить справедливість, а злочинець жахається цього.  </p>
<p>16 Хто збочує із мудрого шляху, спочине в товаристві мертвяків.  </p>
<p>17 Хто полюбляє розваги, той буде злиднем: хто любить вино й оливи, той не розбагатіє.  </p>
<p>18 Нечестивий — то викуп за справедливого, а зрадливий — за чесного.  </p>
<p>19 Краще жити в пустелі, аніж із злою і сварливою дружиною.  </p>
<p>20 В оселі мудрого є добро й олива, через невігласа вони зникають.  </p>
<p>21 Хто прагне до праведності й милосердя, той матиме життя праведне й шановане.  </p>
<p>22 Мудрий захопив місто воїнів, зруйнувавши укріплення, на які вони покладалися.  </p>
<p>23 Хто стежить за устами й язиком, від клопотів життя своє оберігає.  </p>
<p>24 Бундючного і зверхнього назвуть чваньком, пихатий поводиться дуже нахабно.  </p>
<p>25 Потреби нероби його ж і знищать, 
<p>26 щодня йому хочеться мати ще більше, а сам і палець об палець не вдарить. А праведний, той навпаки: роздає й роздає, і ніколи не має нужди.  </p>
<p>27 Пожертви кривдника огидні Господу, надто ж як приносять їх із задумом лихим.  </p>
<p>28 Брехливий свідок загине, а хто прислухається до Господа, говоритиме повік.  </p>
<p>29 Негідник докладає зусиль, щоб справити добре враження; лиш праведник утверджується на своїм шляху.  </p>
<p>30 Для Господа ніщо не є занадто мудрим, Йому поради не потрібні.  </p>
<p>31 Коня споряджають перед боєм, але перемога залежить від Господа.  </p>

<h4>Розділ 22</h4>
<p>1 Славне ім’я дорожче, ніж велике багатство, пошана краща, аніж золото чи срібло.  </p>
<p>2 Багаті й бідні поруч йдуть, бо Господь створив і тих, і тих.  </p>
<p>3 Розважливий побачить лихо і знайде рятунок, пустоголовий наблизиться й поплатиться за це.  </p>
<p>4 Для скромного, який шанує Господа, є нагорода: багатство, слава і життя.  </p>
<p>5 Шлях безбожника — між колючок і пасток, а хто цінує своє життя, той не здибає їх.  </p>
<p>6 Навчай молодь, який шлях їй обирати, тоді і в старості вона не зіб’ється з путі.  </p>
<p>7 Багаті панують над злидарями, а боржник є рабом позичальника.  </p>
<p>8 Хто сіє несправедливість, пожне горе, згине через власний гнів.  </p>
<p>9 Благословенний буде щедрий, бо ділиться він хлібом з бідним.  </p>
<p>10 Вижени насмішника, то й сварка стихне, і сутяги, й образи вщухнуть.  </p>
<p>11 Хто любить чисте серце, вишукано промовляє, той серед друзів матиме царя.  </p>
<p>12 Очі Господа стережуть знання, Він відмітає зрадливі слова.  </p>
<p>13 Ледачий вигукує: «Надворі лев! Він міг би розшматувати мене на вулиці!»  </p>
<p>14 Вуста розпусниці — глибока яма, в яку падає той, кого Господь відринув. * [( <em>в яку… відринув </em>Це може означати також: «Той, хто впаде туди, відчує гнів Господній». Зачаруватись такою жінкою — це не лише гріх, але й покарання. Хто не зважає на мудрі повчання або зневажає їх, серед яких є й попередження про небезпечність таких жінок, накликає на себе гнів Господній. Господь в такому разі може «передати» чоловіка звабниці. Можна порівняти й інші біблійні тексти, де говориться, що Бог «залишає людей» наодинці з власною розпустою, що є також карою (<a href='/ukr_umts/45/1/26-27'>Рим. 1:26-27</a>) або насилає ілюзії, щоб збити зі шляху істинного того, хто відмовляється шанувати правду (<a href='/ukr_umts/53/2/10-12'>2 Сол. 2:10-12</a>). )]</p>
<p>15 Дурість прив’язана до серця юнака, покарання звільнить його від неї.  </p>
<p>16 Один наживається, гноблячи бідного, інший стає бідним, бо платить багатію.  </p>
<p>17 Прислухайся до слів мудреця, привернися серцем до мого вчення,  </p>
<p>18 бо вони підуть тобі на користь. Якщо збережеш їх у серці, тоді вони звучати будуть на твоїх устах.  </p>
<p>19 Я вчитиму тебе сьогодні, щоб довірявся ти Господу.  </p>
<p>20 Чи не писав я тобі раніше, чи не давав тобі порад і знання,  </p>
<p>21 щоб знав ти, що то є — правдиве слово, щоб ти зміг достовірно доповісти тому, хто посилав тебе?  </p>
<p>22 Не кради у злидаря, бо він бідний, не ображай злидаря у суді біля міської брами.  </p>
<p>23 Бо Господь захищає їх, та відбере у крадіїв усе награбоване.  </p>
<p>24 Не водися з запальним, не приятелюй з гарячковим,  </p>
<p>25 щоб не перейняти від нього ці риси і не потрапити в тенета.  </p>
<p>26 Не спілкуйся з тими, хто поспішно клянеться, ні з тим, хто бере на себе чужі борги.  </p>
<p>27 Якщо тобі немає чим заплатити, то навіщо втрачати останнє рядно?  </p>
<p>28 Не чіпай давніх кордонів, які встановили твої батьки.  </p>
<p>29 Ти зустрічав майстра своєї справи? Він служитиме царю, він не буде служити простим людям.  </p>

<h4>Розділ 23</h4>
<p>1 Коли сідаєш за стіл із правителем, пам’ятай, хто перед тобою.  </p>
<p>2 Ніколи не їж занадто, навіть якщо ти дуже зголоднів.  </p>
<p>3 Не тягнися до смачного — це оманлива їжа.  </p>
<p>4 Не розтрачуй всі сили і здоров’я на накопичення скарбів. Якщо вважаєш себе мудрим — запасайся терпінням.  </p>
<p>5 Лиш на мить відведеш погляд, як багатство зникне, наче в нього виросли крила, і орлом злетить у небо.  </p>
<p>6 Не бери хліба за столом у скнари, не тягнися до його ласощів.  </p>
<p>7 Він же, як пір’я у горлі. «Їж та пий», — він припрошує, але нещиро.  </p>
<p>8 Те, що проковтнеш, тебе знудить, та не будеш знати як уникнути приниження.  </p>
<p>9 Не давай поради дурню, бо не зрозуміє він мудрості слів твоїх, та зробить з тебе посміховисько.  </p>
<p>10 Не руш вікових меж кам’яних, не зазіхай на сирітські поля.  </p>
<p>11 Тому що в них могутній Захисник (Господь), Він притягне тебе до суду.  </p>
<p>12 Налаштуй свій розум на повчання, прислухайся до розумних порад.  </p>
<p>13 Не позбавляй юнака виховання, не помре він від того, що палиця походить по його спині.  </p>
<p>14 Якщо сам його повчатимеш різкою, врятуєш його життя від Шеолу.  </p>
<p>15 Сину мій, якщо помудрішаєш, то й моє серце звеселиться.  </p>
<p>16 Моє серце сповниться радістю, коли з уст твоїх злітатимуть праведні слова.  </p>
<p>17 Не дозволяй заздрощам до грішників поселитися в серці, хай живе там завжди страх перед Господом.  </p>
<p>18 Тоді матимеш щасливе майбутнє і твої сподівання не розпиляться на порох.  </p>
<p>19 Слухай, сину, й набирайся мудрості, і вибери правильний життєвий шлях.  </p>
<p>20 Не водися з тими, хто п’є без міри, хто м’ясом давиться, ненаситний.  </p>
<p>21 Бо п’яничка й ненажера збідніють, їх лінощі в лахміття одягнуть.  </p>
<p>22 Слухайся батька, який життя тобі дав, і не зневажай матір, коли зістариться.  </p>
<p>23 Купи й не продавай того, що є правдиве: мудрість, настанови й розуміння.  </p>
<p>24 Батько праведного тішитиметься, хто викохає мудрого сина, матиме радість у ньому.  </p>
<p>25 Дай батькові й неньці відчути радість, нехай та, що дала тобі життя, буде втішена.  </p>
<p>26 Сину мій, нехай твій розум мені довіриться, побачать очі шлях Мій добрим.  </p>
<p>27 Бо повія — то глибока яма, а спокусниця — вузька криниця.  </p>
<p>28 Вона, мов крадій, у засідці чатує, і множить перелюб поміж чоловіків.  </p>
<p>29 Хто зітхає, хто ридає? Хто свариться, хто скаржиться? Хто синці невинні рахує? Хто заплакані очі червоні втирає?  </p>
<p>30 Це ті, хто допізна за вином сидить, хто шукає, де б чого напитися.  </p>
<p>31 Не задивляйся на вино, коли проміниться у келихах червоно. Його приємно і легко ковтати,  </p>
<p>32 але зрештою воно кусає, мов гадюка, й отруює, немов змія.  </p>
<p>33 Твої очі побачать чудернацькі видіння, а розум затуманиться, заплутаються слова.  </p>
<p>34 Ти будеш хворий, наче той, кого кидають хвилі в морі, мов той, хто на верхівці щогли.  </p>
<p>35 Ти скажеш: «Мене вдарили, але я болю не відчув, мене побили, та я цього і не помітив! Коли очуняю, піду шукати, де б іще хильнути».  </p>

<h4>Розділ 24</h4>
<p>1 Не заздри недобрим, не прагни їхнього товариства.  </p>
<p>2 Бо вони замишляють насилля, їхні вуста торочать про лихо майбутнє.  </p>
<p>3 Дім будують мудрістю, а зміцнюють розумінням.  </p>
<p>4 Його кімнати заповнюють цінним і затишним начинням через пізнання.  </p>
<p>5 Мудрий більший за можновладного, а освічений більший за дужого,  </p>
<p>6 бо з доброю порадою можна почати війну, перемогу здобути, як багато радників маєш.  </p>
<p>7 Мудрість занадто складна для невігласа, біля брами міської він не розтулить уст. * [( <em>біля… уст </em>Судові позови та інші громадські зібрання відбувалися біля міської брами. )]</p>
<p>8 Інтриганом назвуть того, хто замишляє зло.  </p>
<p>9 Лихі наміри дурня — це гріх; люди гидують глузливими.  </p>
<p>10 Який же ти слабкий, якщо зігнешся в час випробувань!  </p>
<p>11 Врятуй тих, проти кого йде зговір, щоб убити; допоможи засудженому до страти.  </p>
<p>12 Бо якщо ти скажеш: «А я не знав про це!» — хіба не буде це відоме й Випробовувачу сердець? Хіба Той, Хто стежить за тобою, не знає цього? Хіба Він не відплатить кожному за ділами його?  </p>
<p>13 Їж мед, сину мій, він корисний, щільниковий мед солодкий.  </p>
<p>14 Знай також, що мудрість — то насолода для душі, якщо знайдеш її, матимеш добре майбутнє, не розвіються твої сподівання.  </p>
<p>15 Не чатуй, мов злодій, біля оселі праведника, не вдирайся в його дім.  </p>
<p>16 Праведник сім разів впаде і знову підведеться, а безбожника навіть одинока біда скосить.  </p>
<p>17 Не радій, коли твій недруг падає, коли він спіткнеться, не тіш своє серце,  </p>
<p>18 бо Господь помітить це і сприйме як зло, і зверне гнів на тебе.  </p>
<p>19 Не гнівайся через зловмисників, не заздри неправедним,  </p>
<p>20 бо нечестивці не мають майбутнього, згасне світильник неправедних.  </p>
<p>21 Вшановуй Господа, сину мій, і царя, не зв’язуйся з заколотниками,  </p>
<p>22 бо зненацька на них біда нападе, і ніколи не знаєш, яку погибель принесе.  </p>
<p>23 Ось іще приказки мудрих: Не годиться виявляти упередженість у суді.  </p>
<p>24 Хто винного виправдає, стверджуючи: «Ти невинний», — буде проклятий людьми, й затаврований народами.  </p>
<p>25 А хто дорікає неправедним, буде схвалений, благословення на нього зійде.  </p>
<p>26 Чесне слово приносить радість людині, мов поцілунок в уста.  </p>
<p>27 Спершу скінчи працю надворі, упорядкуй ниву, а вже тоді будуй оселю.  </p>
<p>28 Не давай неправдивих свідчень проти ближнього, не зводь наклепів.  </p>
<p>29 Не кажи: «Як він зі мною, так і я з ним. Я відплачу йому тим же».  </p>
<p>30 Я йшов повз поле нероби, вздовж виноградника якогось дурня.  </p>
<p>31 Усе поле заросло будяками, бур’яни вкрили землю, кам’яна огорожа повалилася.  </p>
<p>32 Я подивився сам, поміркував, зауважив і правду збагнув:  </p>
<p>33 трохи поспати, трішки подрімати, побайдикувати, склавши руки,  </p>
<p>34 то й бідність заскочить несподівано, як грабіжник, і злидні обсядуть, як вороги.  </p>

<h4>Розділ 25</h4>
<p>1 Ось іще Соломонові притчі, зібрані людьми царя юдейського Езекії.</p>
<p>2 Велич Господа в тому, щоб приховувати, а слава царева в тому, щоб розкрити справу.  </p>
<p>3 Незбагненні царські серця, як небеса недосяжні, як прірви земні.  </p>
<p>4 Якщо очистити срібло від домішок, майстер зможе зробити різноманітні прикраси.  </p>
<p>5 Якщо прогнати неправедних з царських очей, зміцниться трон його правосуддям.  </p>
<p>6 Не хвалися в присутності царя, не ставай там, де місце знатним.  </p>
<p>7 Краще, як тебе погукають: «Підійди сюди», — аніж принизять на очах у всіх вельмож та відішлють до самих нищих.  </p>
<p>8 Не спіши до суду, бо що робитимеш потім, коли твій ближній доведе, що ти неправий?  </p>
<p>9 Сперечайся про справу з сусідом, але таємниці чужої не відкривай,  </p>
<p>10 щоб судді не довелося присоромити тебе, і ти не втратив довір’я інших.  </p>
<p>11 Золоті яблука в срібному обрамленні — ось чим є зважене, вчасне рішення.  </p>
<p>12 Мудрий порадник для уважного слухача — це золота сережка, це прикраса зі щирого золота.  </p>
<p>13 Вірний посланець — цінний для свого хазяїна, мов склянка води у жнивну днину. * [( <em>склянка води… днину </em>Буквально «як сніг у жниву». )]</p>
<p>14 Той, хто обіцяє подарунок, але не дає, мов хмара і вітер без дощу.  </p>
<p>15 Маючи терпіння, можна й правителя переконати; м’яка розмова кістки ламає.  </p>
<p>16 Якщо знайдеш мед, їж рівно стільки, щоб насититися, щоб не об’їстися, щоб не нудило.  </p>
<p>17 Не муляй очі сусідові, щоб не обриднути йому, не викликати його зневагу.  </p>
<p>18 Людина, що зводить наклеп на сусіда — то вітрогон з мечем і нагостреною стрілою.  </p>
<p>19 Він, мов гнилий зуб, мов тремтячі ноги, на які марно сподіватися у лиху годину.  </p>
<p>20 Сумному серцю радісна пісня — то все одно, що в холодний день роздягнутися, чи змастити рану оцетом.  </p>
<p>21 Якщо твій ворог голодує, дай йому поїсти, якщо хоче пити, вгамуй його спрагу.  </p>
<p>22 Тоді ти змусиш його відчути сором, і Господь дасть тобі винагороду. * [( <em>ти… сором </em>Буквально «ти кинеш розжарені головешки на його голову». )]</p>
<p>23 Північний вітер дощ приносить, плітки таємні гнів плодять.  </p>
<p>24 Краще жити в закутку на горищі, ніж під одним дахом зі сварливою дружиною.  </p>
<p>25 Гарні новини з далеких країв — ковток прохолодної води для спраглого.  </p>
<p>26 Немов замулене джерело і отруєний потік, страждає праведний у руках безбожного.  </p>
<p>27 Недобре об’їдатися медом, так само марно шукати слави.  </p>
<p>28 Людина, яка не стримує гнів, немов беззахисне місто з поваленими мурами.  </p>

<h4>Розділ 26</h4>
<p>1 Як сніг улітку, як дощ у жнива, так дурню слава не пасує.  </p>
<p>2 Як пташка тріпоче крильцями, як ластівка літає, так і незаслужене прокляття пролетить повз і нічого з тобою не трапиться.  </p>
<p>3 Для коня — батіг, для віслюка — вуздечка, а для спини глупаків — палиця!  </p>
<p>4 Неможливо невігласу дати розумну відповідь: відповідаючи дурневі такою ж дурницею, сам станеш схожим на нього.  </p>
<p>5 Відповіси дурневі так же, як він запитав, йому здаватиметься, що він мудрий.  </p>
<p>6 Хто передає послання через дурня, той відтінає ноги, накликає на себе біду.  </p>
<p>7 Для невігласа сказати розумну річ також складно, як для кульгавого стрибати.  </p>
<p>8 Вшановувати дурня, то прив’язувати до пращі камінь (нікуди він не полетить).  </p>
<p>9 Для дурня сказати розумну річ також складно, як для п’янички витягти занозу з долоні.  </p>
<p>10 Хто наймає дурня чи безрідного п’яничку, той ніби лучник, що стріляє в натовп, невідомо, хто постраждає.  </p>
<p>11 Як собака, що повертається до того, що зригнув, так і дурень повторює свої помилки.  </p>
<p>12 Чи бачили ви людину, яка собі здається мудрою? На дурня ліпше покластися, ніж на неї.  </p>
<p>13 Ледачий репетує: «На дорозі лев! На вулиці лев, я не можу вийти!» * [( <em>На дорозі… вийти </em>Зміст цієї приказки близький до української: «Вовків боятися — в ліс не ходити». )]</p>
<p>14 Як двері повертаються на завісах, так ледачий крутиться в ліжку.  </p>
<p>15 Ледачий опускає руку в миску, а до рота її піднести вже ліньки.  </p>
<p>16 Ледачому здається, що він мудріший за тих сімох, що зважено відповідають.  </p>
<p>17 Той, хто втручається в чужу суперечку, подібний до того, хто смикає за вухо чужого пса.  </p>
<p>18 Той, хто дурить ближнього, примовляючи: «Я пожартував!» — подібний до дурня, що стріляє палаючими стрілами у повітря, і випадково вбиває інших.  </p>
<p>19 [див. вірш 18]</p>
<p>20 Без дров вогонь згасне, так і сварка без наклепника вщухне.  </p>
<p>21 Вугілля — для жару, дрова — для вогнища, а пащекувата людина — для роздмухування сварок.  </p>
<p>22 Слова наклепника, неначе смачні наїдки, вони теж проникають у душу слухача.  </p>
<p>23 Як нещире срібло, що блищить на черепках, так і палкі уста — коли недобре серце.  </p>
<p>24 Ворог прикривається солодкими устами, а в душі плекає зраду.  </p>
<p>25 Якщо він говорить лагідним голосом, не вірте йому, бо сім гидот намислив він у серці.  </p>
<p>26 Ненависть приховують обманом, її зло виявиться на зібранні велелюднім.  </p>
<p>27 Той, хто копає яму, сам упаде в неї, а хто котить камінь, під нього сам потрапить.  </p>
<p>28 Брехливий язик ненавидить тих, на кого зводить наклеп, та підступні уста призведуть до біди.  </p>

<h4>Розділ 27</h4>
<p>1 Не хвалися завтрашнім днем, бо ніколи не знаєш, що цей день тобі принесе.  </p>
<p>2 Нехай інший тебе вихваляє, а не сам, хтось інший, а не власні уста!  </p>
<p>3 Камінь — важкий, пісок не легко нести, але ще тяжчі халепи з-за недалекість дурня.  </p>
<p>4 Лють — жорстоке почуття, гнів заливає, наче повінь, та перед ревнощами хто вистоїть?  </p>
<p>5 Краще — відкритий осуд, ніж приховане кохання.  </p>
<p>6 Рани, отримані від друга — на користь, бо не зі зла, а поцілунок ворога — підступний.  </p>
<p>7 Ситий і на мед не гляне, а для голодного й гірке — солодке.  </p>
<p>8 Людина, яка блукає далеко від рідної оселі, схожа на пташеня, що випало з гнізда.  </p>
<p>9 Ароматична олива й запашне куріння серце звеселяють, задушевність друга приємна щирою порадою.  </p>
<p>10 Не відштовхни ні свого, ні батькового друга; не приходь у дім брата, коли в тебе біда. Краще сусіда поруч, ніж брат далеко.  </p>
<p>11 Будь мудрим, сину, втіш моє серце, тоді я відповім усім, хто ображає мене.  </p>
<p>12 Обережний зрозумів, що лихо насувається, та й сховався, а недоумкуватий наблизився й постраждав.  </p>
<p>13 Візьми його одяг, бо він за незнайомця поручився, візьми заставу у нього заради чужинця.  </p>
<p>14 Якщо хтось зранку ближнього занадто голосно вітає, то вважай, що він прокльони шле.  </p>
<p>15 Постійні краплі зі стелі у день дощовий і пащекувата дружина — однаково огидні.  </p>
<p>16 Тримати її все одно, що приховувати вітер або запашну оливу, що розтеклася по долоні.  </p>
<p>17 Залізо гострить залізо, так і людина, спілкуючись з ближнім, стає гострішою.  </p>
<p>18 Хто вирощує фіґове дерево, той плоди його споживає, хто захищає хазяїна, матиме винагороду.  </p>
<p>19 Як у воді віддзеркалюється обличчя, так і серця людські відкривають справжнє все її нутро.  </p>
<p>20 Шеол та Абаддон ніколи не вдоволені, так і людським очам — усе мало. * [( <em>Абаддон </em>Абаддон, як і Шеол — притулок мертвих, який ніколи не заповнюється вщерть. )]</p>
<p>21 Для срібла — тигель, для золота — горно, а людина проходить через випробування славою.  </p>
<p>22 Якщо товкти дурня в ступі разом із цільним зерном, дурість із нього все одно не витовчеш.  </p>
<p>23 Дбай про отару свою, добре пильнуй свою череду.  </p>
<p>24 Адже багатство не збережеш навічно, і корони не стане на прийдешні покоління.  </p>
<p>25 Коли трава жухне, а потім нова виростає, коли збирають сіно на схилах,  </p>
<p>26 тоді підростуть ягнята, щоб тобі вдягнутися, і кози, щоб сплатити за лан.  </p>
<p>27 Тоді буде вдосталь козячого молока, щоб напитись тобі й домашнім твоїм, і щоб слуги твої жили й не хворіли.  </p>

<h4>Розділ 28</h4>
<p>1 Кривдник утікає, хоча його й не переслідують, а праведні, як лев, упевнені в собі.  </p>
<p>2 В бунтівливій країні правителем стати багато хто прагне, та мудрий і освічений володар утримує порядок.  </p>
<p>3 Бідака, який утискує такого ж нужденного, подібний зливі, що вибиває всі посіви.  </p>
<p>4 Хто не визнає Закону, той вихваляє безбожність, а хто живе за Законом, бореться проти неї.  </p>
<p>5 Неправедні не розуміють правосуддя, хто Господа шукає, все розуміє.  </p>
<p>6 Краще бути бідним, але совісним, ніж багатим, та з крученими стежками.  </p>
<p>7 Мудрий син шанує Закон, а хто водиться з нікчемами, той батька ганьбить.  </p>
<p>8 Хто примножує багатство, гендлюючи, той накопичує його для прихильного до бідних.  </p>
<p>9 Хто не хоче слухатися Закону, того й молитва огидною стане Богу.  </p>
<p>10 Хто штовхає чесного на неправедний шлях, той впаде у власну яму, а невинний успадкує добро.  </p>
<p>11 Багатій собі здається мудрим, але бідний мудрець його розкусить.  </p>
<p>12 Коли торжествують праведні, то великі свята, а коли до влади приходять безбожники, люди ховаються.  </p>
<p>13 Хто приховує свої гріхи, успіху не матиме, а хто визнає й спокутує їх, той має прощення.  </p>
<p>14 Благословенний обережний, а впертий чоловік не омине нещасть.  </p>
<p>15 Рикаючий лев або ведмідь нахабний, такий для бідного несправедливий правитель.  </p>
<p>16 Нерозумний володар нещадно гнобить, а хто зажерливість ненавидить, довго царюватиме.  </p>
<p>17 Винного у вбивстві могила чекає, тож не підтримуйте його.  </p>
<p>18 Хто шанує справедливість, той живе безпечно, а хто блукає манівцями, той несподівано впаде.  </p>
<p>19 Хто обробляє землю, матиме вдосталь хліба, хто ж за марнотою женеться, матиме бідності вдосталь.  </p>
<p>20 Гідного довіри щедро благословлятимуть, а хто поспішає збагатитися, не уникне покарання.  </p>
<p>21 Не годиться судити упереджено, бо за шмат хліба можна впасти в гріх.  </p>
<p>22 Людина жадібна женеться за багатством, але не знає, що її спіткає бідність.  </p>
<p>23 Хто повчає, буде віддячений більше, ніж той, хто улещує.  </p>
<p>24 Хто грабує батька чи матір і каже: «Це не гріх!» — той подібний до вандала, котрий потрощує все у хаті.  </p>
<p>25 Невситимий породжує сварки, а той, хто покладається на Господа, матиме вдосталь.  </p>
<p>26 Хто покладається на розум свій — той дурень, хто ж керується мудрістю, житиме безпечно.  </p>
<p>27 Хто ділиться з убогим, не зазнає нужди, а хто ховає очі, матиме чимало проклять на свою голову.  </p>
<p>28 Коли до влади приходять нечестивці, люди ховаються, а коли вони владу втрачають, їх заступають праведники.  </p>

<h4>Розділ 29</h4>
<p>1 Хто від постійного картання упертішим стає, несподівано впаде і вже не підведеться.  </p>
<p>2 Коли праведні приходять до влади, люди радіють, а коли неправедні володарюють, люди стогнуть.  </p>
<p>3 Хто премудрість любить, той батька радує, а хто з повіями водиться, той добро втратить.  </p>
<p>4 Цар наводить лад у країні справедливістю, а хто людей тяжкими податками обкладає, той губить країну.  </p>
<p>5 Хто лестить ближньому, той йому під ноги пастку ставить.  </p>
<p>6 Зловмисник спіймається на своїх же гріхах, а праведний може співати й веселитися.  </p>
<p>7 Справедливий дбає про права убогих, а кривдник не йме тями.  </p>
<p>8 Зверхні люди можуть все місто підбурити, а мудрі люди вгамують гнів.  </p>
<p>9 Коли мудрий іде судитися з дурнем, той свариться, глузує і ніяк не заспокоїться.  </p>
<p>10 Кровожерливі ненавидять чесних, а праведні намагаються врятувати їхнє життя.  </p>
<p>11 Дурень весь свій гнів виллє, а мудрий стримує обурення.  </p>
<p>12 Якщо правитель прислухається до брехні, всі його помічники будуть неправедними.  </p>
<p>13 На світі існують і пригноблений, і гнобитель; Господь обом їм дав життя.  </p>
<p>14 Якщо цар чесно судить злидаря, престол його стоятиме завжди.  </p>
<p>15 Різка й докори мудрості вчать, а юнак, якого не виховують, ганьбитиме свою матір.  </p>
<p>16 Коли неправедні приходять до влади, множаться гріхи, але прийде час, коли праведні засвідчать їхню поразку.  </p>
<p>17 Привчи сина нести покарання, коли він схибить, і він, і він принесе тобі мир, утішить твоє серце.  </p>
<p>18 Коли немає Бога в серцях людей, народ, народ розпускається, щасливий той, хто дотримується Закону Всевишнього.  </p>
<p>19 Самими словами слугу не навчиш; хоч він і зрозуміє, але не послухається.  </p>
<p>20 Чи знаєш ти швидкого на язик? На дурня ліпше покладатися, аніж на нього.  </p>
<p>21 Якщо чоловік розбещує свого раба змалечку, той виросте непоступливим.  </p>
<p>22 Сварливий чоловік легко викликає суперечки, а гарячкуватий нагрішить багато.  </p>
<p>23 Пиха людину принижує, а скромний викликає повагу.  </p>
<p>24 Співучасник злодія ненавидить своє життя, він чує прокляття, але мовчить.  </p>
<p>25 Страх розставляє пастки перед людиною, а хто довірився Господу, житиме безпечно.  </p>
<p>26 Багато хто шукає прихильності правителя, але справедливість — лише від Господа.  </p>
<p>27 Праведним огидні зловмисники, а нечестивці зневажають тих, хто праведними йде шляхами.  </p>

<h4>Розділ 30</h4>
<p>1 Ось слова Аґура, сина Яке з Масси: «Я змучений, Боже, я стомлений, Господи, і вже не маю сил. * [( <em>слова… сил </em>Може також перекладатися як «Послання до Ітієла та Укала». <em>Аґура </em>Аґур, ймовірно, перекладається як «я супутник». <em>з Масси </em>Слово «Масса» означає «пророцтво», «одкровення». )]</p>
<p>2 Бо я дурніший за всіх, мене й людиною неможна вважати.  </p>
<p>3 Я не навчився мудрості, однак я знаю те, що й святі.  </p>
<p>4 Хто піднісся до небес і спустився вниз? Хто зібрав вітри в долоні? Хто море в одяг загорнув? Хто встановив усі кінці землі? Як звуть Його, яке в Його Сина ім’я? Скажи, якщо знаєш!  </p>
<p>5 Збувається кожне слово Бога, Він служить щитом кожному, хто шукає в Ньому захист.  </p>
<p>6 До сказаного Ним не додавай нічого, інакше Він тебе скарає, і брехуном тебе назвуть.  </p>
<p>7 До тебе маю два прохання, тож не відмовляй мені, допоки я живу:  </p>
<p>8 неправду і брехню подалі від мене тримай, не давай мені ні бідності, ані багатства, дай їжі стільки, скільки потребую.  </p>
<p>9 Інакше пересиченим я стану й Тебе відрину, запитавши: „Як мого Бога звуть?” Або ж в убозтві красти розпочну і Господа ім’я спаплюжу.  </p>
<p>10 Не пліткуй хазяїну про раба його, бо прокляне тебе володар і зробить винним.  </p>
<p>11 Бувають люди, що проклинають батька й не благословляють матір.  </p>
<p>12 Дехто думає, що він чистий, хоч і не змитий їхній гріх із них.  </p>
<p>13 Дехто має зарозумілий вигляд, він кидає на всіх зневажливі погляди.  </p>
<p>14 У декого зуби, як мечі, а щелепи, як ножі, якими він пожирає убогих і злиденних на цій землі.  </p>
<p>15 Ненажера тільки й репетує: „Дай! Дай!” Три речі невгамовні є й чотири, що не скажуть: „Годі!” * [( <em>Ненажера… репетує </em>Або «у кровопивці дві дочки». )]</p>
<p>16 Це — шеол, неплідне лоно, земля пересохла й вогонь, який ніколи не скаже: „Досить!”  </p>
<p>17 Те око, що з батька глузує, що насміхається із матері старої, виклюють круки, що в долині гніздяться, орлята його зжеруть.  </p>
<p>18 Для мене незбагненні три явища, чотири речі я не розумію:  </p>
<p>19 як орел кружляє в небі, як гадюка по скелі повзе, як морем корабель пливе, і як юнак з дівчиною кохаються.  </p>
<p>20 Ось як невірна дружина діє: вона поїсть, витре рота й скаже: „Я не зробила нічого поганого”.  </p>
<p>21 Існують три явища, які потрясають землю, насправді вона не може витримати цих чотирьох речей:  </p>
<p>22 коли раб береться царювати, коли дурень має їжі вдосталь;  </p>
<p>23 як жінка ненависна вийде заміж, а прислуга хазяйку свою прожене.  </p>
<p>24 Є чотири найдрібніші речі на землі, однак вони ж і наймудріші:  </p>
<p>25 Мурашки — це спільнота, що не має сил, та вміє запастись на зиму.  </p>
<p>26 Борсуки не мають сили, бо маленькі, але собі будують житло в скелі.  </p>
<p>27 У сарани немає командира, але ж вона йде лавою військовою.  </p>
<p>28 Невеличку ящірку можна зловити руками, але вона і в царських палацах живе.  </p>
<p>29 Поважно ступають три, а то й чотири тварини:  </p>
<p>30 лев — наймогутніший серед звірів, який ні від кого не втікає,  </p>
<p>31 гордий півень, козел і цар, який підносить свій народ.  </p>
<p>32 Якщо ти зверхній був, погордливий чи лихо замишляв, закрий уста рукою.  </p>
<p>33 Як збивання молока дає масло, удар по носу викликає кров, так і роздмухування гніву приводить до сварки».  </p>

<h4>Розділ 31</h4>
<p>1 Висловлювання Лемуела, царя Масси, яких його навчала мати:</p>
<p>2 Послухай, сину, вислухай, дитя мого лона! Послухай-но, сину, обітниці мої!  </p>
<p>3 На жінок не розтрачуй свою чоловічу силу, не віддавайся палко тим жінкам, які гублять царів.  </p>
<p>4 Не годиться царям, Лемуеле, пити вино хмільне, ані правителям віддаватися трункам міцним,  </p>
<p>5 щоб не напитися й не забути про закон, щоб не змінити права, які мали пригноблені.  </p>
<p>6 Дайте хмільного напою вмираючим, вино пропонуйте всім, кого охопив відчай.  </p>
<p>7 Нехай собі п’є й забуде про бідність, нехай не тримає у серці лиха свого.  </p>
<p>8 Розтули уста на захист тих, хто говорити про себе не може, захисти права всіх, хто жертвою випадку став.  </p>
<p>9 Розтули уста і справедливий присуд винеси, на захист прав пригноблених, нужденних стань.  </p>
<p>10  Хто знайде собі ідеальну дружину? Ніякі коштовності її не варті! * [( <em>ідеальну дружину </em>Або «благородну дружину», чи «шляхетну дружину». В оригіналі цей текст побудовано як акровірш: кожен новий вірш починається з наступної літери гебрейської абетки. )]</p>
<p>11 Довірився їй серцем чоловік, їй завдяки не матиме нужди ні в чому.  </p>
<p>12 Лише добро вона йому несе, нічим не зашкодить, щодня свого життя.  </p>
<p>13 Вона шукає вовни, льону, і з радістю рукам своїм спокою не дає.  </p>
<p>14 Мов торговельні судна, що борознять усі моря, вона приносить хліб щоденний для родини.  </p>
<p>15 Ще ніч глуха — вона вже на ногах, готує для родини добру їжу, прислузі роздає роботу.  </p>
<p>16 Вона задумує купити землю, ось приглянувся добрий лан. Із плоду рук своїх вона насадить виноградник.  </p>
<p>17 Вона придасть наснаги стегнам для тяжкої праці і зміцнить свої руки.  </p>
<p>18 Вона прекрасно розуміє: праця її — на користь. Світильник не згасає навіть уночі.  </p>
<p>19 Вона бере у руки прядку, веретено в її долонях.  </p>
<p>20 Убогим вона руку подає, і до нужденних простягає руки.  </p>
<p>21 Не страшно їй за рідних, коли сніг надворі, бо кожний має тепле, гарне вбрання.  </p>
<p>22 Вона на ліжко покривало шиє, сама вбирається в тонке полотно.  </p>
<p>23 Її чоловіка шанують у міській громаді, серед старійшин міста він сидить.  </p>
<p>24 І полотняний одяг шиє, продає його, купцям постачає пояси.  </p>
<p>25 Гідність і силу кожен у ній побачить, вона упевнено прийдешній день зустріне.  </p>
<p>26 Її вустами мудрість промовляє, наука гідна на її устах.  </p>
<p>27 Вона стежить за ладом в оселі, без діла хвильки не сидить.  </p>
<p>28 Діти встають, благословляють її, її похвалить щиро чоловік.  </p>
<p>29 Багато в світі є жінок достойних, але не порівняти жодну з них з тобою.  </p>
<p>30 Оманлива чарівність, а краса не вічна, лиш жінка богобоязна завжди буде в шані.  </p>
<p>31 Воздай належне за плоди невтомних рук її і привселюдно вихваляй її за працю.  </p>


