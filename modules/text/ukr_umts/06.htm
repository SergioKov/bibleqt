<h2>Книга Ісуса Навина</h2>
<h4>Розділ 1</h4>
<p>1 Після смерті Мойсея, слуги Господнього, Господь звернувся до Ісуса, сина Навинового, який був Мойсеєвим помічником:</p>
<p>2 «Слуга Мій Мойсей помер. Тож вставайте, ти і весь цей люд, рушайте через ріку Йордан в ту землю, що Я даю народу Ізраїлю.</p>
<p>3 Кожен клаптик землі, де ступить нога ваша, Я віддаю вам, бо обіцяв так Мойсеєві.</p>
<p>4 Від пустелі і Ливану й аж до великої ріки, ріки Євфрат, уся земля хиттитів і аж до Середземного моря на заході — всі ці землі будуть ваші.</p>
<p>5 Ніхто не зможе протистояти тобі, допоки ти живий. Я буду з поряд з тобою, як і з Мойсеєм, й не кину тебе, не полишу.</p>
<p>6 Будь мужнім і хоробрим! Бо тобі вести цей народ, щоб він здобув землю, яку Я обіцяв віддати вашим праотцям.</p>
<p>7 Будь лиш мужнім і вельми хоробрим, щоб діяти конче згідно з Законом, даним тобі Моїм слугою Мойсеєм. Не відхиляйся ні праворуч, ні ліворуч, щоб успішні були всі твої діяння.</p>
<p>8 Хай не сходить з уст твоїх ця книга Закону, день і ніч вивчай її, аби міг ти пильно виконувати все, що написано в ній. Тоді матимеш успіх у своїх справах, тоді тобі буде таланити.</p>
<p>9 Чи не звелів Я тобі бути мужнім і хоробрим? Тож не бійся й не занепадай духом, бо Господь твій Бог завжди з тобою хоч куди б ти пішов».</p>
<p>10 Тоді Ісус наказав провідникам народу:</p>
<p>11 «Пройдіть табором і накажіть людям: „Готуйте харчі в дорогу, бо за три дні ви перейдете ріку Йордан, щоб увійти в цю землю й захопити її, землю, що її Бог ваш Господь передає у ваше володіння”».</p>
<p>12 Потім Ісус звернувся до колін Рувимового, Ґадового та до половини коліна Манассіїного:</p>
<p>13 «Пам’ятайте, що наказав вам Мойсей, слуга Божий: „Господь ваш Бог дає вам місце для спочинку, і землю цю Він вам віддасть.</p>
<p>14 Ваші жінки, ваші діти й ваша худоба можуть лишитися по цей, східний бік Йордану, на землі, яку Мойсей дав вам. А ви маєте перейти ріку, воїни попереду братів ваших. Ви мусите бути готовими до бою, щоб допомогти їм у завоюванні землі, яка їм належить,</p>
<p>15 аж поки Господь не дасть їм спочинок, як і ви його маєте. Ви допомагатимете їм, аж доки не посядуть вони ту землю, яку Господь Бог наш віддав їм. Тоді ви зможете повернутися до своїх володінь, що їх Мойсей, слуга Господа, віддав вам на схід від Йордану”.</p>
<p>16 Люди відповіли Ісусу: „Ми зробимо все, що ти наказуєш, і підемо хоч куди б ти нас послав.</p>
<p>17 Ми будемо коритися тобі, як ми завжди корилися Мойсею. Аби лиш Господь Бог твій був з тобою, як був Він з Мойсеєм.</p>
<p>18 Кожен, хто піде проти наказу твого й не коритиметься слову твоєму, хоч би що ти наказував, нехай зазнає смерті. Тільки будь дужим і хоробрим!”»</p>

<h4>Розділ 2</h4>
<p>1 І тоді Ісус, син Навинів, послав із Шиттима двох вивідників зі словами: «Підіть і розгляньтеся, що то за земля, особливо Єрихон». Отож пішли вони і зайшли до оселі однієї розпусниці на ім’я Рааб, де й заночували. * [( <em>із Шиттима </em>Місто на сході від ріки Йордан, на північ від Мертвого моря, навпроти міста Єрихона. )]</p>
<p>2 Єрихонському цареві донесли: «Якісь ізраїльтяни прийшли сюди сьогодні вночі, щоб розвідати про землю нашу».</p>
<p>3 Єрихонський цар послав людей, щоб переказали Рааб: «Видай тих людей, які прийшли до тебе й зупинилися в твоїй оселі, бо прийшли вони на нашу землю вивідувати».</p>
<p>4 Але жінка взяла та й сховала тих двох людей. Вона сказала: «Так, справді, приходило до мене двоє, але я не знаю, звідки вони.</p>
<p>5 А коли почало сутеніти й зачинялася міська брама, ті люди пішли собі. Я не знаю, куди вони пішли. Біжіть скоріше за ними, то, може, ще доженете їх».</p>
<p>6 Сама ж відвела вивідників на дах і сховала у жмутах льону, що були розкладені у неї на даху. * [( <em>на дах </em>Дахи будинків у ханаанських землях часто використовувалися як додаткова кімната або комора. )]</p>
<p>7 А цареві люди побігли навздогін уздовж дороги до ріки Йордан, аж до бродів. Брама зачинилася, як тільки переслідувачі вийшли з міста.</p>
<p>8 Перед тим, як ізраїльтяни влаштувалися спати, Рааб піднялася до них на дах.</p>
<p>9 Вона сказала їм: «Я знаю, що Господь віддав цю землю вам. Ви наводите жах на нас, і всі люди, які мешкають на цій землі, зомлівають від страху перед вами.</p>
<p>10 Бо чули ми, як Господь висушив води Червоного моря перед вами, коли вийшли ви з Єгипту. Також чули ми про те, як ви знищили по той бік Йордану двох царів: Сихона та Оґа.</p>
<p>11 Коли ми почули це, то жах охопив нас, і дух мужності покинув нас зі страху перед вами, бо Господь ваш Бог є істинний Бог, як на небі, так і на землі.</p>
<p>12 А тепер присягніть мені перед Господом, що раз я зробила вам добро, то й ви будете милостиві до родини моєї і дасте мені запоруку.</p>
<p>13 Обіцяйте, що залишите життя моїм батькові й матері, моїм братам і сестрам, і всім їх родичам, і врятуєте всіх від смерті».</p>
<p>14 Ізраїльтяни промовили до неї: «Нехай Бог забере наші життя, якщо ми не виконаємо обіцянки. І якщо ти нікому не скажеш, що ми тут робимо, то коли Господь віддасть нам цю землю, ми будемо до тебе добрі й прихильні».</p>
<p>15 Тоді жінка спустила мотузку з вікна, щоб вони могли злізти, адже оселя її була вбудована в міську стіну.</p>
<p>16 Рааб сказала їм: «Ідіть у гори, щоб переслідувачі не знайшли вас. Сховайтеся там на три дні, доки вони повернуться в місто, а тоді вже йдіть своєю дорогою».</p>
<p>17 Ізраїльтяни сказали їй: «Ми виконаємо свою обіцянку</p>
<p>18 за умови, що коли ми повернемося сюди, ти маєш прив’язати червону мотузку до вікна, з якого спускаєш нас. Та збери у своєму домі батька й матір, братів та сестер, усю свою родину.</p>
<p>19 Хто залишить дім і вийде на вулицю, той сам буде винен у своїй смерті. За життя ж тих, хто буде в оселі твоїй, ми відповідатимемо.</p>
<p>20 Якщо ж ти комусь розповіси про нашу справу, то це звільняє нас від обіцянки, яку ми тобі дали».</p>
<p>21 Тоді сказала вона: «Хай буде так, як ви кажете». Отож, як вони пішли, то прив’язала вона червону мотузку до свого вікна.</p>
<p>22 А вивідники попрямували в гори й переховувалися там три дні, доки погоня не повернулася в Єрихон. Переслідувачі шукали їх по всіх дорогах, але так і не знайшли.</p>
<p>23 Тоді ізраїльтяни спустилися з гір, перейшли річку Йордан і прийшли до Ісуса, сина Навина, та розповіли йому все, що з ними сталося.</p>
<p>24 Вони сказали Ісусу: «Справді, Господь віддав нам усю ту землю. Усі мешканці, що населяють її, смертельно жахаються нас».</p>

<h4>Розділ 3</h4>
<p>1 Наступного ранку Ісус і всі ізраїльтяни встали рано й рушили з Шиттима. І дісталися вони річки Йордан, де отаборилися перед переправою.</p>
<p>2 Через три дні старійшини пройшли по табору.</p>
<p>3 Вони наказували людям: «Як побачите ковчег Заповіту Господа Бога нашого, який нестимуть священики-левити, то знімайтеся з місця й рушайте слідом за ними.</p>
<p>4 Але між вами й ними має бути відстань до двох тисяч ліктів. І ближче не підходьте. Так ви знатимете дорогу, якою маєте йти, бо цією дорогою ви ще ніколи не ходили». * [( <em>двох тисяч ліктів </em>Приблизно 1 км. )]</p>
<p>5 Тоді Ісус звернувся до людей: «Освятіться, бо завтра Господь буде являти чудеса поміж вас».</p>
<p>6 Наступного дня Ісус сказав священикам: «Візьміть ковчег Заповіту і рушайте перед народом». Отож підняли вони ковчег Заповіту й понесли поперед народу.</p>
<p>7 Тоді Господь сказав Ісусу: «Сьогодні Я почну прославляти тебе перед усім народом Ізраїлю, щоб знали вони, що Я буду з Тобою, як Я був і з Мойсеєм.</p>
<p>8 Ти ж маєш наказати священикам, які несуть ковчег Заповіту, що як підійдуть вони до самої води ріки Йордан, то хай стоять спокійно на березі».</p>
<p>9 Тоді Ісус звернувся до ізраїльтян: «Ідіть і послухайте, що сказав Господь Бог ваш».</p>
<p>10 Тоді Ісус сказав: «Ось як переконаєтеся ви, що живий Бог поміж нас: Він прожене ханаанців, хиттитів, хивійців, перизійців, ґірґашитів, аморійців та євуситів з-перед очей наших.</p>
<p>11 Дивіться, ковчег Заповіту Господа всієї землі зараз пройде перед вами до річки Йордан.</p>
<p>12 Отож зараз виберіть по одному чоловіку з кожного з дванадцяти ізраїльських колін.</p>
<p>13 Коли ж священики, які несуть ковчег Заповіту Господа всієї землі, увійдуть у воду, то зупиниться вода, що тече згори, і валом стане, мов за греблею».</p>
<p>14 Коли люди рушили, щоб переправитися через річку Йордан, священики, що несли ковчег, ішли попереду.</p>
<p>15 Ті, що несли ковчег Заповіту підійшли до ріки Йордан і ступили у воду (під час жнив Йордан особливо повноводий і виходить з берегів).</p>
<p>16 Тієї ж миті вода, що текла згори, зупинилась і валом стала на всій відстані аж до міста Адама, що біля Заретана. А течія, що бігла до моря Арави (Мертвого моря), відійшла. Тоді люди перейшли Йордан біля Єрихона.</p>
<p>17 Священики, що несли ковчег Заповіту Господа, стояли твердо на сухій землі посеред річки Йордан, поки люди йшли по сухому, аж поки весь народ не перейшов через Йордан.</p>

<h4>Розділ 4</h4>
<p>1 Коли весь люд перейшов через річку Йордан, Господь сказав Ісусу:</p>
<p>2 «Вибери дванадцять чоловік — по одному з кожного коліна.</p>
<p>3 Накажи їм підняти дванадцять каменів з того місця посеред Йордану, де стояли священики. Хай візьмуть ці камені з собою і покладуть там, де ви сьогодні заночуєте».</p>
<p>4 І покликав Ісус дванадцять чоловік, яких він призначив з-поміж синів ізраїлевих — по одному з кожного коліна.</p>
<p>5 Ісус сказав їм: «Ідіть на середину ріки Йордан, де зараз ковчег Заповіту Господа Бога вашого. І хай кожен знайде камінь і винесе його на плечах — по одному каменю на кожне коліно ізраїльське.</p>
<p>6 І то буде знак поміж вас. Колись у майбутньому діти ваші запитають вас: „Що означають ті камені?”</p>
<p>7 І тоді ви розкажете їм, як води Йордану зупинилися перед ковчегом Заповіту Господа, коли його несли через Йордан. Отож ці камені будуть вічною пам’яттю про це для людей Ізраїля».</p>
<p>8 Ізраїльтяни зробили саме так, як наказав Ісус. Вони взяли дванадцять каменів з середини ріки Йордан — по одному на кожне ізраїльське коліно, як Господь звелів Ісусу, віднесли й поклали на те місце, де зупинилися на ніч табором.</p>
<p>9 (А інші дванадцять каменів Ісус поклав посеред річки Йордан на тому самому місці, де стояли священики, що несли ковчег Заповіту. Ці камені й понині там).</p>
<p>10 Священики, які несли ковчег Заповіту, лишалися стояти посередині річки Йордан, доки не було виконане все, про що Господь наказував Ісусу розповісти людям і як Мойсей заповів Ісусу. А люди тим часом швидко перейшли ріку.</p>
<p>11 Коли весь люд закінчив переправу, перейшли й священики з ковчегом Заповіту Господа і знову очолили хід.</p>
<p>12 Люди Рувима, Ґада й половини коліна Манассії перейшли озброєні й готові до бою, як наказав їм Мойсей, попереду ізраїльтян.</p>
<p>13 Близько сорока тисяч озброєних воїнів перейшли річку перед Господом в поля Єрихона до бою.</p>
<p>14 І в той день Господь звеличив Ісуса в очах усіх ізраїльтян, і вони поважали його все життя, як поважали Мойсея.</p>
<p>15 Господь звелів Ісусу:</p>
<p>16 «Накажи священикам, які несуть ковчег Заповіту, вийти з ріки Йордан».</p>
<p>17 Отож Ісус і звелів священикам: «Вийдіть із Йордану».</p>
<p>18 І коли священики, що несли ковчег Заповіту, вийшли з ріки Йордан, і ноги їхні торкнулися суходолу, тоді води Йордану повернулися в русло своє і знову потекли, наповнюючи береги, як і раніше.</p>
<p>19 Отож народ вийшов з Йордану на десятий день першого місяця і став табором у Ґілґалі, що на схід від Єрихона.</p>
<p>20 Дванадцять каменів, що вони взяли з Йордану, Ісус установив у Ґілґалі.</p>
<p>21 Потім звернувся до народу Ізраїля зі словами: «У майбутньому діти ваші запитають батьків своїх: „Що означають ці камені?”</p>
<p>22 Тоді ви скажете дітям своїм: „Народ Ізраїлю перейшов тут через ріку Йордан по сухій землі”.</p>
<p>23 Бо Господь Бог ваш осушив води Йордану для вас, поки ми переправимося по сухому. Так само Господь Бог ваш вчинив колись із Червоним морем, яке висушив для нас, поки ми переправимося.</p>
<p>24 Господь зробив це, щоб усі народи землі знали, наскільки могутня влада Господня. І тоді ви будете завжди боятися й шанувати Господа Бога нашого».</p>

<h4>Розділ 5</h4>
<p>1 Як почули всі царі аморійські, що мешкали на захід від Йордану, і всі царі ханаанські, що жили понад морем, про те, що Господь осушив води Йордану перед народом Ізраїлю, охопив їх жах великий. І не стало їм волі й мужності протистояти ізраїльтянам.</p>
<p>2 Тим часом Господь сказав Ісусу: «Зроби собі кам’яні ножі і пообрізай синів Ізраїля вдруге». * [( <em>пообрізай… вдруге </em>Обрізання — юдейський обряд, згідно з яким кожному ізраїльтянину чоловічої статі обрізали крайню плоть. Це робилося на знак Угоди, укладеної Авраамом, патріархом ізраїльським, з Богом. Див.: <a href='/ukr_umts/1/17/9-14'>Бутт. 17:9-14</a>. Обрізати вдруге не означає, що обрізання робилося вже обрізаним людям. Йдеться про обрізання всіх чоловіків ізраїльських, як це було зроблено й з попереднім поколінням. )]</p>
<p>3 І зробив Ісус кам’яні ножі й пообрізав ізраїльтян на Ґівеат-Аралоті. * [( <em>на Ґівеат-Аралоті </em>Тобто «пагорб Обрізання». )]</p>
<p>4 І ось яка була причина того, що Ісус пообрізав їх. Усі люди чоловічої статі, які вийшли з Єгипту, всі воїни повмирали в пустелі по дорозі з Єгипту.</p>
<p>5 Всі воїни були обрізані. Але всі ті, хто народився в пустелі після того, як люди лишили Єгипет, не були обрізані.</p>
<p>6 Бо ж ізраїльтяни блукали по пустелі сорок років, аж доки весь народ, усі воїни, що вийшли з Єгипту, не повмирали, бо не підкорилися слову Господа. Господь же поклявся, що не побачать вони землі, де течуть ріки молока й меду, яку Господь пообіцяв їхнім предкам віддати їм.</p>
<p>7 Так на їхнє місце волею Господа прийшли їхні сини, й Ісус пообрізав їх. В дорозі їх не обрізали, тож не були вони обрізані.</p>
<p>8 Коли ж усі чоловіки були обрізані, то залишалися вони в таборі, аж доки всі не одужали.</p>
<p>9 Тоді Господь сказав Ісусу: «Сьогодні я зняв з вас єгипетську ганьбу». Отож це місце й досі називається Ґілґал. * [( <em>єгипетську ганьбу </em>Тут йдеться про рабство, в якому народ ізраїльський перебував у Єгипті.<br><em>Ґілґал </em>Слово «Ґілґал» означає «відкотити» або «усунути». )]</p>
<p>10 Тим часом ізраїльтяни розбили табір у Гілґалі й святкували Пасху на чотирнадцятий день місяця, ввечері, у степах єрихонських.</p>
<p>11 А на другий день після Пасхи їли вони те, що давала ця земля: опрісноки та пражене зерно. * [( <em>опрісноки </em>Або «прісний хліб». Це також назва одного з чотирьох найголовніших юдейських свят. Відзначалося воно відразу після Пасхи, на 14-й день весняного місяця нісана (березень — квітень). Протягом семи днів можна було їсти лиш прісний хліб. Заборонялося в ці дні виконувати будь-яку роботу. )]</p>
<p>12 Того самого дня, як почали вони їсти плоди цієї землі, манна небесна зникла. І відтоді не мав народ Ізраїлю манни небесної. Того року харчувалися вони плодами Ханаанської землі.</p>
<p>13 А якось, коли Ісус був біля Єрихона, підвів він очі й побачив, що перед ним стоїть чоловік, а в руці у нього шабля наголо. Ісус підійшов до нього й запитав: «Ти з нами чи проти нас?»</p>
<p>14 Той відповів: «Ні. Бо прийшов я тепер як начальник над військом Господнім». Впав тоді Ісус долілиць на знак поклоніння йому і запитав: «Що наказує рабу Своєму мій Володар?»</p>
<p>15 Тоді вождь війська Господнього сказав Ісусу: «Зніми взуття з ніг своїх, бо місце, на якому стоїш ти, — святе». Так Ісус і зробив.</p>

<h4>Розділ 6</h4>
<p>1 Брама Єрихона була зачинена. Місто було замкнене перед ізраїльтянами. Ніхто не входив і не виходив.:</p>
<p>2 Господь сказав Ісусу: «Я віддаю тобі Єрихон і царя його, і мужніх воїнів його.</p>
<p>3 Ти маєш обійти місто ходом з усіма своїми воїнами раз на день. І робити так треба шість днів підряд.</p>
<p>4 Хай семеро священиків несуть сурми, зроблені з баранячих рогів, перед ковчегом Заповіту. На сьомий день ви пройдете ходом навколо міста сім разів, а священики тим часом мають сурмити в сурми.</p>
<p>5 Потім хай священики засурмлять у баранячі роги на одній ноті. І як почуєте ви звуки сурм, тоді хай люди голосно закричать, і стіни міста впадуть, і люди зможуть ввійти просто в місто».</p>
<p>6 Ісус, син Навина, скликав священиків і промовив до них: «Візьміть ковчег Заповіту й нехай семеро священиків несуть поперед священного ковчегу Заповіту Господнього сім сурм, зроблених із баранячих рогів».</p>
<p>7 А до люду мовив таке: «Рушайте й обійдіть навколо це місто, та нехай озброєні воїни ідуть попереду, перед Господнім ковчегом».</p>
<p>8 І як віддав Ісус наказ народу, сім священиків, що несли сурми, зроблені з баранячих рогів, рушили поперед Господнього ковчегу й засурмили в сурми. А слідом за ними понесли ковчег Заповіту.</p>
<p>9 Перед священиками йшли озброєні воїни, а священики сурмили в сурми. Варта йшла за ковчегом Господнім. І весь час сурмили сурми.</p>
<p>10 Ісус наказав народу: «Не кричіть і голосу вашого не повинно бути чутно, і слово нехай не злетить з уст ваших, аж до того дня, коли Я скажу вам: „Кричіть!” Отоді ви маєте закричати».</p>
<p>11 Отож Ісус звелів обнести навколо міста ковчег Заповіту Господнього один раз. А потім вони повернулися в табір, де й заночували.</p>
<p>12 Ісус підвівся рано-вранці, а священики взяли знову ковчег Заповіту Господнього.</p>
<p>13 Сім священиків, що несли сім сурм, зроблених із баранячих рогів, ішли поперед ковчегу Заповіту Господнього. І сурмили вони в сурми свої без упину. Озброєні воїни йшли поперед них, варта йшла за ковчегом Заповіту Господнього, а священики сурмили в сурми без упину.</p>
<p>14 І на другий день обійшли вони місто один раз, а потім повернулися у табір. І так робили шість днів.</p>
<p>15 На сьомий день вони підвелися на світанні й обійшли місто, точнісінько як раніше. Тільки цього дня обійшли вони місто сім разів.</p>
<p>16 На сьомий раз, коли священики засурмили в сурми свої, Ісус наказав людям: «Кричіть! Бо Господь віддав вам це місто.</p>
<p>17 Місто і все, що у ньому, повинно бути повністю знищено в жертву Господу. Тільки розпусниця Рааб і всі, хто в її оселі, мають лишитися в живих, бо вона сховала вивідників, яких ми посилали. * [( <em>в жертву Господу </em>Означає, що всі речі у місті були приховані в храмовій скарбниці або знищені, щоб люди не користувалися ними. )]</p>
<p>18 Та пильнуйте, щоб знищено було все, і щоб не трапилося такого, що почнете руйнувати, а тоді візьмете собі щось із того, що має бути знищене. Якщо ви зробите так, то накличете біду й руїну на ізраїльський табір.</p>
<p>19 А все срібло, золото та вироби з бронзи й заліза — святі для Господа. І мають вони ввійти в скарбницю Господню».</p>
<p>20 І люди закричали, а священики засурмили в сурми. І як тільки почулися звуки сурм і пролунав голосний крик народу, стіна впала. І люди ввійшли просто в місто і захопили його.</p>
<p>21 І знищили вони мечем усе: чоловіків і жінок, молодих і старих, рогату худобу, овець і ослів.</p>
<p>22 Двом чоловікам, що приходили розвідувати цю землю, Ісус сказав: «Ідіть до оселі розпусниці та виведіть жінку й усю її родину, як ви й обіцяли їй».</p>
<p>23 Отож два молодики-вивідники пішли й вивели Рааб, її батька та матір, братів та всю її родину і розмістили їх у безпечному місці біля ізраїльського табору.</p>
<p>24 Місто і все, що в ньому, вони спалили. Тільки срібло, золото та предмети, зроблені з бронзи й заліза, віддали вони до скарбниці дому Господнього.</p>
<p>25 І ще Ісус у живих залишив розпусницю Рааб і її родину. І досі її нащадки живуть серед ізраїльтян, бо сховала вона посланців Ісуса, яких він послав розвідати Єрихон.</p>
<p>26 І тоді Ісус виголосив закляття: «Той, хто спробує відновити місто Єрихон,<br>буде проклятий перед Господом.<br>Якщо хто закладе фундамент міста,<br>то втратить свого старшого сина,<br>а хто спорудить браму,<br>той втратить молодшого сина».<br> * [( <em>Якщо… сина </em><a href='/ukr_umts/11/16/34'>1 Цар. 16:34</a>. )]</p>
<p>27 Оскільки Господь був з Ісусом, то слава про нього поширилася по всій землі.</p>

<h4>Розділ 7</h4>
<p>1 Але ізраїльтяни порушили наказ і взяли собі дещо з того, що мало бути знищено. То був Ахан, син Кармія, онук Зимрі, нащадок Зери, з коліна Юдиного. Він узяв собі дещо з того, що мало бути знищено. Отож Господь і розгнівався на ізраїльтян.</p>
<p>2 Ісус послав людей з Єрихона до Аї, що поблизу Бет-Авена, на схід від Бетела. Він наказав їм: «Ідіть і розвідайте, що то за земля». І люди пішли на розвідку до Аї. * [( <em>Аї </em>Або «Гай», що означає «руїна». )]</p>
<p>3 Потім повернулися вони до Ісуса й кажуть: «Не варто всьому народу йти туди. Достатньо буде двох-трьох тисяч, щоб піти й ударити по Аї. Військо там нечисленне, тож не утруднюй всіх іти туди».</p>
<p>4 Близько трьох тисяч воїнів пішли туди, але айці змусили їх відступити.</p>
<p>5 Тридцять шість з них було вбито. І гнали вони ізраїльтян від брами міста й аж до каменоломень і громили вздовж по схилу. Мужність залишила людей, серця їхні охопив жах.</p>
<p>6 І розірвав тоді Ісус на собі одяг, і впав долілиць перед ковчегом Заповіту Господнього, і пролежав так до вечора разом зі старійшинами Ізраїлю. І посипали вони голову попелом в ознаку глибокого суму.</p>
<p>7 Ісус сказав: «О, Господи мій, Володарю! Навіщо ти взагалі переправив цей народ через Йордан? Чи для того, щоб віддати на поталу аморійцям? Краще б ми залишилися на тому боці Йордану!</p>
<p>8 О Господи мій, що маю я казати після того, як ізраїльтяни зазнали поразки?</p>
<p>9 Ханаанці й усі мешканці землі цієї, почувши про це, оточать і повбивають усіх нас. Тоді що зробиш Ти, аби захистити велике Своє ім’я?»</p>
<p>10 І сказав Господь на це Ісусу: «Підведися! Навіщо ти впав долілиць?</p>
<p>11 Ізраїльтяни вчинили гріх, вони порушили Угоду, не виконали того, що я звелів їм. Вони взяли з собою те, що я наказав знищити. Вони вкрали, збрехали і привласнили собі.</p>
<p>12 Отож не могли ізраїльтяни протистояти ворогам своїм, бо прокляті вони на знищення. І більше не буду Я з вами, якщо не знищите ви все те, що Я наказав знищити.</p>
<p>13 Іди і освяти свій народ і скажи їм: „Очистьтесь назавтра, бо так каже Господь, Бог Ізраїлю: „Ізраїльтяни, у когось із вас є те, що Я наказав знищити. І не зможете ви протистояти ворогам своїм, доки не позбудетеся того, що Я наказав знищити”.</p>
<p>14 Отож завтра вранці підходитимете ви коліно за коліном. А те коліно, на яке вкаже Господь, буде підходити рід за родом. Той рід на який вкаже Господь, буде підходити дім за домом. Той дім, на який вкаже Господь, буде виходити людина за людиною.</p>
<p>15 І той, хто взяв заборонене, у вогні спалений буде, з усім його майном. Бо порушив він Угоду з Господом і вчинив ганебне в Ізраїлі”».</p>
<p>16 Отож устав Ісус рано-вранці й вивів усі коліна Ізраїлю. І на Юдине коліно було вказано.</p>
<p>17 Тоді він вивів рід за родом роди Юдині, і на рід Зери було вказано. І на дім Зимрі було вказано.</p>
<p>18 Тоді Ісус почав виводити кожну людину з цього дому. І Ахан, син Кармія, онук Зимрі і нащадок Зери, з Юдиного коліна був виявлений.</p>
<p>19 Тоді звернувся Ісус до Ахана: «Сину мій, воздай славу Господу Богу Ізраїлю і зізнайся Йому. Розкажи мені, що ти вчинив. Нічого не приховуй».</p>
<p>20 І Ахан відповів Ісусу: «Правда твоя. Я той, хто вчинив гріх проти Господа, Бога Ізраїлю, а зробив я таке.</p>
<p>21 Серед речей, що ми захопили, побачив я гарне вбрання вавилонське і двісті шекелів срібла і кавалок золота вагою в п’ятдесят шекелів. Спокусився я ними і взяв їх собі. Усе те закопано в землі під моїм наметом, а срібло — насподі». * [( <em>двісті шекелів </em>Приблизно 2,3 кг.<br><em>п’ятдесят шекелів </em>Приблизно 600 гр. )]</p>
<p>22 Тоді Ісус послав людей до намету. Там усе й було знайдено, заховане під наметом, і срібло — насподі.</p>
<p>23 Вони взяли все те добро з намету і принесли Ісусу та всім ізраїльтянам і розклали перед Господом.</p>
<p>24 Тоді Ісус і усі люди Ізраїлю взяли Ахана, сина Зери, і срібло, і одяг, і зливок золота, і синів його, і дочок, і рогату худобу, і віслюка, й овець, і намет, і все, що йому належало, і повели його в долину Ахор. * [( <em>Ахор </em>Дослівно слово «Ахор» перекладається як «турбота», «клопіт» або «тривога». )]</p>
<p>25 Ісус сказав: «Навіщо накликав ти лихо на нас? Тепер же Господь насилає лихо на тебе». І почали люди Ізраїлю закидати його камінням, аж до самої смерті. Вони спалили у вогні всю його родину і все їхнє добро, і закидали їх камінням.</p>
<p>26 Тоді ізраїльтяни накидали купу каміння на тіло Ахава, яка є й досі. Тоді тільки і вщух Господній гнів. Ось чому донині те місце зветься долиною Ахора.</p>

<h4>Розділ 8</h4>
<p>1 Тоді Господь сказав Ісусу: «Не бійся і не втрачай мужності. Бери всіх людей своїх і йди тепер на Аї. Дивися, я віддаю тобі царя айського, його народ, його місто, його землю. * [( <em>Аї </em>Або «Гай», що означає «руїна». )]</p>
<p>2 Ти зробиш із містом Аї та його царем те ж саме, що зробив ти з Єрихоном і його царем. Але цього разу ви можете лишити добро і худобу собі. А зараз накажи своїм воїнам сховатися у засідці позаду міста, щоб напад був несподіваний».</p>
<p>3 Отож Ісус з усім військом піднявся, щоб іти на Аї. Ісус відібрав тридцять тисяч кращих воїнів і вислав їх уночі.</p>
<p>4 Він наказав їм: «Слухайте уважно! Ви мусите влаштувати засідку за містом. Не відходьте далеко від міста і будьте напоготові.</p>
<p>5 Я поведу людей на місто. Коли ж ворог вийде проти нас, ми вдамо, що тікаємо, як це було того разу.</p>
<p>6 Тоді вони поженуться за нами, бо подумають: „Вони тікають від нас, як і минулого разу”. Ми відтягнемо їх від міста.</p>
<p>7 Тоді вийдете ви з засідки і візьмете місто. Господь Бог ваш віддає його вам.</p>
<p>8 А як захопите ви це місто, то віддайте його вогню. Робіть так, як наказав Господь. Тож дивіться! Усі накази ви одержали».</p>
<p>9 Ісус відіслав їх. Вони пішли і влаштували засідку між Бетелом та Аї, на захід від Аї. А Ісус провів цю ніч поміж своїх людей.</p>
<p>10 Наступного ранку встав рано і скликав воїнів. Потім він і старійшини Ізраїлю повели народ на Аї.</p>
<p>11 Усі воїни, які були з ним, підійшли до міста. Піднявшись до міста, вони стали табором з північної сторони Аї. Між ними і містом була долина.</p>
<p>12 Ісус відібрав п’ять тисяч воїнів і наказав їм влаштувати засідку між Бетелом та Аї з західної сторони міста.</p>
<p>13 Основні сили розташувалися на північ від міста, а решта була в засідці на захід від міста. Тієї ночі Ісус зійшов у долину.</p>
<p>14 Коли цар Аї побачив це, то він і всі воїни його, і все чоловіче населення міста рано-вранці швидко зібрались у належному місці перед Йорданською долиною, щоб виступити проти ізраїльтян. Про засідку за містом цар не знав.</p>
<p>15 Тоді Ісус і воїни його вдали, ніби вороги їх перемагають, і побігли в напрямку пустелі.</p>
<p>16 Тож усі жителі Аї були скликані переслідувати ізраїльтян, і кинулися вони за Ісусом навздогін. Тож вони вийшли з міста.</p>
<p>17 Увесь люд Аї і Бетела покинув міста й переслідував ізраїльтян. Побігли навздогін, а браму міста залишили відчиненою.</p>
<p>18 Тоді Господь сказав Ісусу: «Спрямуйте мечі на місто Аї, бо віддам Я це місто під владу твою». І направив Ісус свій гострий меч на місто.</p>
<p>19 Як тільки Ісус простяг руку вперед, ті, хто сиділи в засідці, вибігли, ввійшли в місто, захопили його і швидко підпалили.</p>
<p>20 Мешканці Аї озирнулись і побачили дим, що здіймався в небо від пожежі в їхньому місті. Їм нікуди було тікати, бо ізраїльтяни, які до того тікали в пустелю, тепер повернули назад і напали на переслідувачів.</p>
<p>21 Як побачили Ісус та ізраїльтяни, що їхні воїни з засідки захопили місто й дим піднявся над ним, повернули назад і напали на народ Аї.</p>
<p>22 І ті, що раніше були в засідці, вийшли з міста й пішли в наступ проти людей Аї. І ті опинилися в оточенні ізраїльтян. Ізраїльтяни били їх, доки перебили всіх. Нікому не вдалося врятуватися або втекти.</p>
<p>23 А царя айського ізраїльтяни схопили живого і привели до Ісуса.</p>
<p>24 Коли ізраїльтяни повбивали усіх жителів Аї на відкритому просторі пустелі, де була погоня, і коли всі до останнього впали від меча, військо Ізраїлю повернулося в Аї. Вони подобивали тих, хто ще там залишався.</p>
<p>25 Всього було вбито того дня дванадцять тисяч чоловіків та жінок — усіх мешканців Аї.</p>
<p>26 Ісус же тримав простягнуту правицю зі списом, доки всіх мешканців Аї не було знищено.</p>
<p>27 А худобу й добро цього міста вони взяли собі, як і сказав Господь Ісусу.</p>
<p>28 Отож спалив Ісус місто Аї і перетворив його на руїну. Таким воно є і посьогодні.</p>
<p>29 А царя айського він повісив на дереві. І висів той аж до вечора. Із заходом сонця Ісус наказав зняти мертве тіло з дерева й кинути біля міської брами. І народ закидав його купою каміння, що є там і донині.</p>
<p>30 Потім Ісус спорудив вівтар Господу Богу Ізраїлю на горі Евал.</p>
<p>31 Він зробив це так, як наказував Мойсей, слуга Божий, як сказано в книзі законів Мойсея: «Жертовник з нетесаного каменя, без застосування залізного знаряддя на ньому». І на ньому принесли вони жертви всеспалення Господу, а також мирні жертви.</p>
<p>32 І там у присутності всіх ізраїльтян Ісус записав на камені закони Мойсеєві.</p>
<p>33 Всі ізраїльтяни й чужинці разом із старійшинами, воєначальниками й суддями стояли з обох боків ковчегу Заповіту перед священиками-левитами, які несли ковчег Заповіту Господнього. Половина люду стояла перед горою Геризим, а інша половина перед горою Евал. Раніше так наказав Мойсей, слуга Божий, благословляти людей Ізраїлю.</p>
<p>34 Після того Ісус зачитав слова Закону, благословення й прокляття, саме так, як записані вони у книзі Закону.</p>
<p>35 Жодного слова із Заповітів Мойсея не випустив Ісус, читаючи перед зібранням ізраїльтян, перед жінками й дітьми й перед чужинцями, що були між них.</p>

<h4>Розділ 9</h4>
<p>1 Усі царі, що жили на захід від ріки Йордан у горах і на західних схилах та вздовж узбережжя Середземного моря аж до Ливану, почули про те.</p>
<p>2 І вирішили вони об’єднатися й виступити разом проти Ісуса та ізраїльтян. То були царі хиттитів, аморійців, ханаанців, перизійців, хивійців, та євуситів.</p>
<p>3 А мешканці Ґівеона, почувши про те, що зробив Ісус із Єрихоном та Аї, вдалися до хитрощів.</p>
<p>4 Вони пішли й наготували припасів, обвішали своїх ослів старими драними мішками та подертими латаними бурдюками з вином.</p>
<p>5 Самі вдягли зношене, у заплатах взуття і стару одежину. А припаси хліба були сухі та пліснявілі.</p>
<p>6 Вони прийшли до Ісуса в табір біля Ґілґала. І сказали йому та ізраїльтянам: «Ми прийшли з далекої країни і хочем укласти з вами Угоду».</p>
<p>7 Але ізраїльтяни сказали хивійцям: «Можливо, ви живете поруч із нами, то як же нам укладати з вами Угоду?»</p>
<p>8 Тоді хивійці звернулися до Ісуса зі словами: «Ми раби твої». Ісус спитав їх: «Хто ви і звідки ви прийшли?»</p>
<p>9 На те вони відповіли: «Раби твої прийшли з далекої країни, щоби вшанувати Господа Бога Твого». Бо почули ми про Нього, і про все, що зробив Він у Єгипті.</p>
<p>10 Ми почули й про те, що зробив Він із двома аморійськими царями, що жили на Схід від ріки Йордан: з Сихоном, царем хешбонським, і з Оґом, царем башанським, що жив в Аштароті.</p>
<p>11 Тож старійшини і всі мешканці нашої землі наказали нам: «Візьміть запаси харчів і підіть зустріньтеся з ними. Скажіть їм: „Ми раби ваші, хочемо укласти тепер з вами Угоду”.</p>
<p>12 Ось хліб наш! Він був ще теплий у той день, як залишали ми свої домівки, щоб зустрітися з вами. А тепер, подивіться, він став сухий і пліснявий.</p>
<p>13 А це наші бурдюки, які ми наповнили молодим вином, а тепер вони геть драні. А це вбрання і взуття зносилося від довгої дороги».</p>
<p>14 І воїни взяли трохи їхніх харчів, а в Господа поради не спитались.</p>
<p>15 Й Ісус погодився на мир з ними. Він уклав з ними Угоду про те, що залишить їм життя. А вожді народу ізраїльського поклялися й присягнули їм.</p>
<p>16 А три дні по тому ізраїльтяни довідалися, що ґівеонці — їхні сусіди, що вони селяться просто серед ізраїльської землі.</p>
<p>17 Тож ізраїльтяни рушили в путь і прийшли на третій день до їхніх міст. А ті міста були Ґівеон, Кефіра, Беерот і Киріат-Єарим.</p>
<p>18 Але ізраїльтяни не напали на них, бо ж вожді колін поклялися їм іменем Господа Бога Ізраїлю. А весь люд почав ремствувати проти вождів своїх.</p>
<p>19 Та всі вожді сказали народу: «Ми поклялися їм іменем Господа, Бога Ізраїлю. Тож ми не можемо заподіяти їм зло.</p>
<p>20 А ось що ми їм зробимо. Ми залишимо їм життя, щоб не впав на нас гнів Господній за те, що зламали клятву свою».</p>
<p>21 Вожді сказали людям: «Хай живуть!» То ґівеонці стали дроворубами та водоносами для всієї ізраїльської спільноти, як і наказали їм вожді.</p>
<p>22 Ісус скликав Ґівеонців і запитав їх: «Навіщо ви обдурили нас, сказавши: „Ми з дуже далеких від вас країв”, — якщо насправді ви мешкаєте серед нас?</p>
<p>23 А тепер, нехай паде прокляття на вас! І будуть гідні з вас тільки раби, що дрова рубатимуть і воду носитимуть для дому Господа мого». * [( <em>дім Господа </em>Можливо, мається на увазі «родина Господня», тобто «Ізраїль», «святий намет» або «храм». )]</p>
<p>24 Вони відповіли Ісусу: «Нам було сказано, що Господь, Бог твій, наказав Мойсею, рабу Своєму, віддати тобі всі землі й знищити до твого приходу всіх людей, що живуть у тім краї. Тож бо перелякалися ми за життя своє і так і вчинили.</p>
<p>25 Тепер же ми у владі Твоїй. Тож роби те, що ти вважаєш правильним і справедливим».</p>
<p>26 Тож Ісус врятував едеонців, зробивши з них рабів, та ізраїльтяни їх не повбивали.</p>
<p>27 І відтоді зробив їх Ісус дроворубами й водоносами, що працювали на ізраїльтян і обслуговували вівтар Божий у призначеному Господом місці. Отож рабами вони є й понині.</p>

<h4>Розділ 10</h4>
<p>1 Почув Адоніцедек, цар єрусалимський, що Ісус захопив Аї, що він ущент зруйнував його, а також про те, що зробив він з Єрихоном та його царем, а ще й про те, що люди Ґівеона (а жили вони поруч) уклали мир з Ізраїлем.</p>
<p>2 І сам він, і люди його жахнулися. Бо ж Ґівеон був великим містом, подібним царським містам, і був він навіть більше за Аї, і всі чоловіки в ньому були добрими воїнами.</p>
<p>3 Отож Адоніцедек, цар єрусалимський, направив послання Гогаму, цареві хевронському, Піраму, цареві ярмутському, Яфії, цареві лахиському, Девіру, цареві еґлонському:</p>
<p>4 «Прийдіть і допоможіть мені напасти на Ґівеон, бо уклали ґівеонці мир з Ісусом та ізраїльтянами».</p>
<p>5 Тоді п’ять аморійських царів: єрусалимський, хевронський, ярмутський, лахиський та еґлонський зібрали свої війська, щоб виступити разом. Вони обклали Ґівеон і пішли на нього війною.</p>
<p>6 Тоді мешканці Гівеона відрядили посланців до Ісуса в табір у Ґілґал з такими словами: «Не полиш нас, рабів своїх. Приходь швидко і врятуй нас, допоможи нам, бо царі аморійські, які живуть у гірській місцевості, зібралися й разом виступили проти нас».</p>
<p>7 Тож Ісус виступив із Ґілґала з усією армією, з кращими воїнами.</p>
<p>8 Господь сказав Ісусу: «Не бійся їх, Я віддам їх у Твої руки. Ти переможеш. Жоден перед тобою не встоїть».</p>
<p>9 Всю ніч ішов Ісус із Ґілґала й напав на ворогів зненацька.</p>
<p>10 Господь посіяв між них страшну паніку. Ізраїльтяни одержали велику перемогу під Ґівеоном. І погнали їх ізраїльтяни дорогою, що веде в гори, аж ген до Бет-Горона і били їх протягом усієї гонитви до Азеки і Маккеди.</p>
<p>11 А як втікали вони від ізраїльтян по дорозі з Бет-Горона до Азеки, Господь наслав на них кам’яний град з небес. І всіх повбивало. Більше людей загинуло від того граду, ніж від мечів ізраїльських.</p>
<p>12 І тоді звернувся Ісус до Господа і було це того дня, коли Господь віддав аморійців ізраїльтянам. І сказав він перед усім людом Ізраїля: «О сонце, зупинись над Ґівеоном.<br>І Місяцю, стій над долиною Айжалонською».<br></p>
<p>13 І Сонце стало, і Місяць зупинився, і були нерухомі, аж поки сини Ізраїля не перемогли ворогів своїх. Хіба не так записано в книзі Яшар? Сонце зупинилося посеред неба і нерухомо стояло цілий день. * [( <em>книга Яшар </em>Або «книга Праведного» — стародавня і, на жаль, втрачена книга пісень про «війни Господні». )]</p>
<p>14 Ніколи такого не траплялося ні до, ні після, щоб Господь послухався людину. Бо то Господь воював за Ізраїль.</p>
<p>15 Потім Ісус повернувся до свого табору в Ґілґалі з усіма ізраїльтянами.</p>
<p>16 П’ятеро ж тих царів утекли й переховувалися в печері Маккеда.</p>
<p>17 Ісусу доповіли: «Ми знайшли п’ятьох царів, що переховуються в печері Маккеда».</p>
<p>18 Ісус сказав так: «Треба завалити великим камінням вхід до печери й поставити вартових.</p>
<p>19 Самі ж там не лишайтеся. Переслідуйте ворогів своїх, нападайте на них ззаду. Не дайте їм увійти в їхні міста, бо Господь наш перемогу над ними нам віддав».</p>
<p>20 Ісус та ізраїльтяни безжалісно розгромили ворога, розбили його вщент, хоча декому вдалося втекти й проникнути в свої укріплені міста.</p>
<p>21 І коли люди Ізраїля повернулися благополучно до Ісуса в табір у Маккеді, ніхто й кривого слова не смів сказати проти ізраїльтян.</p>
<p>22 Тоді Ісус наказав: «Відкрийте вхід до печери й приведіть Мені з тієї печери п’ятьох царів».</p>
<p>23 Так вони й зробили. І привели до Нього з тієї печери п’ятьох царів: єрусалимського, хевронського, ярмутського, лахиського та еґлонського.</p>
<p>24 Коли тих царів привели до Ісуса, то скликав Він усіх ізраїльтян і наказав своїм воєначальникам: «Підійдіть ближче й поставте ноги їм на шиї». То вони попідходили й поставили ноги на шиї царів.</p>
<p>25 А Ісус сказав їм: «Не бійтеся й не лякайтеся. Будьте мужні й відважні, бо так Господь робитиме з усіма вашими ворогами, з якими ви будете битися».</p>
<p>26 Після слів цих Ісус вбив царів і повісив їх на п’яти деревах, де вони висіли аж до вечора.</p>
<p>27 А як зайшло сонце, Ісус наказав зняти їх з дерев і кинути в ту саму печеру, де вони переховувалися. Потім вхід до печери закидали великим камінням, яке там лежить і досі.</p>
<p>28 Того дня Ісус захопив Маккеду. Він повбивав увесь народ і їхнього царя. Він ущент розбив їх і знищив усе живе. Жодної живої душі не лишилося у місті. З царем Маккеди він вчинив так само, як і з царем Єрихона.</p>
<p>29 Ісус з усім ізраїльським людом пішов з Маккеди до Ливни й напав на це місто.</p>
<p>30 Господь віддав Ізраїлю це місто та його царя. Ізраїльтяни повбивали всіх, жодного в живих не лишивши, а з царем вчинили так само, як і з царем Єрихона.</p>
<p>31 Потім Ісус з усіма ізраїльтянами попрямував з Ливни до Лахиша. І став табором біля нього, а потім атакував.</p>
<p>32 Віддав Господь Ізраїлю перемогу над Лахишом, тож наступного дня захопили вони його. Як і в Ливні, вони повбивали усіх.</p>
<p>33 Тоді на допомогу Лахишу виступив цар Хорам ґезерський, але Ісус розгромив його та його військо, нікого в живих не залишив.</p>
<p>34 Потім Ісус з усім народом ізраїльським попрямував з Лахиша до Еґлона, обложив і атакував його.</p>
<p>35 Того ж дня вони його й захопили, вбили всіх людей і знищили все живе, як і в Лахиші.</p>
<p>36 Тоді Ісус з ізраїльтянами пішов з Еґлона до Хеврона і розпочав проти цього міста битву</p>
<p>37 і захопив його. Вони вбили царя і всіх людей цього міста й навколишніх поселень, не лишивши жодної живої душі, точнісінько як в Еґлоні. Він ущент зруйнував місто, не лишивши нічого живого.</p>
<p>38 Потім Ісус та ізраїльтяни повернулися до Девіра й, напавши на місто, </p>
<p>39 захопили його разом з його царем, захопили навколишні поселення. І все живе було вбито і геть знищено, живим ніхто не лишився. Ісус зробив із Девіром та його царем те саме, що вчинив у Хевроні, і так як вчинив він з Ливною та її царем.</p>
<p>40 Ісус переміг увесь край: гори, Неґев, західні підгір’я, схили та всіх тамтешніх царів. Жодного живого не залишилося. Він геть знищив усе живе, як Господь Бог Ізраїлю й наказував. * [( <em>Неґев </em>Пустеля на південь від Юдеї. )]</p>
<p>41 Отож Ісус розгромив усіх від Кадеш-Барнеа аж до Ґази, по всій землі Ґошена аж до Ґівеона. * [( <em>Ґошен </em>Місто у північно-східній частині Єгипту. )]</p>
<p>42 Ісус захопив усіх тих царів і землі їхні одним походом, бо Господь Бог Ізраїлю воював на боці Ізраїлю.</p>
<p>43 Потім Ісус і всі ізраїльтяни повернулися у табір під Ґілґалом.</p>

<h4>Розділ 11</h4>
<p>1 Як почув про це Явін, цар хазорський, то послав він до Йовава, царя мадонського, до царя шимронського, до царя ахшафського </p>
<p>2 і до всіх царів, що жили на півночі в горах та в пустелі, на південь від озера Кіннерет, і в західному підгір’ї, і в Нафот-Дорі на заході, * [( <em>Кіннерет </em>Стародавня назва «Ґалилейського озера». )]</p>
<p>3 до ханаанців на сході й на заході до амореїв, хиттитів, перизійців, до євуситів у гори, і до хивійців, що жили під горою Хермон у землі Міцпа.</p>
<p>4 Вирушили вони величезним військом, зібрали всі свої сили. Були їх воїни численні, як пісок на морському березі. Мали вони багато коней та колісниць.</p>
<p>5 Усі ті царі зустрілися в призначеному місці й розбили спільний табір при озері Мером, щоб разом виступити проти Ізраїлю.</p>
<p>6 Господь сказав Ісусу: «Не бійся їх, бо завтра по цій порі я віддам їх у руки ізраїльтян і всіх їх буде вбито. А ви мусте перерізати жили їхнім коням і спалити їхні колісниці».</p>
<p>7 Отож Ісус зі своїм військом виступив і напав на них зненацька при водах Мерома.</p>
<p>8 І віддав Господь їх у руки ізраїльтян. Ті атакували їх і погнали аж до Великого Сидона і Місрефот-Маїму, а на схід аж до долини Міцпа. І били вони їх, аж поки не знищили. * [( <em>до Великого Сидона </em>Найбільше, найбагатше й найзнаменитіше финикійське місто. )]</p>
<p>9 Ісус усе зробив так, як наказав Господь. Він поперерізав жили їхнім коням і поспалював їхні колісниці.</p>
<p>10 Тим часом Ісус повернувся й захопив Хазора. І зарубав Ісус їхнього царя мечем. Хазор стояв на чолі об’єднаних царів, що виступили проти Ізраїлю.</p>
<p>11 Від меча ізраїльтян загинуло все живе. Жодної душі не лишилося. А місто Ісус спалив.</p>
<p>12 Ісус захопив усі міста царські та їхніх царів. І всі вони загинули від меча Його, як і наказав був Мойсей слуга Господній.</p>
<p>13 Але ізраїльтяни не спалили ті міста, що стояли на узвишшях, крім Хазора, яке спалив сам Ісус.</p>
<p>14 Усе добро, що було в тих містах, і худобу ізраїльтяни взяли собі. А людей усіх понищили до одного. Жодної живої душі не лишилося.</p>
<p>15 Ісус усе зробив саме так, як Господь звелів слузі своєму Мойсею, а Мойсей наказав Ісусу. Отож Ісус виконав усе точнісінько так, як Господь наказав Мойсею.</p>
<p>16 Ісус захопив усі верховинні землі, увесь Неґев, і землі Ґошена, західне підгір’я, Арав (Йорданську долину), Ізраїльську гору з її підніжжям, 
<p>17 від гори Халак, що сягає Сеїру, і аж до Ваал-Ґаду в Ливанській долині під горою Хермон. І схопив Ісус усіх їхніх царів і стратив усіх. * [( <em>Халак </em>Або «Лиса» — безліса гора на південь від Мертвого моря. )]</p>
<p>18 Довго Ісус воював з усіма тими царями.</p>
<p>19 Жодне місто не піддалося миром ізраїльтянам, окрім хивійців, що мешкали в Ґівеоні. Ізраїльтяни усіх захоплювали війною.</p>
<p>20 Бо то Сам Господь укріпив їхні серця й надав рішучості на війну проти Ізраїлю. Тож були вони винищені ізраїльтянами до ноги, як Господь наказав Мойсею.</p>
<p>21 На той час Ісус пішов і знищив анакійців, що мешкали у горах, в Хевроні, Девірі й Анаві, в усіх горах юдейських і в усіх горах ізраїльських. Ісус вигубив їх до ноги з усіма їхніми містами.</p>
<p>22 Жодного анакійця не лишилося на ізраїльській землі. Дехто лишився ще в Ґазі, Ґаті та Ашдоді.</p>
<p>23 Отож Ісус захопив усі землі, як Господь наказав Мойсею. І роздав Ісус землі у власність ізраїльтянам, відповідно до колін. І запанував мир тоді у всьому краї.</p>

<h4>Розділ 12</h4>
<p>1 Ось царі, яких ізраїльтяни розбили і чиї землі вони підкорили. Вони посіли землі по той бік ріки Йордан на схід, від ріки Арнон до гори Хермон і всю східну частину Араву (Йорданської долини).</p>
<p>2 Сихон аморійський царював у Хешбоні. Він правив землями від Ароера, що на березі ріки Арнон, і аж до середини долини і також половиною Гілеаду, аж до ріки Яввок, що на кордоні з аммонійцями.</p>
<p>3 Він також панував над східною частиною Йорданської долини від Ґалилейського озера до Мертвого (Солоного) моря, до Бет-Єшимоту, і на південь до підгір’їв Пізґи.</p>
<p>4 І край царя Оґа башанського, останнього з рефаїв, який панував в Аштароті та Едреї.</p>
<p>5 Він правив над горою Хермон, Салхою і над усім Башаном аж до кордону ґешуритського і маакейського, над половиною Ґілеаду аж до межі з землями Сихона, царя хешбонського.</p>
<p>6 Мойсей, слуга Господній, та ізраїльтяни розгромили, та віддали землі ті у володіння колінам Рувима і Ґада та половині коліна Манассії.</p>
<p>7 Ісус та ізраїльтяни також розбили царів на захід від ріки Йордан, від Ваал-Ґада у Ливанській долині до гори Халак, що простирається до Сеїру. І віддав Ісус ці землі у власність ізраїльтянам відповідно до поділу на коліна.</p>
<p>8 Йдеться про гори, західне передгір’я, долину Арав, пустелю Неґев, землі хиттитів, аморійців, ханаанців, перизійців, хивійців та євуситів:</p>
<p>9 Цар Єрихона, цар Аї, коло Бетела,</p>
<p>10 Цар Єрусалима, цар Хеврона,</p>
<p>11 Цар Ярмута, цар Лахиша,</p>
<p>12 Цар Еґлона, цар Ґезера,</p>
<p>13 Цар Девіра, цар Ґедера,</p>
<p>14 Цар Хорми, цар Арада,</p>
<p>15 Цар Ливни, цар Адуллама,</p>
<p>16 Цар Маккеди, цар Бетела,</p>
<p>17 Цар Таппуа, цар Хефера,</p>
<p>18 Цар Афека, цар Шарона,</p>
<p>19 Цар Мадона, цар Хазора,</p>
<p>20 Цар Шимрон-Мерона, цар Ахшафа,</p>
<p>21 Цар Таанаха, цар Меґіддо,</p>
<p>22 Цар Кедеша, цар Йокнеама кармельського,</p>
<p>23 Цар Дора при Нафат-Дорі, цар Ґоїм ґілґальський,</p>
<p>24 Цар Тирци. Усіх царів було тридцять один.</p>

<h4>Розділ 13</h4>
<p>1 Коли Ісус постарів, Господь сказав йому: «Ти вже в дуже похилому віці, а чимало земель іще не завойовано.</p>
<p>2 Ще лишились такі землі: весь край филистимлян, уся Ґешуритська земля, </p>
<p>3 від річки Шихор, що на сході Єгипту, до кордону з Екроном на півночі. А ще землі п’яти правителів филистимських у Ґазі, Ашдоді, Ашкелоні, Ґаті та Екроні, а також землі Аввіма на півдні. </p>
<p>4 Також слід завоювати всі землі Ханаанські та Меару, що належить сидонянам, аж до Афеку, до самого кордону з аморійцями.</p>
<p>5 І ще землі ґеваліїв, і весь Ливан на схід від Ваал-Ґазу, що біля підніжжя гори Хермон, аж до фортеці Лебо-Гамат.</p>
<p>6 Усіх мешканців Сидона, що живуть у горах від Ливану до Місрефот-Маїму, Я сам змушу залишити землі перед синами Ізраїлю. Тільки розподіли землю у спадок, як Я наказував тобі.</p>
<p>7 Отож поділи цю землю і віддай у володіння дев’яти колінам і половині коліна Манассіїного».</p>
<p>8 Отож половина коліна Манассіїного, Рувимові й Ґадові успадкували землю, що її Мойсей, слуга Господній, дав їм на східному боці ріки Йордан.</p>
<p>9 То були землі від Ароера, що тягнеться вздовж ріки Арнон, і міста посеред долини, і все плато Медева аж до Дівона.</p>
<p>10 То були також усі міста, де правив цар аморійський Сихон. А царював він у Хешбоні аж до кордону з аммонійцями.</p>
<p>11 То були й землі в Ґілеаді, в краях ґешуритському та маакейському, гора Хермон увесь Башан і Салха.</p>
<p>12 Туди входило і все царство Оґа в Башані, який правив в Аштароті та Едреї і був одним з останніх рефаїв. Мойсей підкорив цей народ і забрав їхні землі.</p>
<p>13 Але ізраїльтяни не прогнали ґешурійців і маакатійців. Вони і понині живуть поміж ізраїльтян.</p>
<p>14 А коліну Левія Мойсей не дав землі. Але, як обіцяв, віддав їм усі офіри, що їх приносили Господу Богу Ізраїлю на вогні.</p>
<p>15 Мойсей наділяв землею коліно Рувимове, родину за родиною.</p>
<p>16 Їм дісталася земля, що простяглася від Ароера вздовж ріки Арнон, місто посеред долини, і вся рівнина при Медеві.</p>
<p>17 Сюди ж належав і Хешбон і всі невеличкі міста на рівнині: Дівон, Бамот-Ваал, Бет-Ваал-Меон, 
<p>18 Ягаз, Кедемот, Мефаат, 
<p>19 Киріатаїм, Сівма, Церет Шахар, що на узвишші долини.</p>
<p>20 Рувимові відійшли Бет-Пеор, що на схилах Пізґи, і Бет-Єшимот.</p>
<p>21 То були всі міста на рівнині і все царство Сихона, царя аморійського, який правив у Хешбоні. Мойсей розгромив його, як і мидіанських правителів: Евія, Рекема, Зура, Гура та Реву — князів Сихона, які жили на цій землі.</p>
<p>22 Ізраїльтяни разом із іншими вбили й провидця Валаама, сина Беора.</p>
<p>23 Отже, кордонами рувимців були береги ріки Йордан. Ці землі були віддані Рувимовим родинам разом із усіма містами й угіддями.</p>
<p>24 Також кожному роду коліна Ґадового було надано землю.</p>
<p>25 Їм дісталася земля Язера, усі міста Ґілеада й половина земель аммонійців, аж до Ароера, що на схід від Равви, <p>26 й від Хешбона до Рамат-Міцпи та Бетоніма, і від Маганаїма до землі Девіра.</p>
<p>27 І ще в долині Бет-Арам, Бет-Німра, Суккот і Цафон, решта царства Сихона, царя Хешбона, на східному боці ріки Йордан та її береги, аж до берегів Ґалилейського озера.</p>
<p>28 Така спадщина була віддана родинам Ґада з усіма містами та угіддями.</p>
<p>29 Мойсей наділив землею і половину коліна Манассієвого, згідно його родам.</p>
<p>30 Їм належали землі від Маганаїма, через увесь Башан, усе царство Оґа, царя башанського та всі поселення Яїра у Башані, всього шістдесят міст.</p>
<p>31 Їм відійшла й половина Ґілеада, Аштарот і Едреї, міста царства Оґа в Башані. Усі ці землі були віддані нащадкам Макіра, сина Манассії, половині синів макірієвих за їхніми родами.</p>
<p>32 Оце ті землі, що їх роздав Мойсей у спадщину на рівнинах Моаву, по той бік Йордану, на схід від Єрихона.</p>
<p>33 Та не наділив Мойсей спадщиною коліно Левія. Сам Господь Бог Ізраїля став їх спадщиною, як він і обіцяв їм.</p>

<h4>Розділ 14</h4>
<p>1 Ось землі, одержані ізраїльтянами у спадщину на землі Ханаану, які священик Елеазар і Ісус, син Навина, та старійшини родів Ізраїлю розподілили між ними.</p>
<p>2 Розподіл відбувався за жеребом між дев’ятьма колінами та половиною коліна Манассієвого, як і повелів був Господь через Мойсея.</p>
<p>3 Оскільки Мойсей по той бік Йордану віддав землі у спадщину двом колінам: Рувимову та Ґадову і півколіну Манассієвому — а левитам не дав ніякого наділу.</p>
<p>4 Від Йосипа пішло два коліна: Манассієве та Ефраїмове — а левити не одержали у спадщину ніякої землі, крім міст, де вони могли жити, та прилеглих пасовиськ для їхніх стад і отар.</p>
<p>5 Ізраїльтяни зробили саме так, як звелів Господь Мойсею. Вони розподілили землі.</p>
<p>6 Якось до Ісуса у Ґілґал прийшли люди з коліна Юдиного, і Калев, син кенизіта Єфунне, сказав йому: «Ти знаєш, що Господь сказав Мойсею, людині Божій, про тебе і про мене у Кадеш-Барнеа. * [( <em>людині Божій </em>Або «Своєму слузі». )]</p>
<p>7 Мені було сорок років, коли Мойсей, слуга Господа, послав мене з Кадеш-Барнеа розвідати землі. Повернувшись, я щиросердо про все доповів.</p>
<p>8 Але інші, хто ходив зі мною, залякували народ своїми розповідями. Я ж цілком вірив Господу, Богу своєму.</p>
<p>9 Того дня Мойсей пообіцяв мені: „Без сумніву, земля, яку ти розвідав, належатиме тобі й нащадкам твоїм назавжди, бо ти справді вірний Господу моєму Богу”.</p>
<p>10 І ось подивися: Господь зберіг мені життя, як і сказав, ще на сорок п’ять років відтоді, як Господь сказав це Мойсею, доки ізраїльтяни блукали пустелею. І тепер я тут, і мені вісімдесят п’ять років.</p>
<p>11 Я й зараз у силі, як і тоді, коли Мойсей посилав мене в розвідку. Моя сила й сьогодні та ж сама, що й тоді, я можу вирушити в бій і повернутися.</p>
<p>12 Тож віддай мені тепер той гірський край, що його обіцяв мені того дня Господь. Бо ти чув тоді, що анакійці живуть там, і в них великі укріплені міста. Та як Господь буде зі мною, я вижену їх звідти, як Господь і обіцяв».</p>
<p>13 Тож Ісус благословив його і віддав Хеврон у володіння Калеву, сину Єфунне.</p>
<p>14 Отож, Хеврон і сьогодні належить Калеву, сину кенизіта Єфунне і його нащадкам, бо він вірив і підкорявся Господу Богу Ізраїлю.</p>
<p>15 (Раніше Хеврон називався Киріат-Арва, на честь видатного чоловіка з роду анакійців, якого звали Арва). Тоді на цій землі запанував мир.</p>

<h4>Розділ 15</h4>
<p>1 Земля, яку, за жеребом, розділили між собою роди коліна Юдиного, простягалася на південь до кордону Едома, аж до пустелі Сін на самому півдні.</p>
<p>2 То південний кордон Юдиних земель тягнувся від південної затоки Мертвого моря.</p>
<p>3 Він сягав перевала Скорпіона, огинав Сін, тягнувся на південь до Кадеш-Барнеа, далі йшов через Хезрон до Аддара і звертав до Карки. * [( <em>перевал Скорпіона </em>Або «Акравім». )]</p>
<p>4 Південний кордон простягнувся через Азмон, вздовж Єгипетського потоку і виходив до Середземного моря.</p>
<p>5 Східним кордоном було Мертве море аж до гирла ріки Йордан. А на півночі він ішов від морської затоки у гирлі ріки Йордан і тягнувся до Бет-Хоґли.</p>
<p>6 Кордон проходив на північ від Бет-Арави, сягала аж каменя Вогана, Рувимового сина.</p>
<p>7 Далі він ішов від долини Ахор до Девіра, а потім повертав на північ до Ґілґала, що навпроти Адуммимського узвишшя, на південь від потоку, далі тягнувся до Ен-Шемешу й закінчувався в Ен-Роґелі.</p>
<p>8 Звідти кордон ішов долиною Бен-Гінном з півдня до схилів євуситських, тобто до Єрусалима. Далі кордон піднімався на вершину пагорба, що у західній частині долини Гінном, і на північному краї долини Рефаїм.</p>
<p>9 З пагорба кордон спускався до джерела «Води Нефтоа», а потім долиною до міст, що при горі Ефрон. Звідти кордон звертав до Ваали, тобто Киріат-Єариму.</p>
<p>10 Від Ваали кордон повертав на захід до гори Сеїр і тягнувся до північного схилу гори Ярим, тобто Кесалон, і знову збігав донизу, до Бет-Шемешу, а далі йшов до Тимни.</p>
<p>11 Потім кордон простував долиною до північного схилу Екрона, а звідти звертав до Шіккерону, тягнувся до гори Ваал і доходив до Ябнеела. Закінчувався він аж біля Середземного моря.</p>
<p>12 Західним кордоном був берег Середземного моря. Такі були кордони земель коліна Юдиного та його родів.</p>
<p>13 Ісус, як звелів йому Господь, наділив землею Калева, сина Єфунне, поміж родів Юди. Ісус віддав Калеву Киріат-Арву, тобто Хеврон. (Арва був нащадком Анака).</p>
<p>14 А Калев вигнав звідти трьох синів Анака: Шешая, Агімана й Талмая, нащадків Анакових.</p>
<p>15 Далі він пішов проти людей, що мешкали в Девірі. (Раніше Девір мав назву Киріат-Сефер).</p>
<p>16 Тоді Калев сказав: «За того, хто нападе на Киріат-Сефер і захопить його, я віддам свою дочку Ахсу».</p>
<p>17 Отніел, син Кеназа, Калевого брата, захопив місто, і Калев віддав заміж за нього свою дочку Ахсу.</p>
<p>18 Коли вона приїхала до Отніела, свого чоловіка, він намовив її піти й попросити в її батька землі. Як злазила вона з віслюка, Калев запитав її: «Чого ти хочеш?»</p>
<p>19 Вона відповіла: «Зроби мені милостивий дарунок. Бо раз віддав ти мені засушливу пустелю Неґев, то дай також і джерела». Отож Калев віддав їй верхні та нижні джерела.</p>
<p>20 Ось землі коліна Юдиного за родами його.</p>
<p>21 Усі ці міста належать синам коліна Юди біля кордону з Едомом, У Неґеві: Кавзеел, Едер, Яґур,</p>
<p>22 Кіна, Димона, Адада,</p>
<p>23 Кедеш, Хазор, Іфнан,</p>
<p>24 Зиф, Телем, Беалот,</p>
<p>25 Хазор-Хадатта, Керіот-Хезрон (тобто Хазор),</p>
<p>26 Амам, Шема, Молада,</p>
<p>27 Хазар-Ґадда, Хешмон, Бет-Пелет,</p>
<p>28 Хазар-Шуал, Беершеба, Бизіофія,</p>
<p>29 Ваала, Їм, Езем,</p>
<p>30 Елтолад, Кезил, Хорма,</p>
<p>31 Зиклаґ, Мадманна, Сансанна,</p>
<p>32 Лебаот, Шилхім, Аїн та Риммон. Усього двадцять дев’ять міст із довколишніми селами.</p>
<p>33 А також міста на західному поділлі: Ештаол, Зора, Ашна,</p>
<p>34 Заноа, Ен-Ганним, Таппуа, Енам,</p>
<p>35 Ярмут, Адуллам, Соко, Азека,</p>
<p>36 Шаараїм, Адітаїм та Ґедера (Ґедеротаїм) — чотирнадцять міст із довколишніми селами.</p>
<p>37 Ці міста також належали синам коліна Юди: Зена, Хадаша, Миґдал-Ґад,</p>
<p>38 Дилеан, Міцпа, Йоктеел,</p>
<p>39 Лахиш, Бозкат, Еґлон,</p>
<p>40 Каббон, Лахмас, Китлиш,</p>
<p>41 Ґедерот, Бет-Даґон, Наама і Маккеда — шістнадцять міст із довколишніми селами.</p>
<p>42 Ливна, Етер, Ашан,</p>
<p>43 Іфта, Ашна і Незів,</p>
<p>44 Кейла, Ахзив, і Мареша — дев’ять міст із довколишніми селами.</p>
<p>45 Юдиному коліну дісталося також місто Екрон із своїми містами та селами.</p>
<p>46 А також на захід від Екрона, всі міста та села коло Ашдода.</p>
<p>47 Їм відійшов і Ашдод зі своїми містами та селами, Ґаза з довколишніми містами та селами — аж до ріки Єгипетської — та узбережжя Середземного моря.</p>
<p>48 У горах вони одержали: Шамір, Яттір, Соко,</p>
<p>49 Данна, Киріат-Санна (тобто Девір),</p>
<p>50 Анав, Ештемо, Анім,</p>
<p>51 Ґошен, Холон, Ґіло — одинадцять міст і довколишні села.</p>
<p>52 Юдиному коліну дісталися також: Арав, Дума, Ешан,</p>
<p>53 Янім, Бет-Таппуа, Афека,</p>
<p>54 Хумта, Киріат-Арва (тобто Хеврон) та Зіор — дев’ять міст і довколишні села.</p>
<p>55 Коліно Юдине одержало також міста: Маон, Кармел, Зиф, Ютту,</p>
<p>56 Єзреел, Йокдеам, Заноа,</p>
<p>57 Каїн, Ґівеа, Тимна — десять міст разом з довколишніми селами.</p>
<p>58 Дісталися Юдиному коліну такі міста: Халхул, Бет-Зур, Ґедор,</p>
<p>59 Маарат, Бет-Анот і Елтекон — шість міст й прилеглі села.</p>
<p>60 І ще Киріат-Ваал (тобто Киріат-Єарим) і Равва — два міста й прилеглі села.</p>
<p>61 У пустелі вони отримали: Бет-Араву, Миддін, Секаху,</p>
<p>62 Нібшан, Соляне Місто й Ен-Ґеді — шість міст і прилеглі села.</p>
<p>63 Та не змогли люди Юдиного коліна вигнати євуситів, що мешкали в Єрусалимі. Тож євусити живуть і понині між людьми Юдиного коліна в Єрусалимі.</p>

<h4>Розділ 16</h4>
<p>1 Земля, що дісталася за жеребом нащадкам Йосипа, починалася від Йордану коло Єрихона, простиралася на схід від Єрихонського джерела і звідти тягнулася до гірського краю Бетел.</p>
<p>2 Вона пролягала від Бетела до Луза і далі вздовж аркійського кордону з Атаротом. * [( <em>Луз </em>Давніша назва міста Бетела. Очевидно, тут треба читати «Від Бетел-Луза і далі…». )]</p>
<p>3 Їхні землі спускалися до кордону з яфелітами, аж до нижнього Бет-Горона та Ґезера і закінчувалася біля Середземного моря.</p>
<p>4 От землі, що їх одержали у спадщину сини Йосипа Манассії та Ефраїма.</p>
<p>5 Ось землі, дані коліну Ефраїмову за його родами: кордони їхніх володінь простяглися від Атарот-Аддара на сході до Верхнього Бет-Горона.</p>
<p>6 А звідти кордон простягався на захід аж до самого моря. На півночі від Мікметату кордон звертав на схід до Таанат-Шило і пролягав на схід до Яноа.</p>
<p>7 Далі кордон спускався від Яноа до Атарота і Наари, доходив до Єрихона і закінчувався при річці Йордан.</p>
<p>8 Від Таппуа кордон біг на захід до вод Кани і закінчувався в Середземному морі. Ці землі стали спадщиною коліна Ефраїмового, згідно з його родами.</p>
<p>9 Також синам Ефраїмовим дісталися міста з довколишніми селами за межами їхніх земель — на землях коліна Манассіїного.</p>
<p>10 Але вони не прогнали ханаанців, які жили в Ґезері. Тож і живуть ханаанці поміж людей ефраїмових і понині. Але вони стали рабами, змушеними виконувати тяжку роботу.</p>

<h4>Розділ 17</h4>
<p>1 Потім згідно жеребу була надана така земля колінові Манассія, який був старшим сином Йосипа. Ґілеад і Башан уже належали Макіру, старшому сину Манассії і володарю Ґілеада. Він був хоробрим воїном. * [( <em>володарю </em>Або «батькові». )]</p>
<p>2 Інші роди коліна Манассіїного також одержали свої наділи: нащадки Авіезера, Хелека, Азріела, Сихема, Хефера і Шеміда. Ось імена інших нащадків Манассії, сина Йосипа, родини цих чоловіків дістали свою частку землі згідно з родовим поділом.</p>
<p>3 Зелофехад син Хефера, сина Ґілеада, сина Макіра син Манассії не мав синів, у нього були тільки дочки. Ось їх імена: Махла, Ноа, Гоґла, Милка, Тирца.</p>
<p>4 Вони прийшли до священика Елезара, Ісуса сина Навина та старійшин і сказали: «Господь наказав Мойсею дати нам землю нарівні з чоловіками». То Елеазар дав їм землю нарівні з братами їхнього батька, як і наказував Господь.</p>
<p>5 Отож коліно Манассія одержало десять земельних наділів, крім Ґілеада і Башана по той бік ріки Йордан.</p>
<p>6 Адже дочки Манассії одержали спадщину, як і сини. Земля Ґілеада тепер належала решті нащадків Манассії.</p>
<p>7 Кордони земель Манассії простяглися від Ашера до Мікметата, що навпроти Сихема, а потім тягнувся на південь, де живуть люди Ен Таппуа.</p>
<p>8 Земля Таппуа належала коліну Манассії, але саме місто Таппуа, що було на кордоні, належало Ефраїмовим нащадкам.</p>
<p>9 Далі кордон спускався до потоку Кана. Міста на південь від потоку належали коліну Ефраїмову. Кордон землі Манассіївої йшов на північ від потоку і закінчувався в Середземному морі.</p>
<p>10 Земля на південь належала колінові Ефраїма, а на північ — Манассії. А Середземне море було західним кордоном земель Манассієвих. Кордон доходив до Ашерових земель на півночі й до Іссаха́рових земель на сході.</p>
<p>11 В Іссаха́рі та Ашері коліну Манассії належали міста Бет-Шеан, Івлеам та маленькі селища довкруж, населення Дора, Ендора, Таанаха, Меґіддо і маленьких навколишніх поселень, а також три міста Нафота.</p>
<p>12 Люди Манассії не змогли здолати населення тих міст. Тож ханаанці й далі жили на цій землі.</p>
<p>13 А як ізраїльтяни зміцніли, то примусили ханаанців працювати на себе, та позбутися їх зовсім так і не змогли.</p>
<p>14 Люди Йосипа звернулися до Ісуса: «Чому Ти дав нам лише один наділ землі у спадщину? Ми численний народ, бо Господь благословив нас на те».</p>
<p>15 Ісус відповів їм так: «Якщо ви коліно велике, то ідіть у гори, в ліси. Розчистіть і освоюйте землі перизійців та рефаїв, якщо гірська країна Ефраїма замала для вас».</p>
<p>16 Люди Йосипа сказали: «Гірська країна недостатня для нас, але ханаанці, що живуть у долині, мають залізні колісниці, як і ті в Бет-Шеані й маленьких прилеглих містечках та в долині Єзреел».</p>
<p>17 Тоді сказав Ісус Йосиповим, Ефраїмовим та Манассієвим людям: «Ви — чисельний народ, і сила у вас велика. Не тільки цей земельний наділ буде вашим,</p>
<p>18 а й гори. І хоч вони лісисті, ви освоїте їх і одержите в спадок. Бо ви проженете ханаанців, хоч у них і є залізні колісниці, й хоча вони справді є сильним народом».</p>

<h4>Розділ 18</h4>
<p>1 Уся громада ізраїльтян зібралася в Шило. Там поставили намет зібрання. Цю землю вони підкорили.</p>
<p>2 Залишилося ще сім ізраїльських колін, які не одержали наділ землі у спадщину.</p>
<p>3 Тож Ісус звернувся до ізраїльтян: «Скільки бути ледачими боягузами замість того, щоб піти і взяти землю, яку віддав вам Господь, Бог ваших предків.</p>
<p>4 Призначте по три чоловіки з кожного коліна, і я відішлю їх по країні. Вони зроблять карту земельних наділів і повернуться до Мене.</p>
<p>5 І розділять вони ту землю на сім частин. Юдине коліно залишиться на своїй землі на півдні, а коліна Йосипові — на своїй землі на півночі.</p>
<p>6 І як буде зроблений розподіл семи земельних наділів, тоді принесіть Мені все сюди. Тоді я за жеребом у присутності Господа, Бога нашого розподілю ці землі між вами.</p>
<p>7 Тільки левити не матимуть свого земельного наділу серед вас, бо їх спадщиною є Богослужіння. Ґад, Рувим і половина коліна Манассіїного одержали свою спадщину на східному боці ріки Йордан, яку Мойсей, слуга Господа віддав їм».</p>
<p>8 Отож чоловіки зібралися й вирушили в путь. Ісус наказав тим, що пішли, зробити мапу тієї землі: «Ідіть і роздивіться той край, гарно опишіть його й повертайтеся до мене. Тоді я кину жереб тут, у Шило, перед Господом».</p>
<p>9 Отже, помандрували собі чоловіки тим краєм і описали в списку всі тамтешні міста, розподіливши їх на сім частин. Потім вони повернулись до табору в Шило.</p>
<p>10 Ісус кинув жереб для них у Шило, перед Господом. Тоді Ісус поділив землю на сім наділів для ізраїльтян.</p>
<p>11 Одну частку було віддано коліну Веніаминовому за його родами. Землі їхнього коліна лежали між краями колін Юди та Йосипа.</p>
<p>12 На півночі кордон починався біля річки Йордан і проходив північніше Єрихона, потім піднімався в західні гори і виходив у пустеля Бет-Авен.</p>
<p>13 Звідти кордон огинав Луз (тобто Бетел) з південного краю, а далі йшов униз до Атарот-Аддара, через гори південніше Нижнього Бет-Горона.</p>
<p>14 Там він круто завертав, і з західного боку йшов на південь від гори, що південніше Бет-Горона, і закінчувався при Киріат-Ваалі (тобто Киріат-Єаримі). Це місто належало людям Іуди. Таким був західний кордон.</p>
<p>15 Південний же, починався на краю Киріат-Єарима і тягнувся долиною до витоків Нефтоа.</p>
<p>16 Далі кордон спускався до підніжжя гори, що навпроти долини Бен-Гінном — це на півночі долини Рефаїм. Потім ішов униз долиною Гінном на південні землі Євуса і спускався до Ен-Рогелу.</p>
<p>17 Там він різко завертав на північ і йшов уздовж потоку до Ен-Шемешу, і далі за потоком до Ґелілоту, що навпроти проходу Адуммим, і спускалася вниз до каменя Вогана, Рувимового сина.</p>
<p>18 Потім кордон огинав Бет-Араву з північної сторони й спускався до Йорданської долини.</p>
<p>19 Він закінчувався у північному краї Бет-Хоґли, північному березі Мертвого моря й у південному гирлі Йордану. Такі були південні кордони.</p>
<p>20 Річка Йордан служила східним кордоном. Такі землі одержало коліно Веніамина і такі були їхні кордони.</p>
<p>21 Отож тепер коліну Веніамина належали такі міста: Єрихон, Бет-Хоґла, Емек-Кезиз,</p>
<p>22 Бет-Арава, Земараїм, Бетел,</p>
<p>23 Аввім, Пара, Офра,</p>
<p>24 Кефар-Аммоні, Офні та Ґева — дванадцять міст із навколишніми селами.</p>
<p>25 Крім того коліну Веніаминовому дісталися такі міста: Ґівеон, Рама, Беерот,</p>
<p>26 Міцпа, Кефіра, Моза,</p>
<p>27 Рекем, Ірпеел, Тарала,</p>
<p>28 Зела, Гаелеф і місто євуситів (тобто Єрусалим), Ґівея та Киріат — чотирнадцять міст і навколишні села. Такою була спадщина коліна Веніаминового за його родами.</p>

<h4>Розділ 19</h4>
<p>1 Другий жереб випав родам коліна Симеонового. Їхня спадщина була серед земель людей Юдиних.</p>
<p>2 Дістались їм такі міста: Беершеба (або Шеба), Молада,</p>
<p>3 Хазар-Шуал, Бала, Езем,</p>
<p>4 Елтолад, Бетул, Хорма,</p>
<p>5 Зиклаґ, Бет-Маркабот, Хазар-Суса,</p>
<p>6 Бет-Лебаот та Шарубен — тринадцять міст і довколишні села.</p>
<p>7 Коліну Симеоновому дісталися також такі міста: Аїн, Риммон, Етер і Ашан — чотири міста з довколишніми угіддями.</p>
<p>8 І всі села навкруги цих міст аж до Баалат-Беера (Рами в Неґеві). Такою була спадщина нащадків Симеона.</p>
<p>9 Оскільки наділ Юдиних синів був значно більшим, аніж вони потребували, то частину їхньої землі було віддано синам коліна Симеонового. Отож нащадки Симеона одержали спадщину посеред Юдиного наділу.</p>
<p>10 Третій жереб випав синам коліна Завулонового. Кордони їхньої спадщини тяглися аж до Сариду.</p>
<p>11 Їхні кордони піднімаються на захід і далі до Марали й доходять до Дабешета, а потім до потоку, що на сході Йокнеама.</p>
<p>12 Від Сариду кордон іде у зворотньому напрямку на схід сонця до межі Кислоф-Тавора, а тоді вздовж потоку до Даберата, і потім сягає Яфії.</p>
<p>13 Звідти він повертає на схід до Ґат-Гефера, Ет-Казина і йде вздовж потоку до Риммона, а потім завертає до Неа.</p>
<p>14 Далі кордон огинає Ханнатон із півночі і закінчується в долині Іфта Ель.</p>
<p>15 Кордон охоплював Каттаф, Шимрон, Нагалал та Віфлеєм — дванадцять міст і навколишні села.</p>
<p>16 Такі були землі, що дісталися родам коліна Завулонового — ці міста з довколишніми селами.</p>
<p>17 Четвертий жереб випав родам коліна Іссаха́ра.</p>
<p>18 До їхніх земель належали: Єзреел, Кесуллот, Шунем,</p>
<p>19 Хафараїм, Шион, Анагарат,</p>
<p>20 Раббит, Кишион, Евез,</p>
<p>21 Ремет, Ен-Ганним, Ен-Хадда та Бет-Пазез.</p>
<p>22 Цей кордон межує з Тавором, Шахазумою та Бет-Шемешем і закінчується біля річки Йордан, охоплюючи шістнадцять міст із довколишніми селами.</p>
<p>23 Такими були землі, що дісталися родам коліна Іссаха́ра — міста й навколишні села.</p>
<p>24 П’ятий жереб випав родам коліна Ашерового.</p>
<p>25 Їхні кордони охоплювали: Хелкат, Халі, Бетен, Ахшаф,</p>
<p>26 Алламмелех, Амад та Мишал. На заході кордон межує з Кармелем та Шихор Либнатом.</p>
<p>27 Кордон повертає на схід сонця до Бет-Даґона, потім торкається Завулонових земель та долини Іфта Ель, іде на північ до Бет-Емека та Неєла і простягається на півночі до Кабула.</p>
<p>28 Далі Авдон, Регов, Хаммон та Кана, аж до Великого Сидона. * [( <em>Авдон </em>Або «Еврон». )]</p>
<p>29 Кордон повертає до Рами й до укріпленого міста Тира, звідти — до Госи й закінчується біля моря. Належали їм і землі Махалаба, Ахзива,</p>
<p>30 Умми, Афека, Регова. Двадцять два міста з навколишніми селами.</p>
<p>31 Такі були землі, дані родам коліна Ашера — ці міста та довколишні села.</p>
<p>32 Шостий жереб випав родам коліна Нафталі.</p>
<p>33 Їхні землі простяглися від Хелефа, від священного дуба у Цаананнімі, від Адамі-Некеба, Ябнеела до Лаккума і закінчувалася біля Йордану.</p>
<p>34 Кордон повертає на захід поблизу Азноф-Тавора і звідти йде до Хуккока, межує на півдні з Завулоном, на заході — з Ашером, на сході — з Йорданом.</p>
<p>35 Укріпленими були такі міста: Зиддим, Зер, Гаммат, Раккат, Кіннерет,</p>
<p>36 Адама, Рама, Хазор,</p>
<p>37 Кедеш, Едреї, Ен-Хазор,</p>
<p>38 Ірон, Миґдал-Ель, Хорем, Бет-Анат і Бет-Шемеш — дев’ятнадцять міст і навколишні села.</p>
<p>39 Такою була спадщина сімей коліна Нафталі — міста з довколишніми селами.</p>
<p>40 Сьомий жереб випав родам коліна Данового.</p>
<p>41 До їхніх земель входили: Зора, Ештаол, Ір-Шемеш,</p>
<p>42 Шаалабин, Айжалон, Ітла,</p>
<p>43 Елон, Тимна, Екрон,</p>
<p>44 Елтеке, Ґівветон, Баалат,</p>
<p>45 Єгуд, Бене-Берак, Ґат-Риммон,</p>
<p>46 Ме-Яркон, Раккон, та землі довкола Йоппи.</p>
<p>47 Коли сини Данові втратили свої землі, то виступили вони проти Лешема й захопили його, мешканців винищили, забрали майно й оселилися там, перейменувавши місто на честь свого прабатька Дана. * [( <em>Лешема </em>Або «Лаиса».<br><em>перейменувавши… Дана </em>Див.: <a href='/ukr_umts/7/18/1'>Книга Суддів 18</a>. )]</p>
<p>48 Така спадщина дісталася родам коліна Данового — всі ці міста й довколишні села.</p>
<p>49 Коли закінчився розподіл земельної спадщини і визначені були кордони, ізраїльтяни дали наділ на своїй землі й Ісусу, сину Навина.</p>
<p>50 Як Господь і наказував, вони дали йому місто, яке він сам вибрав: Тимнат Серу й гори Ефраїма. Він відбудував місто й оселився в ньому.</p>
<p>51 Отакими були наділи спадщини, що їх священик Елеазар, Ісус Навин та старійшини родів ізраїльських колін за жеребом розподілили у Шило, перед Господом при вході до намету зібрання. Так закінчився розподіл землі.</p>

<h4>Розділ 20</h4>
<p>1 Тоді Господь звелів Ісусу:</p>
<p>2 «Скажи ізраїльтянам: „Вибирайте собі міста-схованки, як я наказував вам через Мойсея.</p>
<p>3 Це для того, щоб як хтось ненавмисне чи помилково когось уб’є, то міг би туди втекти. Ці міста будуть місцем схованки від месника за кров убитого.</p>
<p>4 Утікач має стати перед входом у місто й пояснити старійшинам того міста, що сталося. А вони мусять дозволити йому ввійти в місто й надати місце проживання серед них.</p>
<p>5 А якщо месник за кров убитого переслідує вбивцю, то старійшини не повинні видавати його, бо він ненавмисне убив ближнього свого і не мав ненависті до нього.</p>
<p>6 Він має лишатися в місті, доки не стане перед зібранням на суд, і до смерті верховного священика. Тоді тільки він може повернутися до свого рідного міста й у дім свій, звідки він утік”».</p>
<p>7 Отож вони визначили міста-схованки: Кедеш у Ґалилеї в горах Нафталі, Сихем у горах Ефраїма та Киріат-Арва (тобто Хеврон) у горах Юдиних.</p>
<p>8 По другий бік Йордану, на схід від Єрихона, вибрали вони Везер у пустелі, що належала коліну Рувимовому, Рамот-Ґілеад, що на землі Ґадовій, Ґолан у Башані, на землях Манассієвих.</p>
<p>9 Ці міста призначені були для всіх ізраїльтян та чужинців, що жили серед них. Якщо хтось когось ненавмисне вб’є, може туди втекти, щоб кревники не могли помститися йому, доки не стане він на суд перед зібранням.</p>

<h4>Розділ 21</h4>
<p>1 Голови родин Левитів пішли до священика Елеазара, Ісуса Навина та голів ізраїльських колін.</p>
<p>2 Вони звернулися до них у місті Шило в землі Ханаанській: «Господь через Мойсея звелів надати нам міста та пасовиська для нашої худоби».</p>
<p>3 Отож, згідно з велінням Божим, ізраїльтяни віддали левитам ці міста й пасовиська у спадщину.</p>
<p>4 Перший наділ за жеребом випав сім’ям Когата. Ті левити, що були нащадками священика Аарона, одержали за жеребом тринадцять міст, які належали колінам Юди, Симеона та Веніамина.</p>
<p>5 Інші когатії одержали десять міст, що належали колінам Ефраїма, Дана та половині коліна Манассії.</p>
<p>6 Ґершоновим нащадкам випало за жеребом тринадцять міст від сімей колін Іссаха́ра, Ашери, Нафталі та половини коліна Манассії в Башані.</p>
<p>7 Нащадкам Мерарі, за їхніми родами, дісталося дванадцять міст від колін Рувима, Ґада та Завулона.</p>
<p>8 Ці міста та пасовиська ізраїльтяни розподілили за жеребом серед левитів як Господь велів через Мойсея.</p>
<p>9 Ось назви міст, відданих від коліна Юдиного та Симеонового.</p>
<p>10 Перший жереб випав нащадкам Аароновим, одній з родин когатіїв, яка належала до левитів.</p>
<p>11 Вони віддали їм Киріат-Арву (Арва був батьком Анака), тобто Хеврон, що в горах Юдиних, разом із пасовиськами.</p>
<p>12 Але поля й села цієї землі було віддано у спадщину Калеву, сину Єфунне.</p>
<p>13 Нащадкам священика Аарона вони віддали Хеврон, що був містом-схованкою для вбивць, разом із пасовиськами, Ливну з пасовиськами,</p>
<p>14 Яттір з пасовиськами, Ештемоа з пасовиськами,</p>
<p>15 Холон із пасовиськами, Девір із пасовиськами,</p>
<p>16 Аїн із пасовиськами, Ютту з пасовиськами і Бет-Шемеш із пасовиськами — усього дев’ять міст від цих двох колін.</p>
<p>17 А від коліна Веніаминового — Ґівеон із пасовиськами, Ґеву з пасовиськами,</p>
<p>18 Анатот із пасовиськами та Алмон із пасовиськами — усього чотири міста.</p>
<p>19 Усіх міст, що належали нащадкам Аарона, священикам, було тринадцять із довколишніми пасовиськами.</p>
<p>20 Міста ж які за жеребом дісталися решті сімей Когата — левитам, були від коліна Ефраїмового.</p>
<p>21 Їм віддали міста-схованки: Сихем із пасовиськами, що в Ефраїмових горах, Ґезер із пасовиськами,</p>
<p>22 Кибзаїм із пасовиськами та Бет-Горон із пасовиськами — усього чотири міста.</p>
<p>23 А від коліна Данового — Елтеке з пасовиськами, Ґіббетон із пасовиськами,</p>
<p>24 Айжалон із пасовиськами та Ґат-Риммон із пасовиськами — усього чотири міста.</p>
<p>25 А від половини коліна Манассії — Таанах із пасовиськами та Ґат-Риммон з пасовиськами — усього два міста.</p>
<p>26 Усі ці десять міст із пасовиськами були віддані решті родин Когата.</p>
<p>27 Нащадкам Ґершона, одній з родин левитів, було віддано такі міста. Від половини коліна Манассії: Ґолан у Башані (місто-схованку) із пасовиськами та Бе Ештеру з пасовиськами — усього два міста.</p>
<p>28 Від коліна Іссаха́ра: Кишион із пасовиськами, Даберат із пасовиськами,</p>
<p>29 Ярмут із пасовиськами та Ен-Ганним — усього чотири міста з пасовиськами.</p>
<p>30 Від коліна Ашера: Мишал із пасовиськами, Авдон із пасовиськами,</p>
<p>31 Хелкат із пасовиськами та Регов з пасовиськами — усього чотири міста.</p>
<p>32 А від коліна Нафталі: Кедеш у Ґалилеї (місто-схованка) із пасовиськами, Хаммот-Дор із пасовиськами та Картан із пасовиськами — усього три міста.</p>
<p>33 Всього ж родини ґершонітів одержали тринадцять міст із пасовиськами.</p>
<p>34 Родинам Мерарі (решті Левитів) було віддано такі землі. Від коліна Завулона: Йокнеам і Карта з пасовиськами,</p>
<p>35 Димна з пасовиськами та Нагалал із пасовиськами — усього чотири міста.</p>
<p>36 Від коліна Рувима: Везер із пасовиськами, Ягаз із пасовиськами,</p>
<p>37 Кедемот із пасовиськами та Мефаат із пасовиськами — усього чотири міста.</p>
<p>38 Від коліна Ґада: Рамот-Ґілеад (місто-схованка) із пасовиськами, Маганаїм із пасовиськами,</p>
<p>39 Хешбон із пасовиськами та Язер із пасовиськами — разом чотири міста.</p>
<p>40 Усього родинам Мерарі (решті левитів) за жеребом дісталося дванадцять міст із пасовиськами.</p>
<p>41 Загалом на землях ізраїльтян левитам було віддано сорок вісім міст із пасовиськами.</p>
<p>42 Довкола кожного з цих міст були свої пасовиська. Ото такі були міста.</p>
<p>43 Так Господь віддав Ізраїлю всі землі, які й обіцяв їхнім предкам. І вони успадкували їх і оселилися там.</p>
<p>44 Господь дав їм безпеку з усіх боків, як і обіцяв їхнім предкам. Ніхто з ворогів не міг протистояти їм. Господь віддав усіх ворогів їм у руки.</p>
<p>45 Все добро, що Господь обіцяв народу Ізраїля було виконане. Все здійснилося.</p>

<h4>Розділ 22</h4>
<p>1 Тоді скликав Ісус коліна Рувима, Ґада та половину коліна Манассії. * [( <em>половину коліна Манассії </em>Коліно Манассії було розділено на дві частини рікою Йордан. )]</p>
<p>2 Він сказав їм: «Ви виконали все, що Мойсей, слуга божий, звелів вам, і дослухалися голосу Мого у всьому, що Я наказував.</p>
<p>3 Ви не залишали братів своїх увесь цей час, аж по сьогодні, й виконували всі веління Господа вашого Бога.</p>
<p>4 А тепер Господь, Бог ваш, дав безпеку братам вашим, як він і обіцяв їм. Отож тепер повертайтеся до своїх осель, на землю, яку Мойсей, слуга Божий, дав вам по той бік Йордану.</p>
<p>5 Але пильнуйте за використанням заповітів та законів, які Мойсей, слуга Божий, дав вам: любіть Господа Бога свого, йдіть шляхами його, дотримуйтесь його заповітів і служіть йому всім серцем, усією душею».</p>
<p>6 Потім Ісус благословив їх і відпустив. І розійшлися вони по своїх домівках.</p>
<p>7 Мойсей віддав півколіну Манассієвому землі в Башані, а другому півколіну Ісус віддав землі поруч із братами-ізраїльтянами на захід від Йордану. Тож Ісус відпустив їх додому, благословивши.</p>
<p>8 Він сказав їм: «Повертайтеся додому з багатствами великими, з отарами численними, зі сріблом та золотом, з одягом усіляким. Розділіть із братами те, що здобули в бою».</p>
<p>9 Отож люди Рувима, Ґада та половини коліна Манассії залишили ізраїльтян коло міста Шило, в землі Ханаанській, і повернулися до Ґілеада, на рідну землю, яку віддав їм Мойсей за велінням Господа.</p>
<p>10 Як прийшли вони до Ґелілота, що біля Йордану на землі Ханаанській, то сини Рувима, Ґада й половини коліна Манассії побудували там вівтар неподалік від Йордану. Вівтар той був краси надзвичайної.</p>
<p>11 Ізраїльтяни почули, що люди Рувима, Ґада та половини коліна Манассія збудували вівтар на землі Ханаанській біля Ґелілота неподалеку від Йордана на боці ізраїльтян.</p>
<p>12 Як почули про це ізраїльтяни, то вся громада зібралася у місті Шило, щоб виступити проти них війною.</p>
<p>13 Тоді ізраїльтяни послали священика Фінегаса, сина Елеазарового, до синів Рувима, Ґада й половини коліна Манассії в землю Ґілеадську.</p>
<p>14 З ним вирушили десять старійшин — по одному від кожного ізраїльського коліна, та кожен із них був главою свого коліна між кланів ізраїльських.</p>
<p>15 І пішли вони до людей Рувима, Ґада та половині коліна Манассії у Ґілеад. І сказали вони їм:</p>
<p>16 «Уся громада Господня таке каже: „Чому ви повстали проти Бога Ізраїля, відвернулися від Господа, спорудивши вівтар у теперішньому заколоті своєму проти Господа?</p>
<p>17 Чи не досить з нас провини в Пеорі? Ми ще той гріх з себе не змили, хоча чума і впала на громаду Господню.</p>
<p>18 А ви тепер відвертаєтеся від Господа? Якщо ви повстанете проти Господа сьогодні, завтра Він розгніваєтеся на весь ізраїльський рід.</p>
<p>19 Якщо ж земля, яку ви одержали, нечиста, тоді йдіть на землю Господню, де стоїть намет Господній і оселяйтеся серед нас. Але ж не поставайте проти Господа або проти нас, споруджуючи собі вівтар інший, ніж вівтар Господа Бога нашого.</p>
<p>20 Хіба не впав гнів Господній на всю ізраїльську громаду, коли Ахан, син Зери, не виконав наказу й не знищив прокляте майно? Чи гнів Господній упав тоді не на всю громаду ізраїльську? Так, не тільки Ахан поплатився життям за той гріх”».</p>
<p>21 Тоді люди Рувима, Ґада й половини коліна Манассії відповіли старійшинам ізраїльських родин:</p>
<p>22 «Господь — наш Бог! Ще раз проголошуємо ми, що Господь — наш Бог! Він знає! І нехай сам Ізраїль знає! Якщо у вчинку нашому заколот або злочин проти Господа, хай ніщо не врятує нас сьогодні. * [( <em>Господь — наш Бог </em>Або «Ягве — істинний Бог!» З древньогебрейської «Ель Елохім Ягве!» )]</p>
<p>23 Якщо збудували ми собі вівтар, щоб від Господа відвернутися й приносити жертви всеспалення та хлібні офіри або ж принести мирну жертву, то хай Сам Господь нас покарає.</p>
<p>24 Ні, ми зробили це, бо боялися й думали, що одного дня ваші нащадки скажуть нашим: „Ви не можете молитися Господу, Богу Ізраїля”.</p>
<p>25 Вони могли сказати: „Бог проклав між нами кордон рікою Йордан між нами й вами, синами Рувимовими та Ґадовими, тож не бути вам частиною Ізраїля”. Тобто ваші нащадки можуть змусити наших дітей відступитися від віри в Господа.</p>
<p>26 І тоді ми вирішили: „Збудуймо собі вівтар не для офіри всеспалення або пожертв.</p>
<p>27 Хай він буде свідоцтвом між нами й вами для наших прийдешніх поколінь, що ми відправляємо службу Господу перед лицем Його офірами всеспалення, жертвами та мирними офірами. І щоб у майбутньому нащадки ваші не сказали нашим нащадкам: „Він не є наш спільний Господь”.</p>
<p>28 Тож ми подумали: „Якщо колись у майбутньому вони скажуть таке нам або нащадкам нашим, то ми відповімо: „Подивіться на цю точну копію вівтаря Господнього, яку збудували наші предки не для офір всеспалення чи пожертв, а як свідоцтво між нами і вами”.</p>
<p>29 Ми й гадки не мали повставати проти Господа й відвертатися та відступати від Нього нині, коли збудували вівтар для жертв всеспалення, та хлібних пожертв. Таким є тільки вівтар Господа Бога нашого, що стоїть перед наметом Його”».</p>
<p>30 Коли священик Фінегас і вожді громади, глави колін, які були з ним, почули слова Рувимових, Ґадових та Манассієвих синів, вони були задоволені.</p>
<p>31 Тоді священик Фінегас, син Елеазара, промовив до Рувимових, Ґадових та Манассієвих синів: «Тепер ми бачимо, що Господь — з нами, оскільки ви не ослухалися Всевишнього в цій справі. Зараз ви врятували ізраїльтян від кари Господньої».</p>
<p>32 Священик Фінегас, син Елеазара, й вожді повернулися від Рувимових та Ґадових синів із землі Ґілеадської до землі Ханаанської і про все розповіли.</p>
<p>33 Ізраїльтяни були втішені розповіддю й благословили Бога. І більше вони ніколи не говорили про те, щоб піти війною проти Рувимових та Ґадових синів і вигубити їхню землю.</p>
<p>34 Рувимові та Ґадові сини назвали той вівтар так: «Це, справді, є свідчення між нами, що наш Господь — то Бог».</p>

<h4>Розділ 23</h4>
<p>1 За довгий час після того, як Господь дав ізраїльтянам перепочинок та мир від усіх ворогів, що їх оточували, Ісус постарів.</p>
<p>2 Ісус скликав увесь Ізраїль: старійшин, голів, суддів та начальників — і сказав їм: «Я вже постарів, похилі мої літа.</p>
<p>3 Ви бачили все те, що Господь Бог наш зробив з усіма народами заради вас, бо це саме Господь ваш Бог, хто воював за вас.</p>
<p>4 Дивиться, Я обіцяв віддати вам за жеребом у спадщину, для колін ваших землю тих народів, які ще існують, і тих, кого Я вже вигубив від Йордану до Середземного моря на заході, але та земля вам ще не належить.</p>
<p>5 Господь Бог ваш Сам прибере їх зі шляху вашого і змусить тікати від вас. І ви візьмете їх землю, як і обіцяв вам Господь Бог ваш.</p>
<p>6 Пильно дотримуйтеся всього того, що написано в книзі Законів Мойсеєвих, не відхиляючись ні праворуч, ні ліворуч.</p>
<p>7 Не змішуйтеся з народами, які ще лишаються серед вас, не згадуйте імена їхніх богів, не кляніться ними, не служіть їм, не вклоняйтеся.</p>
<p>8 Ви мусите триматися Господа Бога вашого, як трималися донині.</p>
<p>9 Господь прогнав заради вас великі та могутні народи, і досі ніхто не зміг вам протистояти.</p>
<p>10 Один із вас може перемогти тисячу, бо Господь Бог ваш — Той, Хто воює за вас, як Він і обіцяв вам.</p>
<p>11 Тож любить Господа Бога вашого всім серцем.</p>
<p>12 Але якщо ж ви звернете й пристанете до тих народів, які залишилися серед вас, і одружуватиметеся з ними та перемішуватиметеся, а вони з вами,</p>
<p>13 тоді затямте собі, що Господь Бог ваш і далі буде проганяти їх з вашого шляху. Вони стануть сіткою й пасткою для вас, вашим батогом, колючкою в оці, жодного з вас не залишиться на цій добрій землі, яку віддав вам Господь Бог ваш.</p>
<p>14 А тепер прийшов час мені помирати. І ви знаєте усім своїм серцем та всією душею, що жодна із добрих обіцянок, які Господь Бог ваш давав вам, не була не виконана. Всі вони здійснилися для вас.</p>
<p>15 І як і кожне добре діло, що було вам обіцяно Господом Богом вашим, здійснилося, так Господь Бог нашле на вас і всіляке лихо, аж поки не знищить вас на цій добрій землі, яку Господь Бог ваш надав вам.</p>
<p>16 Якщо ви порушите Угоду з Господом Богом вашим, яку Він уклав із вами, та підете служити іншим богам та вклонятися їм, тоді Господь розгнівається на вас і незабаром жодного з вас не залишиться на тій добрій землі, яку він дав вам».</p>

<h4>Розділ 24</h4>
<p>1 Тоді зібрав Ісус усі коліна Ізраїля біля Сихема і скликав Він старійшин, голів колін, суддів та начальників Ізраїлю і постали вони перед Богом.</p>
<p>2 Тоді Ісус сказав усім у зібранні: «Ось що Господь, Бог Ізраїлю, каже: „Багато років тому ваші предки, в тому числі Тера, батько Авраама і Нагора, жили на іншому боці ріки Євфрат, і поклонялися вони іншим богам.</p>
<p>3 Тоді Я взяв предка вашого Авраама з того іншого берега річки Євфрат, і провів його через усю землю Ханаанську й дав йому багато нащадків. Я дав йому сина Ісаака.</p>
<p>4 Ісааку Я дав Якова та Ісава. Я віддав Ісаву гори Сеїру, а Яків та діти його пішли в Єгипет.</p>
<p>5 Потім послав Я Мойсея та Аарона і велике лихо накликав на людей Єгипту, а після того Я вивів вас.</p>
<p>6 Коли Я вивів ваших праотців із Єгипту, а єгиптяни кинулися навздогін за ними на колісницях та верхи до Червоного моря.</p>
<p>7 Коли ж предки ваші воззвали до Господа, Я поставив темряву між ними та єгиптянами, і море накрило їх. І ви на власні очі бачили, що Я зробив з Єгиптом. Потім ви багато днів жили в пустелі.</p>
<p>8 Тоді Я повів вас у землю аморійців, які жили на східному боці ріки Йордан. Вони воювали проти вас, але Я віддав їх у ваші руки, давши вам силу знищити цей народ, і ви захопили їхню землю.</p>
<p>9 Потім цар Валак, син Зиппора, царя моавського, пішов війною проти Ізраїля. Він послав за Валаамом сином Беора щоб проклясти вас.</p>
<p>10 Але Я б не став слухати Валаама. То він благословив вас, і так Я врятував вас від Валакової руки.</p>
<p>11 Коли ж ви перейшли ріку Йордан і підійшли до Єрихона, а єрихонці почали воювати проти вас, як і аморійці, перизійці, ханаанці, хиттити, ґірґашити, хивійці та євусити. Я віддав їх у ваші руки.</p>
<p>12 Я послав шершнів перед вас, і вони прогнали тих двох аморійських царів не вашим мечем і не вашим луком. * [( <em>шершнів </em>Або «страх». Значення цього слова непевне. )]</p>
<p>13 Я дав вам землю, на якій ви не працювали, і міста, яких ви не будували, і ви оселилися там. Ви їсте плоди виноградників та оливкових дібров, яких не садили.</p>
<p>14 Тож тепер шануйте Господа й служіть Йому вірою та правдою. Зречіться богів, яким служили предки ваші, коли жили на іншому боці ріки Євфрат та в Єгипті, і служіть Господу.</p>
<p>15 Якщо ж ви не хочете служити Господу, то сьогодні зробіть вибір, кому ви служитимете: богам, яким ваші предки служили, коли жили на іншому боці ріки Євфрат, чи богам аморійців, на землі яких ви живете зараз. А що до мене і моєї родини, ми будемо служити Господу”».</p>
<p>16 Тоді люди відповіли: «Ми ніколи не полишимо Господа заради інших богів.</p>
<p>17 Бо сам Господь Бог вивів нас і наших предків із землі Єгипетської, де ми були рабами, і саме Він зробив на очах наших оті чудеса великі. І Він охороняв нас усюди в путі, й між усіма народами, чиїми землями ми мандрували.</p>
<p>18 Господь також прогнав з нашої шляху всі племена й допоміг перемогти аморійців, які жили на цій землі. Ми теж будемо служити Господу, бо він є наш Бог».</p>
<p>19 Тоді Ісус сказав людям: «Ви не можете служити Господу бо Він є святий Бог. Він — Бог ревнивий. Господь не простить вам ні вашої непокори, ані ваших гріхів.</p>
<p>20 Якщо ви полишите Всевишнього й служитимете чужим богам, тоді Він накличе на вас лихо й винищить вас, навіть після усього того доброго, що Він зробив для вас».</p>
<p>21 Тоді люди відповіли Ісусу: «Ні! Ми служитимемо Господу!»</p>
<p>22 А Ісус сказав людям: «Ви самі собі свідки, що вибрали Господа, щоб Йому служити». Й вони відповіли: «Так. Ми — свідки!»</p>
<p>23 «Тепер зречіться чужих богів, що є у вас, і зверніть серця ваші до Господа, Бога Ізраїля», — сказав Ісус.</p>
<p>24 Тоді люди сказали Ісусу: «Ми будемо служити Господу Богу нашому і слухатися його».</p>
<p>25 Отак Ісус того дня уклав Угоду з народом. Він дав людям права й закони у Сихемі.</p>
<p>26 Ісус написав усі ті слова у Божій книзі законів. І взяв Він великий камінь і поставив під дубом біля святого намету Господнього.</p>
<p>27 Потім Ісус звернувся до всіх людей: «Дивіться, цей камінь теж буде вашим свідком, бо він чув усі слова Господа, звернені до вас. Отож він буде свідчити проти вас, щоб ви не зрікалися вашого Бога».</p>
<p>28 І відіслав Ісус людей, кожного на свою землю.</p>
<p>29 Після подій цих Ісус син Навина, слуга Господа, помер. Йому було сто десять років.</p>
<p>30 Його було поховано на успадкованій ним землі у Тимнат Сері, що в Ефраїмових горах, на північ від гори Ґааш.</p>
<p>31 Ізраїль служив Господу протягом усього життя Ісуса й старійшин, які пережили Ісуса, і які знали про діяння Господа для Ізраїлю.</p>
<p>32 Останки Йосипа, що їх ізраїльтяни принесли з Єгипту, було поховано в Сихемі на тій землі, яку Яків купив за сто срібних монет у синів Гамора, батька Сихема. Ця земля стала спадщиною Йосипових нащадків.</p>
<p>33 Елеазар, син Аарона, помер, і його поховали в Ґівеа, у місті його сина Фінегаса, що дісталося йому в Ефраїмових горах.</p>


