<h2>Перше послання до Тимофія</h2>
<h4>Розділ 1</h4>
<p>1 Вітання від Павла, апостола Ісуса Христа, за велінням Бога, нашого Спасителя, та Ісуса Христа, надії нашої, до Тимофія, істинного сина мого у вірі. Благодать, милість і мир тобі від Бога Отця і від Ісуса Христа, Господа нашого.</p>
<p>3 Перед тим, як вирушити до Македонії, я попрохав тебе залишитися в Ефесі. Я хочу, щоб ти наказав деяким людям припинити навчати брехні</p>
<p>4 і не звертати уваги на вигадки і нескінченні родоводи, що приводять лише до суперечок, а не служать задуму Божому, який виконується через віру.</p>
<p>5 Мета цієї настанови — любов, що йде від доброго серця, чистого сумління і щирої віри.</p>
<p>6 Але деякі люди збочили і відхилилися від усього цього, віддавшись безглуздому марнословству, яке не несе ніякої користі.</p>
<p>7 Вони бажають бути вчителями Закону, та не розуміють ні того, що кажуть, ані того, в чому запевняють. * [( <em>Закону </em>Можливо, тут йдеться про юдейський Закон, який Бог дав Мойсею на горі Синай. Див.: <a href='/ukr_umt/2/19/1'>Вих. 19</a> та 20, а також <a href='/ukr_umt/54/1/8'>1 Тим. 1:8</a>. )]</p>
<p>8 Ми знаємо, що Закон добрий, якщо користуватися ним належним чином.</p>
<p>9 Ми також знаємо, що Закон існує не для праведних, а для порушників і заколотників, непоштивих і грішних, нечестивих і безбожників, убивць батьків і матерів, душогубів,</p>
<p>10 розпусників, мужоложців, работорговців, брехунів, лжесвідків і тих, хто діє проти істинного вчення Божого,</p>
<p>11 яке підкоряється славній Добрій Звістці, що йде від благословенного Бога. Мені було довірено нести її людям.</p>
<p>12 Я дякую Ісусу Христу, Господу нашому, Який дав мені сили, бо визнав мене гідним і призначив на служіння Собі,</p>
<p>13 хоч до того я був богозневажником, гонителем Божої церкви і зухвальцем. Але Господь дарував мені прощення, оскільки чинив я те в невірі й незнанні.</p>
<p>14 Та безмірна милість Господа нашого перелилася в мене разом з вірою і любов’ю, які знайшов я в Ісусі Христі.</p>
<p>15 Ось істина, яка гідна повного і безсумнівного сприйняття: Христос Ісус прийшов у цей світ, аби спасти грішників, а я — найгірший з-поміж них.</p>
<p>16 Саме з цієї причини мені було дано милість, щоб, використавши мене, найгіршого з грішників, Христос Ісус зміг би показати Своє довготерпіння, як приклад для тих, хто пізніше повірив би у Нього й отримав вічне життя.</p>
<p>17 Цареві вічному, невмирущому й невидимому, єдиному Богу честь і слава на віки вічні. Амінь.</p>
<p>18 Я довіряю цей наказ тобі, Тимофію, сину мій, згідно з пророцтвами про тебе, що були зроблені в минулому, щоб ти міг використати їх у праведному бою віри. * [( <em>пророцтва </em>Все, що казали пророки про життя Тимофія ще до його народження. )]</p>
<p>19 Адже ти маєш віру Господа і чисте сумління. Дехто зрікся цього і втратив свою віру. * [( <em>втратив </em>Або «зруйнував». )]</p>
<p>20 Серед них Ґіменей і Олександр, яких я передав сатані, щоб вони навчилися не говорити супроти Бога.</p>

<h4>Розділ 2</h4>
<p>1 Насамперед я благаю, щоб прохання, молитви, клопотання й подяки ваші були за всіх людей,</p>
<p>2 а особливо за правителів і тих, хто має владу. Моліться за них, щоб ми мали тихе й мирне життя у повній відданості й шанобливості Господу.</p>
<p>3 Це є добре й приємне Богові, нашому Спасителю.</p>
<p>4 Він хоче, щоб усі люди спаслися й повною мірою пізнали істину.</p>
<p>5 Існує лише один Господь і лише один посередник між Богом і людьми — Ісус Христос, Який Сам був людиною.</p>
<p>6 Він віддав Самого Себе в жертву, щоб викупити всіх людей, й це свічення прийшло до нас у належний час. * [( <em>Він віддав… всіх людей </em>Приніс Себе в жертву як викуп, щоб звільнити всіх людей. )]</p>
<p>7 Мене ж було призначено проповідником і апостолом, щоб поширювати це свідчення. (Правду кажу я, не брешу!) Мене також було призначено вчителем віри й істини для поган.</p>
<p>8 Тож я хочу, щоб усі чоловіки повсюдно молилися. Вони повинні бути відданими Богу і, молячись, нехай здіймають руки без гніву й суперечок.</p>
<p>9 Так само хочу я, щоб жінки одягалися скромно і розумно, в те, що їм личить. Не варто робити розкішних зачісок, прикрашати себе золотом, перлами чи дорогим вбранням.</p>
<p>10 Натомість, як і личить жінкам, що присвятили себе Богові, їм слід прикрашати себе добрими вчинками.</p>
<p>11 Жінка мусить вчитися мовчки і в повній покірливості.</p>
<p>12 Я не дозволяю жінці навчати або мати владу над чоловіком. Їй належить бути мовчазною.</p>
<p>13 Кажу я так, бо спочатку Адама було створено, а потім уже Єву.</p>
<p>14 І не Адама було обдурено, а жінку, яка впала потім у гріх. * [( <em>І не… гріх </em>Демон обдурив Єву, а вона була причиною того, що Адам згрішив. Див.: <a href='/ukr_umt/1/3/1-13'>Бут. 3:1-13</a>. )]</p>
<p>15 Але жінки, які виконують свій материнський обов’язок, спасуться, коли житимуть у вірі, любові й святості, а також у стриманості.</p>

<h4>Розділ 3</h4>
<p>1 Істину кажу вам: якщо хтось бажає стати старійшиной в церкві, то він прагне виконувати добру справу. * [( <em>старійшиной в церкві </em>Або «той, хто бажає опікати». )]</p>
<p>2 Старійшина мусить жити таким життям, щоб люди не могли йому дорікнути. Він повинен мати лише одну жінку; мусить бути стриманим, розсудливим, мати самовладання, бути порядним і гостинним. Йому слід бути доладним учителем. * [( <em>Старійшина </em>Буквально «опікун». Див.: «старійшина (Новий Заповіт)». )]</p>
<p>3 Опікуну також не можна зловживати вином або бути надто гарячковим; він повинен бути лагідним, миролюбним і не пожадливим до грошей.</p>
<p>4 Він має добре керувати своєю родиною, мусить дбати, щоб його діти були слухняними й поважали його.</p>
<p>5 Якщо хтось не знає, як керувати своєю родиною, то як же він зможе піклуватися про Божу церкву?</p>
<p>6 Він не може бути новонаверненим, щоб не запишатися. Інакше він зазнає такого ж осуду, як і диявол за свою пиху.</p>
<p>7 Він також повинен користуватися повагою чужинців, щоб не зганьбитися, не впасти в немилість і не потрапити до пастки дияволової.</p>
<p>8 Так само й особливі слуги повинні бути шанованими людьми, слову яких можна було б вірити. Вони не повинні бути охочі до вина або такі, хто прагне наживи нечесним шляхом.</p>
<p>9 Вони повинні дотримуватися глибоких істин нашої віри, які Бог виявив нам. Сумління їхнє має бути чисте.</p>
<p>10 Ці люди, передусім мають бути випробувані. І якщо нічого не буде проти них, лише тоді вони зможуть стати особливими слугами.</p>
<p>11 Так само і жінки мають бути гідними поваги. Вони не повинні говорити зле про інших, але мають бути стримані й вірні у всьому. * [( <em>жінки </em>Це можна перекласти як «жінки, які були особливими слугами» (Див.: <a href='/ukr_umt/45/16/1'>Рим. 16:1</a>) або «дружини особливих слуг». )]</p>
<p>12 Чоловікам, які є особливими слугами, слід мати лише одну жінку. Вони мусять керувати добре своїми дітьми і своїм господарством. * [( <em>одну жінку </em>Або «вірному у шлюбі». )]</p>
<p>13 Бо той, хто добре служить, здобуде почесне місце для себе й досягне великої впевненості у вірі в Ісуса Христа.</p>
<p>14 Пишу я вам про це, хоча маю надію незабаром прийти до вас,</p>
<p>15 щоб, якщо затримаюсь, ви знали, як слід поводитися в Божому домі, який є церквою Бога живого, стовпом і основою правди. * [( <em>Божому домі </em>Або «Божій родині». Це може означати, що народ Божий є храмом Божим. )]</p>
<p>16 Безперечно, великою є таємна істина нашої віри: Він з’явився нам в тілі людському, Духом довів Він Свою правоту; Його бачили Ангели. Благовість про Нього рознеслась поміж народами. В Нього повірили люди всього світу, і був Він взятий у славі на Небеса. * [( <em>Духом довів </em>Або «у Своєму духовному вигляді». <em>Він </em>Або «Христос», буквально «Хто». Деякі грецькі рукописи містять «Бог». )]</p>

<h4>Розділ 4</h4>
<p>1 Дух ясно каже, що настануть часи, коли дехто зневіриться. Вони наслідуватимуть облудних духів і дотримуватимуться вчень, що приходять від демонів.</p>
<p>2 Ці вчення йтимуть від лицемірів — брехунів, які не в змозі розрізнити добре і зле, неначе їхнє сумління було зруйноване розжареним залізом.</p>
<p>3 Вони заборонятимуть людям одружуватися й навчатимуть їх відмовлятися від деякої їжі, створеної Богом на те, щоб і віруючі, й ті, хто пізнав істину, із вдячністю споживали її.</p>
<p>4 Бо все створене Богом — добре, і ніщо не повинно відкидатися, якщо воно прийняте з вдячністю.</p>
<p>5 Адже все освячується словом Божим і молитвою.</p>
<p>6 Якщо навчиш цього братів і сестер своїх, то це буде свідченням того, що ти є добрим слугою Ісуса Христа. Ти покажеш, що зростав в істинній вірі та доброму вченні, які ти наслідував.</p>
<p>7 Уникай мирських байок, які суперечать істині Господній. Краще постійно вчись віддано служити Богу.</p>
<p>8 Тілесні вправи цінні лише в одному, а служба Богу має загальну цінність, бо вона несе благословення, як у цьому житті, так і в майбутньому.</p>
<p>9 Ось істина, яку слід повністю дотримуватися:</p>
<p>10 ми покладаємо свої надії на живого Бога, Який є Спасителем усіх людей і, насамперед, віруючих. Ось заради чого ми тяжко трудимося й боремося.</p>
<p>11 Проповідуй і навчай цього.</p>
<p>12 Нехай ніхто не зневажає тебе за твою молодість. Але будь взірцем для віруючих у слові своєму, поведінці, любові, у своїй вірі, у чистоті життя свого.</p>
<p>13 Доки я не прийду, і далі читай людям Святе Писання й заохочуй і навчай їх.</p>
<p>14 Не нехтуй даром своїм, який був даний тобі через пророцтва, коли старійшини поклали свої руки на тебе. * [( <em>пророцтва </em>Все, що казали пророки про життя Тимофія ще до його народження. )]</p>
<p>15 Піклуйся про ці обов’язки весь час. Віддайся їм, і тоді твої успіхи стануть очевидними для всіх.</p>
<p>16 Дбай про своє життя і вчення. Будь наполегливим у цьому, бо так ти спасеш і себе, і тих, хто тебе слухає.</p>

<h4>Розділ 5</h4>
<p>1 Ніколи не докоряй старшому, а вмовляй його, наче батька свого. З молодими ж чоловіками поводься, наче з братами.</p>
<p>2 Стався до старших жінок, як до матерів, а до молодших — як до сестер, з цілковитою чистотою і повагою.</p>
<p>3 Піклуйся про вдів, які насправді потребують допомоги.</p>
<p>4 Якщо вдова має дітей чи внуків, то нехай вони насамперед навчаються побожно дбати про свою власну родину, і так вони віддадуть належне своїм батькам, бо то бажано Богові.</p>
<p>5 Вдова, яка насправді потребує допомоги — самотня, про яку немає кому подбати, тільки на Бога покладає вона свою надію. День і ніч вона молиться, благає Бога допомогти їй.</p>
<p>6 Вдова ж, яка живе в своє задоволення, насправді мертва, хоч і живе.</p>
<p>7 Тож дайте людям Божим ці настанови, щоб ніхто не мав права їм дорікнути.</p>
<p>8 Якщо ж хтось не піклується про ближніх, а особливо про власну родину, той зрікається віри. Той поводиться гірше за невіруючого.</p>
<p>9 Вдову можна вносити до списку, якщо їй щонайменше років шістдесят і якщо вона мала лише одного чоловіка, й відома тим, що робить добро людям, виростила своїх дітей, була гостинна, обмивала ноги Божим людям, допомагала тим, хто потрапив у біду, та якщо присвятила себе добрим вчинкам. * [( <em>списку </em>Кожна церква мала список вдів, які потребували допомоги. <em>мала лише одного чоловіка </em>Або «була вірною своєму чоловікові». <em>обмивала ноги </em>Або «служила потребам». )]</p>
<p>11 Але відмовляй в цьому молодшим вдовам, бо коли їхні тілесні бажання беруть гору над відданістю Христу, то вони знову хочуть заміж.</p>
<p>12 І тоді вони гідні осуду, бо порушують первісну обітницю.</p>
<p>13 Разом із тим вони звикають ледарювати і, ходячи з дому в дім, базікають про що не слід. Вони не тільки стають ледачими, а й розпускають плітки і втручаються в чужі справи.</p>
<p>14 Тому мені хотілося б, щоб молодші вдови виходили заміж, виховували дітей, вели господарство й не давали приводу ворогам нашим для лихослів’я.</p>
<p>15 Кажу так, бо деякі вдови збочили й пішли за сатаною.</p>
<p>16 Якщо віруюча жінка має у своїй родині вдів, то нехай сама підтримує їх, щоб не обтяжувати церкву, яка повинна допомагати тим вдовам, які справді того потребують. * [( <em>жінка… сама </em>У деяких грецьких рукописах наводиться «чоловік або жінка… він/вона». )]</p>
<p>17 Старійшини, які добре керують церквою, гідні подвійної шани, особливо ті, хто проповідує і навчає. * [( <em>подвійної шани </em>Або «подвійної платні». )]</p>
<p>18 Бо у Святому Писанні сказано: «Не зав’язуй рота волові, що молотить». І ще: «Кожен робітник гідний своєї платні». * [( <a href='/ukr_umt/5/25/4'>Повт. Закону 25:4</a>. <a href='/ukr_umt/42/10/7'>Лк. 10:7</a>. )]</p>
<p>19 Не приймай звинувачень проти старійшин, хіба що їх підтвердять два або три свідки.</p>
<p>20 Перед усією церквою осуджуй тих, хто вперто грішить, щоб то було попередженням усім.</p>
<p>21 Перед Богом, Ісусом Христом та вибраними Ангелами я урочисто наказую тобі дотримуватися всього цього без упередження. Нічого не роби з пристрасті або схильності до когось.</p>
<p>22 Не покладай нерозважливо на жодного руки, щоб посвятити його у старійшини. Не розділяй чужих гріхів, та залишайся завжди чистим і бездоганним.</p>
<p>23 Тимофію, у подальшому, не пий лише воду. Вживай потроху й вино. Це корисно для шлунку, і ти не будеш так часто хворіти.</p>
<p>24 Гріхи одних людей очевидні, та є ознакою неминучого засудження, але гріхи інших відкриваються лише згодом.</p>
<p>25 Так само й добрі вчинки: деякі з них помітні одразу, а деякі, навіть якщо їх важко розгледіти, не можуть бути сховані назавжди.</p>

<h4>Розділ 6</h4>
<p>1 Усім рабам, які працюють під тяжким ярмом невіруючих панів, слід вважати володарів своїх гідними усілякої пошани, щоб не ганьбити ім’я Боже і вчення наше.</p>
<p>2 Ті ж раби, які мають хазяїв віруючих, не повинні зневажати їх, бо вони — брати у вірі. Їм слід служити ще завзятіше, оскільки ті, на кого вони працюють — брати у вірі, яких вони повинні любити. Наставляй і навчай людей чинити так!</p>
<p>3 Якщо деякі люди навчають інакше і не згодні з благотворними вченнями Господа нашого Ісуса Христа і з ученням про істинне служіння Богові,</p>
<p>4 то вони — самовдоволені і нічого не розуміють. Вони мають хвору пристрасть до суперечок і словоблудства, від яких виникають заздрість, сварки, наклепи, лукаві підозри</p>
<p>5 і постійна колотнеча поміж людьми. Вони спантеличені й позбавлені істини, та вважають, що служіння Богові — це шлях до наживи.</p>
<p>6 Звісно, служіння Богові й насправді є великим багатством, але тільки коли воно приносить задоволення людині від того, що вона вже має.</p>
<p>7 Бо ми нічого не принесли в цей світ, і то зрозуміло, що нічого не заберемо з собою.</p>
<p>8 Маючи що поїсти і в що вбратися, будемо щасливими з цього.</p>
<p>9 Хто хоче збагатитися, потрапляє у пастку спокуси й безлічі безглуздих та шкідливих бажань, які штовхають людей на лихо й загибель.</p>
<p>10 Бо любов до грошей — корінь усілякого зла. Деякі люди у своєму потягу до них відійшли від справжньої віри й завдали собі багато горя і болю.</p>
<p>11 Ти ж, чоловіче Божий, уникай усього цього. Веди праведне життя і борись за служіння Богу, за віру, любов, довготерпіння й лагідність.</p>
<p>12 Борися що є сили, щоб не втратити віри своєї. Виграй змагання за вічне життя, до якого ти був покликаний прийнявши Ісуса Христа — чудову істину, про яку ти відкрито свідчив багатьом людям.</p>
<p>13 Я наказую тобі перед Богом, Який дає життя всьому, і перед Ісусом Христом, Який свідчив про ту ж саму чудову істину перед Понтієм Пилатом:</p>
<p>14 бездоганно і чисто виконуй те, що тобі наказано, аж поки не прийде Господь наш Ісус Христос.</p>
<p>15 Бог відкриє нам це у належний час. Він — благословенний і єдиний Господар, Цар царів і Володар володарів.</p>
<p>16 Він єдиний має безсмертя. Він живе у світлі недосяжному. Його ніхто не бачив і не може побачити. Честь Йому і влада вічна! Амінь.</p>
<p>17 Наказуй багатим у цьому світі, щоб не були пихатими, щоб покладали свої надії не на багатство (воно таке нестійке), а на Бога, Який щедро забезпечує нас усім для нашого задоволення.</p>
<p>18 Наказуй їм творити добро й збагачуватися цим, бути щедрими й охоче ділитися тим, що вони мають.</p>
<p>19 Цим вони складуть собі скарб Небесний — добру основу для майбутнього, щоб одержати істинне життя.</p>
<p>20 Тимофію! Бережи все те, що довірено тобі Господом. Уникай безбожних порожніх балачок, та так званих «істин», що брехливо називаються «знанням».</p>
<p>21 Бо дехто прийняв його і через те відійшов від віри нашої. Нехай благодать Божа буде з усіма вами.</p>


