<h2>Псалми</h2>
<h4>Псалом 1</h4>
<p>1 Блажен той чоловік, який не слідує зловмисників порадам. Щасливий той, хто не звернув на шлях гріха. Блаженний, хто не оселився в домі богохульців, які глузують з Бога. </p>
<p>2 Натомість утішається вченням Господнім. Над ним міркує день і ніч. </p>
<p>3 Він буде життєдайним, мов теє древо, що зростає над потоком, що вчасно плодоносить і ніколи не скидає листя. Той чоловік у всьому, чим займеться, успішний буде. </p>
<p>4 А грішні люди — не такі. Вони, мов та полова, що її здуває вітер. * [( <em>полова… вітер </em>Полова — лузга і залишки соломи. Зерно били або перетирали, щоб відділити ядро від полови. Цю суміш провіювали, щоб вітром віднесло непотрібне. )]</p>
<p>5 Тому й не виправдатись їм, не буде місця їм між праведних людей. </p>
<p>6 Чому? Бо праведних Господь веде, а грішники загинуть! </p>

<h4>Псалом 2</h4>
<p>1 Чому погани повстають? І марні наміри задумують навіщо? </p>
<p>2 Гуртуються царі чужі, правителі змовляються на Всевишнього й Його обранця: * [( <em>обранця </em>Буквально «помазаного Господом царя». )]</p>
<p>3 «Порвімо пута ці, що в’яжуть нас, і викиньмо їх геть!» </p>
<p>4 Господь воссідає на Небеснім престолі, глузує і кепкує з них. </p>
<p>5 А потім, в гніві, Він їм скаже, обурений, їх настрашить, посіє в них сум’яття. </p>
<p>6 Господь промовить: «Я на Сіоні, на Моїй Святій горі ось вибрав Я царя для Свого народу». </p>
<p>7 І ось його слова: «Дозвольте Господнє Слово сповістити вам. Господь сказав мені: „Ти — Син Мій. Я батьком став Тобі сьогодні”. * [( <em>Ти… сьогодні </em>Ця фраза, напевне, є частиною тих слів, що їх проголошують, коли всиновлюють дитину. Вона свідчить про те, що царів Юдеї вважали прийомними дітьми Бога, а тому Володар Всесвіту наділив їх владою над Ізраїлем. У Новому Заповіті цей уривок неодноразово використовується для доведення того, що Ісус є єдиним Сином Бога. )]</p>
<p>8 Лиш тільки попроси Мене, і Я віддам Тобі народи інші в спадок, усі кінці землі віддам Тобі у володіння. </p>
<p>9 Ти правитимеш ними залізною рукою. Ти зможеш потрощити їх, мов глечик глиняний». * [( <em>потрощити… глиняний </em>Гебрейською мовою ці слова можуть означати також «розбити», «розкидати». Часто завойовники розселяли упокорені народи, щоб зменшити небезпеку повстань. Тут цар змальовується як особа, наділена владою розселяти народи за власним бажанням, подібно до того, як гончар може побити глечики, зліплені власноруч. )]</p>
<p>10 Тож помудрішайте, царі. Володарі земні, послухайте мою пораду. </p>
<p>11 Служіть Господу з повагою і страхом, і поклоняйтесь трепетно Йому! </p>
<p>12 Цілуйте Сина, щоб Його не прогнівити! Бо як розлютиться — не жити вам. Спішіть! От-от терпець Його урветься. Благословенні ті, хто покладається на Нього. * [( <em>Цілуйте Сина </em>Тобто «щоб показати свою відданість Йому». )]</p>

<h4>Псалом 3</h4>
<p>1 <h6 class="prim_h6">Псалом Давида, на втечу від свого сина Авесалома.</h6> * [( <em>на втечу… Авесалома </em>В деяких виданнях «Біблії» цей вірш подається як заголовок, перед наступним віршем, що має в такому випадку перший номер. )] О як багато, Господи, я маю ворогів. О як багато їх повстало проти мене. </p>
<p>2 О як багато тих, хто обмовляє мене. Вони говорять: «Бог не спасе його». <i>Села</i> </p>
<p>3 Але Ти, Господи, мій щит і моя слава. І Ти підводиш голову мою. * [( <em>Ти… мою </em>Підводити чиюсь голову — гебрейська ідіома, що означає «вивищувати», «підносити когось». )]</p>
<p>4 Я піднесу до Господа свій голос, і Він озветься з храму на Святій горі. <i>Села</i> </p>
<p>5 Я спати ліг, і я заснув. Але я знаю, що прокинуся я, Господи, бо впевнений, що Ти мене підтримаєш і захистиш. </p>
<p>6 І не лякають вже мене ті юрмища, які оточують мене. </p>
<p>7 Встань, Господи! Боже мій, підтримай мене. Коли Ти вдариш ворогів моїх в лице, всі зуби їм, лихим, повибиваєш. * [( <em>Встань, Господи! </em>Таким був поклик юдеїв, коли вони йшли у бій, тримаючи над головою ковчег Заповіту. Тобто автор закликає Господа допомогти йому в боротьбі з ворогами. )]</p>
<p>8 За Господом звитяга. Твоє благословення нехай з Твоїм народом буде! <i>Села</i> * [( <em>звитяга </em>Або «спасіння». )]</p>

<h4>Псалом 4</h4>
<p>1 <h6 class="prim_h6">Для диригента. Зі струнними інструментами. Псалом Давида.</h6> Мій правий Боже, відгукнись, коли звертаюся до Тебе! Дай звільнення, коли обступлять лихоліття. Будь милостивим і почуй мою молитву. </p>
<p>2 Людські сини, як довго ще ганьбитимете мою славу? Ви любите марноту. Ви все брехню шукаєте про мене. <i>Села</i> * [( <em>Людські сини </em>Або «люди». Можливо, це було шанобливе звертання до тих лідерів, які судили автора цього псалму. )]</p>
<p>3 Вам, люди, знати слід: Господь обирає вірних Своїх послідовників. Господь почує і мій голос, коли волатиму до Нього. </p>
<p>4 Можете гніватись, та не грішіть! І перегляньте свої задуми про себе, перш, ніж спочити ляжете, й мовчіть! <i>Села</i> * [( <em>Можете… не грішіть </em>Або «Тремтіть від страху, але не грішіть!» Цей варіант міститься у деяких древньогрецьких текстах. Також див.: <a href='/ukr_umt/49/4/26'>Еф. 4:26</a>. )]</p>
<p>5 Офіруйте пожертви з чистим серцем й довіртесь Господу! </p>
<p>6 Багато хто з людей говорить: «Так хочеться чиєїсь доброти! Яви нам, Господи, Своє лице сяйливе!» * [( <em>Яви нам… сяйливе! </em>Тобто «Господи, дай нам тих благословень». )]</p>
<p>7 Ти серце моє більш наповнив щастям, аніж воно тоді радіє, як я збираю щедрий урожай зерна й вина. </p>
<p>8 Умиротворений лягаю спочивати. Чому? Бо Ти лиш, Господи, лиш Ти безпечний сон мені даруєш! </p>

<h4>Псалом 5</h4>
<p>1 <h6 class="prim_h6">Для диригента хору. Для флейти. Псалом Давида.</h6> Почуй молитву мою, Господи! Сприйми слова, що в серці я плекав. </p>
<p>2 І зглянься, мій Боже й мій Царю, на благання мої, як молюся Тобі. </p>
<p>3 Щоранку, Господи, Ти чуєш голос мій, коли складаю я Тобі пожертву і терпеливо відповіді жду. </p>
<p>4 Ти не бовван, що любить грішний люд. Вони не ті, хто селиться з Тобою. </p>
<p>5 Дурні не вклоняються Тобі! Ти відвертаєшся від тих, хто лихо сіє. * [( <em>Дурні </em>Тобто «ті, хто не слідують за Богом та Його мудрим вченням». )]</p>
<p>6 Зі світу пощезають брехуни. Господь ненавидить підступних, кровожерних людей, що замишляють іншим зло. </p>
<p>7 Я ж, з милості великої Твоєї, прийду в Твій храм, вклонюся я з благоговінням до храму святого Твого. </p>
<p>8 Навчи мене, о Господи, праведно жити, пильнують бо мій кожен крок недоброзичливці мої. Свій шлях зроби прямим. * [( <em>зроби прямим </em>У гебрейському оригіналі тут гра слів «зробити прямим» звучить так само, як «мої недоброзичливці». )]</p>
<p>9 Чому? Бо з уст недоброзичливців моїх і слова правди не злетить ніколи. Їхні серця народжують лише нещастя. І пащі, мов розверзнуті могили, на язиці у кожного брехня! </p>
<p>10 Ти покарай їх, Боже! Нехай самі впадуть у власні пастки. Їх розчави за їхні злочини численні. За що? Адже вони повстали проти Тебе! </p>
<p>11 Хто ж вірить в Тебе і щасливі будуть, навіки будуть втішені вони! Усіх благослови, хто ймення Твоє любить, і щастя у Тобі вони знайдуть! </p>
<p>12 Коли Ти праведних, о Господи, благословляєш, довкола них стаєш Ти муром захисним. </p>

<h4>Псалом 6</h4>
<p>1 <h6 class="prim_h6">Для диригента хору зі стрункими інструментами. На октаві. Псалом Давида. * [( <em>На октаві </em>Тут ідеться про восьмиструнний інструмент або про певним чином настроєні інструменти, або ж про групу арф у храмовому оркестрі. )]</h6> О Господи, не докоряй, коли Ти в гніві, і не карай, коли Ти розлютивсь. </p>
<p>2 О Господи, до мене милосердний будь. Я слабую, тремтять кістки. Зціли мене! </p>
<p>3 Душа моя тремтить у переляці. Чи довго, Господи, мені чекати втіхи? </p>
<p>4 Вернися, Господи! Спаси мене! Дай мені сили, Ти ж бо милосердий. </p>
<p>5 Навіщо? Бо мерці ім’я Твоє не славлять. З Шеолу шана вже до Тебе не прийде. </p>
<p>6 Себе я цілу ніч виснажував в молитвах, аж постіль мокра вже від сліз моїх. </p>
<p>7 Печалі і турботи виїдають очі. </p>
<p>8 Напасники, від мене забирайтесь геть! Чому? Бо вже Господь почув мій слізний голос. </p>
<p>9 Господь почув моє благання, Господь прийняв мою молитву. </p>
<p>10 Всі вороги мої втечуть, нажахані й ганьбою гнані. </p>

<h4>Псалом 7</h4>
<p>1 <h6 class="prim_h6">Жалібна пісня Давида, яку він співав Господу, коли Саул, сину Куша з коліна Веніаминового облудно звинуватив його. * [( <em>Жалібна пісня </em>Цей гебрейський термін сьогодні не зрозумілий. Швидше за все тут ідеться про дуже емоційну, зворушливу пісню або благання про допомогу. )]</h6> Господи, мій Боже, на Тебе покладаюсь я. Від переслідувачів захисти мене, врятуй мене. </p>
<p>2 Щоб беззахисного мене, вони не розтерзали, наче леви! Мене ж бо більш ніхто не захистить. </p>
<p>3 О Господи, мій Боже, якщо я чинив зле, якщо знялися мої руки на недобре, </p>
<p>4 якщо я лихо заподіяв другу чи безпричинно я на ворога напав, його ж добро у нього відібравши, * [( <em>другу </em>Або «союзнику». )]</p>
<p>5 тоді хай ворог переслідує мене, хай мене зловить і на землю кине, і хай мене в могилу зажене. <i>Села</i> </p>
<p>6 Встань, Господи, яви Свій гнів! Повстань на ворогів! Верши Свій правий суд, якого й від людей чекаєш. * [( <em>Встань, Господи </em>Ці слова, як правило, звучали тоді, коли ізраїльтяни піднімали ковчег Заповіту, щоб нести його в бій. Цими словами вони намагалися пробудити Божий гнів, Його праведний суд. )]</p>
<p>7 Нехай згуртуються довкруж Тебе народи, суддею станеш їм. </p>
<p>8 Править народами Господь. О Господи, суди мене, мої достоїнства й чесноти Ти доведи. </p>
<p>9 Край поклади Ти злу, що чинять лихі люди, а праведних зміцни. Бог добросердий, вивіряє Він всі наші помисли й бажання. </p>
<p>10 Бог — мій щит, спасіння людям доброчесним. </p>
<p>11 Бог — праведний суддя. Він судить безупинно. </p>
<p>12 А хто не кається і не повернеться до Бога, на того Він спрямує меч Свій. І лук натягне свій, щоб був напоготові. </p>
<p>13 Бог підготує смертоносну зброю на нечестивця, навіть стріли вогняні. </p>
<p>14 Поглянь, зло корчиться, мов породілля, в болях, запліднившись бідою, породжує олжу. </p>
<p>15 Людина іншому викопати може яму, але сама ж таки у неї і впаде. </p>
<p>16 Вона потрапить до своєї ж пастки, і зло задумане на власну голову впаде. </p>
<p>17 Я славлю Господа за доброту Його, в честь Господа Всевишнього псалми співаю. </p>

<h4>Псалом 8</h4>
<p>1 <h6 class="prim_h6">Для диригента. В супроводі ґіттіта. Псалом Давида. * [( <em>В супроводі ґіттіта </em>Можливо, це вид інструмента або мелодія, або певний виконавець в оркестрі, наприклад, Овед-Едом із Ґата (ґіттійський). )]</h6> Господи, наш Володарю! Твоє ім’я найчудовіше в цілому світі уславляє тебе в небесах! </p>
<p>2 Із уст дітей і немовлят хвала Тобі злітає. Цим співом могутнім Ти їх наділив, для того, щоб недоброзичливці змовкли. </p>
<p>3 Коли я подивлюсь на Небеса, які Ти виліпив, на ясні зорі з місяцем, які створив Ти, я думаю: </p>
<p>4 «Хто є той син людський, що Ти про Нього пам’ятаєш, хто є той чоловік, котрого помічаєш Ти?» </p>
<p>5 Мало не Богом Ти його зробив, коронував і славою, і честю. </p>
<p>6 Ти владу дав йому над всім, що Ти створив, до ніг його поклав усе на світі: </p>
<p>7 овець, худобу, диких звірів степових, </p>
<p>8 птахів небесних, риб з глибин морських. </p>
<p>9 Господи, наш Володарю, Твоє ім’я найчудовіше в цілому світі! </p>

<h4>Псалом 9</h4>
<p>1 <h6 class="prim_h6">Для диригента. «На смерть сина». Псалом Давида.</h6> Я прославлятиму Господа всім своїм серцем, про всі чудеса розповім, котрі створені Ним. </p>
<p>2 Я буду радіти і втішатися Тобою, Всевишній. Співати псалми, щоб Твоє прославляти ім’я. </p>
<p>3 Всі вороги мої тікатимуть від мене лиш завдяки Тобі, але вони впадуть і смерть свою знайдуть. </p>
<p>4 Як судиш Ти мене й мою вирішуєш Ти справу, Ти на суддевім троні праведний суддя. </p>
<p>5 Суворий Ти з народами чужими, Ти знищуєш лихих людей, їх імена назавжди витер з пам’яті людей. </p>
<p>6 І ворогу кінець! Міста в руїнах вічних. Ти їх навік безлюдними зробив. І згадки більш ніде про них не буде. </p>
<p>7 Але Господь завжди сидітиме на троні. Цей трон створив для того Він, щоб існувала справедливість в світі. </p>
<p>8 Тож справедливо Він судитиме цей світ, по совісті судитиме народи. </p>
<p>9  Нехай Господь притулком буде для стражденних, тих, хто переживає тяжкі часи. * [( <em>Нехай… часи </em>Або «Багато народів у пастці через свої турботи, зруйновані тягарем своїх проблем. Нехай Господь буде прихистком, куди вони можуть сховатися». )]</p>
<p>10 Щоб ті, хто знає Твоє ім’я, довірились Тобі. Чому? А через те, що Ти, Господь, не відштовхнеш людей, які прийшли до Тебе. * [( <em>Щоб ті… ім’я </em>Тобто вузьке коло посвячених, палких прихильників Бога. )]</p>
<p>11 Оспівуйте Господа, Який живе на горі Сіон. Розповідайте народам про вражаючі справи Його. </p>
<p>12 Він Той, Хто мститься за кров тих людей, Він пам’ятає тих, хто прагне помсти. Не забуває Він про бідних, смиренних, що прийшли по допомогу. </p>
<p>13 Будь милосердний, Господи, до мене! Поглянь, як мене гнали вороги. І забери мене від брами смерті. </p>
<p>14 Я прославлятиму Тебе з Єрусалима брами, радітиму, врятований Тобою. </p>
<p>15 Потрапили чужі народи в яму, що вирили самі ж. Заплутались самі вони в тенетах, розставлених для інших. </p>
<p>16 Отак вони дізнаються нарешті, що славний справедливістю Господь. Він грішників у їхні ж пастки ловить, розставлені для інших. <i>Хігайон</i> <i>Села</i> * [( <em>Хігайон </em>«Роздуми» або «Медитація». Очевидно, це була порада виконавцям зробити паузу для роздумів. )]</p>
<p>17 Хай люд лихий, який забув про Бога, зійде в могилу. </p>
<p>18 А чому? Тому що жебраків Бог не забуде, побачать бідні здійснення бажань. </p>
<p>19 Встань, Господи, та народи віддай на суд Свій, не дозволь їм навіть подумати, що вони Над тобою перемогу святкуватимуть. * [( <em>Встань, Господи </em>Ці слова, як правило, звучали тоді, коли ізраїльтяни піднімали ковчег Заповіту, щоб нести його в бій. Цими словами вони намагалися пробудити Божий гнів, Його праведний суд. )]</p>
<p>20 Провчи їх, Господи, нехай знають вони, що смерть спіткає їх. <i>Села</i> </p>

<h4>Псалом 10</h4>
<p>1 Чому Ти, Господи, далеко так? Чому мовчиш у цю тяжку годину?! </p>
<p>2 Пихато кривдники знущаються із бідних, та зрештою в свої ж потраплять пастки. </p>
<p>3 Лихі людці, ті, ясна річ, зажерливістю хваляться своєю, а Господа клянуть захланно й зневажають! </p>
<p>4 В погорді й люті нечестивець поради в Бога не шукає. У намірах його немає Богу місця. </p>
<p>5 Його дорога стелиться рівненько. Твій суд для нього надто вже далекий, сміється він із ворогів своїх. </p>
<p>6 Про себе думає він так, що не помилиться ніколи. Мовляв, ніколи саме з ним не трапиться нічого злого. </p>
<p>7 Уста їх без упину проклинають, серця їх чорні наміри снують, на їхніх язиках брехня й прокльони. </p>
<p>8 При житлі, не захищенім стіною, у засідці вони і тільки слушної чекають миті на перехожих кинутися враз, й життя в нещасних тих людей відняти. </p>
<p>9 Мов лев, у хащах причаївшись, лиш миті ждуть, аби схопити бідолах й оплутати своєю сіттю. </p>
<p>10 Нещасні жертви, збиті з ніг, притиснуті зненацька до землі потужною безбожника рукою. </p>
<p>11 А ті лиш заспокоюють себе: «Бог забуває нас, на нас він не зважає, не бачить Він, що робимо ми тут». </p>
<p>12 Встань, Господи! Скарай лихих людців, о Боже! Не забувай про бідних і нещасних! </p>
<p>13 Чом відвертається від Бога лютий люд, чому повторює собі постійно: «Бог не воздасть мені за те, що я роблю?» </p>
<p>14 Але ж Ти, Боже, бачиш, що твориться! Всі біди і страждання бачиш Ти! І подаси Ти руку допомоги, нещасні сиріти на Твою підтримку ждуть. </p>
<p>15 Здолай безбожника і зло, що він вчинив, із коренем, щоб й духу не лишилось, вирви! </p>
<p>16 Господь на віки вічні править! Й безбожників Він вижене з своїх земель! </p>
<p>17 Почув Ти, Господи, що треба бідним людям. Дай їм відвагу! І прислухайся до них! </p>
<p>18 Зроби, що треба, для пригноблених людей. Не допусти, щоб на Твоїй землі, лихі людці залякували інших. * [( <em>пригноблених людей </em>В буквальному перекладі — «для сиріт». Тобто для людей, про яких більше нікому подбати. )]</p>

<h4>Псалом 11</h4>
<p>1 <h6 class="prim_h6">Для диригента. Псалом Давида.</h6> Притулку в Господа шукаю. Тож як ви смієте мені казати: «Лети ховатись, птахо, в гори!» </p>
<p>2 Тікай, бо в темряві чатують, уже напнувши тятиву, злі люди. Людині добрій просто в серце уже спрямовують стрілу. </p>
<p>3 Що людям праведним робить, коли руйнуються основи? * [( <em>коли руйнуються основи </em>Або «якщо злі люди винищать усе добро». )]</p>
<p>4 Але Господь — в Своїм святому храмі, Його престол — на небесах. Він бачить все, що діють тут сини людські. </p>
<p>5 Господь, Він виправдовує й праведних і злих. Ненавидить Він тих, хто насильство любить. </p>
<p>6 Господь проллє на них горючу сірку, й розжареним вугіллям Він засипле їх. Їм не дістанеться нічого, крім гарячого, палаючого вітру. * [( <em>палаючого вітру </em>Тут ідеться про гаряче повітря, яке продувається над рудою, щоб змусити плавитися такі метали, як срібло. Після того, як срібло розплавилося, породу видаляють. )]</p>
<p>7 Господь наш — справедливий, Він приймає праведних людей у Своє серце. Тож благочесні зможуть бачити Його обличчя. * [( <em>бачити Його обличчя </em>Тобто «бути поряд з Ним». )]</p>

<h4>Псалом 12</h4>
<p>1 <h6 class="prim_h6">Для диригента. На октаву. Псалом Давида.</h6> * [( <em>На октаву </em>Може бути і певний інструмент або особлива настройка (на октаву) інструмента, можливо, й одна з груп, що грали в оркестрі. )] Спаси нас, Господи! Не стало вже на світі богослухняних, набожних людей! </p>
<p>2 Базікають усі лиш про дрібниці, в їх думах тільки лестощі й олжа. І це усе, що одне одному говорять! </p>
<p>3 Як би хотілося, щоб Господь звелів устам брехливим оніміти, й тим язикам, що розносять балачки брехливі, і теревенять про неважливе. </p>
<p>4 Ті люди просторікують: «Ми знаєм, що і як казати, аби було собі на користь. То хто ж у світі може нами керувати?» </p>
<p>5 Господь говорить: «Я повстану на ваш захист, бо зболені й нужденні, бо гноблені плачуть від болю. Я дам вам порятунок той, якого прагнете!» </p>
<p>6 Слова Господні чисті та правдиві, немов те срібло, що очищене в горнилі, і переплавлене сім разів. * [( <em>срібло… в горнилі </em>Горнило для плавки металу будували на землі в тих місцях, де дули сильні вітри, щоб підтримувати вогонь. Часто існували також ножні насоси, якими накачували в горнило повітря, щоб збільшити силу полум’я. Після плавки металу породу відкидали. Потім могли знову й знову плавити метал, добиваючись його чистоти. Інколи додавали очисник, який взаємодіяв з домішками, досягаючи таким чином іще більшої чистоти. Такими ж чистими, чесними й надійними є обіцянки Бога! )]</p>
<p>7 Оберігай їх, Господи! Пильнуй їх. Завжди їх захищай від цього покоління. * [( <em>Оберігай їх </em>«Їх» тут може стосуватися як слова Божого, так і бідолашних, безпорадних людей. )]</p>
<p>8 Довкола ж бо безбожники кружляють, важливо виступають, а насправді, як мішура: виблискує дорогоцінно, та нічого не варта. </p>

<h4>Псалом 13</h4>
<p>1 <h6 class="prim_h6">Для диригента. Псалом Давида.</h6> Чи ти надовго, Господи, забув мене? Навіки? Чи довго відвертатимеш Лице? </p>
<p>2 Як довго ще мені боротися з сум’яттям, носити тугу в серці день-у-день? І скільки ворогу ще панувати наді мною? </p>
<p>3 О Господи, мій Боже, зглянься, озовися! Очам моїм дай світло, бо інакше порину я в довічний сон. </p>
<p>4 Збуди мене, а то промовить ворог: «Я з ним покінчив!» І ворогів моїх охопить радість, коли спіткнуся раптом і впаду. * [( <em>ворог </em>«Ворог» тут може означати також «смерть». )]</p>
<p>5 Та вповні довіряюсь я Тобі! І моє серце радістю налите, тим, що мені Ти порятунок дав! </p>
<p>6 Співатиму Я Господу хвалу, адже Він так подбав про мене! </p>

<h4>Псалом 14</h4>
<p>1 <h6 class="prim_h6">Для диригента. Псалом Давида.</h6> Пустоголові думають що немає Бога! Вони — руйнівники, які чинять зло і не творять добра. </p>
<p>2 Господь на всіх нас дивиться з Небес, шукає мудрих, хто Його поради прагне. </p>
<p>3 Вони ж бо відвернулися від Бога, усі зіпсовані, жоден не творить добра! </p>
<p>4 Чи ті лиходії, що нищать мій народ, знають про існування Бога? Ні. Безбожники лиш накопичують скарби не вшановуючи Його. </p>
<p>5 Коли ж карає Бог, вони тремтять від страху. Чому? Бо захищає праведників Бог. </p>
<p>6 Ви смієтеся, кривдники, з поради, яку шукають вбогі. А чому? Бо бідним тим Господь дає притулок. </p>
<p>7 Я хочу, щоб Господь з Сіону приніс Ізраїлю спасіння! Коли Господь поверне із полону ізраїльтян, що ворог захопив, зрадіє Яків й Ізраїль щасливий буде. * [( <em>Яків й Ізраїль </em>Дві назви країни. Обидва імені також належать Якову, батькові дванадцяти синів Ізраїлю, які були батьками дванадцяти колін. )]</p>

<h4>Псалом 15</h4>
<p>1 <h6 class="prim_h6">Псалом Давида.</h6> Хто може, Господи, прийти до Тебе в святий намет? Хто може на Святу піднятись гору? Хто може поклонятися Тобі? </p>
<p>2 Лиш тільки праведні та чисті люди, правдиві й щирі в мислях і словах, </p>
<p>3 хто не пащекує і зла не чинить своїм ближнім. </p>
<p>4 Хто може увійти в Твій храм? Лиш ті, хто зневажає нечестивців, людців, від котрих відвернувся Бог, хто поважає тих людей, що прославляють і шанують Господа; той, хто обіцяне виконує завжди. * [( <em>хто… завжди </em>Або «хто обіцяє не робити зла та зла не робить». )]</p>
<p>5 Лиш той, хто не займається лихварством і хабарів ніколи не бере, аби за те зашкодити невинним. Той, хто за цими нормами живе, завжди безпечний (поряд з Богом) буде! * [( <em>той… лихварством </em>Закон забороняв ізраїльтянам займатися лихварством, наживатися таким чином на інших ізраїльтянах (<a href='/ukr_umt/3/25/36-37'>Лев. 25:36-37</a>), але дозволяв лихварство стосовно інших народів. Див.: <a href='/ukr_umt/5/23/19-20'>Повт. Закону 23:19-20</a>. )]</p>

<h4>Псалом 16</h4>
<p>1 <h6 class="prim_h6">Міктам Давида.</h6> Боже, опікуйся мною, в Тобі я шукаю розради! </p>
<p>2 Кажу я Господу: «Ти — мій Володар. Благословення все моє — від Тебе!» * [( <em>Кажу я… велич </em>Значення древньогебрейського тексту непевне. <em>Кажу я </em>Також можливий переклад «Кажеш ти». )]</p>
<p>3 І послідовникам, всім праведним Твоїм, кого Ти любиш (я кажу): «Вшановую шляхетність їхню й велич!» </p>
<p>4 А хто богів шукає інших, зазнає той тяжких страждань. Мені не по дорозі з ними, і я не буду проливати за них жертовну кров! І ймення їхні з уст моїх не злинуть! </p>
<p>5 Господь — це спадщина моя, мого життя це чаша. Моє майбутнє у Твоїх руках. </p>
<p>6 Мені щасливий випав жереб, о так, чудесну частку я здобув. * [( <em>О так… здобув </em>Тут перегук з тим, як розподілялися землі між ізраїльськими колінами — за жеребом. )]</p>
<p>7 Благословляю Господа. Дає мені поради Він і навіть уночі керують мною почуття оті. </p>
<p>8 Господь завжди переді мною. Коли зі мною Він, завжди я у безпеці. * [( <em>Господь… мною </em>Буквально «Я завжди ставлю Господа переді мною». )]</p>
<p>9 Тому щасливий я, втішається душа, я житиму в безпеці. </p>
<p>10 Чому? Тому що не залишиш Ти мене в могилі, не даси зотліть Твоєму вірному учневі. * [( <em>могилі </em>Буквально «Шеолі». Див.: «Шеол». <em>вірному учневі </em>Або «Своєму святому», тобто тому, хто всім серцем відданий Господу. )]</p>
<p>11 Навчи мене життя прожити! З Тобою поряд бути — для мене це велика насолода! А при Твоїй правиці іти — то вже для мене щастя навіки! </p>

<h4>Псалом 17</h4>
<p>1 <h6 class="prim_h6">Молитва Давида.</h6> Господи, почуй моє благання справедливості, прислухайсь до мольби моєї, почуй молитву, мовлену неложними устами. </p>
<p>2 Нехай мені від Тебе справедливість буде, бо видна істина Твоїм очам. </p>
<p>3 Ти завітав вночі і моє серце перевірив, мене Ти випробував і не знайшов щербинки. Я вирішив, що не грішитимуть уста мої. </p>
<p>4 Хоч що б робили інші, я тримався від кривдників подалі, бо слухаю Тебе! </p>
<p>5 Тож прошу, Господи, не дай мені звернуть з путі Твого, не дай спіткнутися і впасти. </p>
<p>6 Я попросив у Тебе допомоги, і, звісно ж, Боже, відгукнешся Ти! Схили до мене вухо, вислухай мої мольби! </p>
<p>7 Тобі багато довіряється людей. Вони шукають допомоги в Тебе, як люди повстають на них. І Ти могутньою правицею рятуєш. Яви ж любов прекрасну й безкінечну! </p>
<p>8 І захисти мене, немов зіницю Свого ока! Сховай мене під крилами Своїми </p>
<p>9 від тих людців, що хочуть погубить мене, від ворогів смертельних, які оточили мене. </p>
<p>10 У них жалю немає, бундючна їхня мова. </p>
<p>11 Ці люди мене гнали, потім оточили, й тепер уже готові кинутись на мене. </p>
<p>12 Вони мов лев, який на здобич зазіхає, мов левеня, що причаїлося в кущах. </p>
<p>13 Встань, Господи, на них, і підітни їм ноги. Яви свій меч і мою душу порятуй від ворога лихого! * [( <em>Встань, Господи </em>Таким був поклик юдеїв, коли вони йшли у бій, тримаючи над головою ковчег Заповіту. Тобто автор закликає Господа допомогти йому в боротьбі з ворогами. )]</p>
<p>14 Правицею Своєю оборони моє життя від цих людців, які радіють надбанням своїм у цім лиш світі. А людям тим, яких цінуєш, дай їжі досхочу, і їхнім дітям вволю їжі, щоб ще й онуків було чим нагодувати. * [( <em>А людям… нагодувати </em>Можливе й інше прочитання другого речення цього вірша: «А людям тим, яких цінуєш, дай плід утробам їхнім, щоб привели дітей багато, щоб і онукам перейшло їхнє добро». )]</p>
<p>15 А я молив Тебе про справедливість, і я її побачу, коли Ти лице Своє мені покажеш, і яка то буде втіха! </p>

<h4>Псалом 18</h4>
<p>1 <h6 class="prim_h6"> Для диригента. Псалом Давида, слуги Господнього, проспіваний після того, як Господь врятував його від усіх ворогів, а особливо від Саула.</h6> * [( Ця пісня також міститься у <a href='/ukr_umt/10/22/1'>2 Сам. 22</a>. )] Сказав Давид: «Моя Ти сило, Господи, я Тебе люблю». </p>
<p>2 Господь — то моя Скеля, мій притулок і моя фортеця. Мій Бог — моя фортеця, куди я ховаюсь. Він — щит мій, ріг, який мене рятує. Він — моя схованка в горах неприступних! * [( <em>ріг </em>Символ сили, зброї. )]</p>
<p>3 Я Господа покликав, гідного хвали, і врятувавсь від ворогів. </p>
<p>4 Мене оплутали тенета смерті. Потоки шалені змивали мене в небуття. </p>
<p>5 Тенета Шеола скували мене, розверзлися пастки смертельні. </p>
<p>6 У час небезпеки гукав я Господа, звертався до Бога мого, порятунку шукав! В палаці Своєму почув мене Бог, почув, як я волав про допомогу. </p>
<p>7 Тоді здригнулася земля і затремтіла, і захиталися підніжжя гір! Чому вони трусилися? Бо розлютився Бог! </p>
<p>8 Із Його ніздрів дим пішов, нищівне полум’я шугнуло з Його вуст, посипалися іскри з них. </p>
<p>9  І Він розверзнув Небеса, спустився Він, а під ногами — чорні хмари! </p>
<p>10 Він полетів на Херувимі, ширяв на крилах вітру. </p>
<p>11 Господь сховався у густих і темних хмарах, які шатром Його накрили. </p>
<p>12 Від сяйва перед Ним з дощем і блискавками Його хмара припливла! </p>
<p>13 Та прогримів Господь у небесах. До кожного доніс Всевишній голос Свій із-поміж блискавок і граду! * [( <em>із-поміж блискавок і граду </em>Цей варіант міститься у деяких древньогрецьких та древньогебрейських рукописах. )]</p>
<p>14 Він випустив вогненні стріли, і розігнав Він ворогів, послав на них Він громовиці й блискавиці. Нажахані, розбіглись вороги. </p>
<p>15 А потім, Господи, коли Ти насварив їх, коли Твої уста на них подули вітром, відхлинула вода, відкрилося дно моря, й основи світу ми могли побачить. </p>
<p>16 Тоді Він руку простягнув із висоти, узяв мене, і витягнув із лиха вод ревучих! </p>
<p>17 Господь мене урятував від ворога могутнього мого, урятував від ворогів, за мене дужчих! </p>
<p>18 Вони накинулись на мене в час турбот, але мене Господь підтримав. </p>
<p>19 Мене затиснули з усіх боків, та вивів Він мене у край безпечний. Він врятував мене, бо любить! </p>
<p>20 Мені Він нагороду дав, бо я невинний. Він допоміг мені, бо чисті мої руки, </p>
<p>21 бо я шляху Господнього тримався, зла не чинив, аби не втратить Бога. </p>
<p>22 Чому? Бо я постійно думаю про Нього, про правила Його і настанови, й законів не порушую Його. </p>
<p>23 Я з Ним був щирий і від зла тримавсь подалі. </p>
<p>24 Він винагородив мене, бо я — невинний. Господь бо бачить — руки мої чисті. </p>
<p>25 Бог вірний з тим, хто вірний і Йому, Ти чесний з тим, хто і з Тобою чесний. </p>
<p>26 Ти добрий і чистий із тими, хто добрий і чистий. Але підступний Ти з підступними людьми. </p>
<p>27 Рятуєш Ти бідних людей, пихатих Ти ставиш на місце. </p>
<p>28 Ти, Господи, запалюєш світильник мій, і темряву мою Ти перетворюєш на світло. </p>
<p>29 З Тобою ворогів я переможу, з Твоєю допомогою мури я перескочу. </p>
<p>30 Шлях Божий — досконалий! Випробувані обіцянки Його! Він захищає тих, хто покладаються на Нього. </p>
<p>31 Немає іншого Бога, крім Господа, немає іншої скелі, крім нашого Бога! </p>
<p>32 Він сили зміцнює мої, і в чистоті допомагає жити. </p>
<p>33 Зробив мене Він прудконогим, ніби лань, дає мені Він стійкість навіть на узвишшях! </p>
<p>34 Готує мої руки Він до бою, дає їм силу найтугіший лук напнуть. </p>
<p>35 Ти, Боже, дав мені Свій щит звитяжний, правицею підтримуєш мене, Ти знов і знов мені допомагав! </p>
<p>36 Зробив прудкими мої ноги і сильними стопи мої! </p>
<p>37 Тож ворога я можу гнати й наздогнати, й не відвертатися, аж доки не здолаю. </p>
<p>38 Розіб’ю ворогів, вони не зможуть встати, вони впадуть до моїх ніг. </p>
<p>39 Даєш Ти мені сили у бою, Ти змушуєш повсталих проти мене схилитися в покорі. </p>
<p>40 Перемогти допомагаєш ворогів, я ненависників збиваю з ніг. </p>
<p>41 Вони волали допомоги, але ніхто їх не порятував. І навіть Господа вони просили, та незворушний Він лишивсь. </p>
<p>42 Я їх розвіяв, мов полову на вітру. Як пил дорожній, їх ногами потоптав. </p>
<p>43 Рятуєш Ти мене від натовпу людей, мене Ти ставиш на чолі народів інших, і ті служитимуть мені, хоч я раніше їх не знав. </p>
<p>44 Чужинці, до яких про мене раніше долітали лиш чутки, все зроблять, щоб підлеститись до мене. </p>
<p>45 І мужність втративши, чужинці ті, зі схованок повибігають, тремтячи від страху. </p>
<p>46 Нехай живе Господь. Благословенна Скеля, Мій Бог, Який дарує перемогу, хай піднесеться! </p>
<p>47 Він — Бог, Який моїх карає ворогів, підпорядковує мені людей Він. </p>
<p>48 Від ворога рятує Він мене, дає мені звитягу Він над тими, хто намагається мене здолати, рятує від жорстоких ворогів. </p>
<p>49 Тому вславлятиму я, Господи, Тебе поміж народами співатиму хвалу. </p>
<p>50 Багато, Боже, дарував Ти переміг царю, обранцеві Своєму, Свою до нього проявив Ти доброту — Давиду і його нащадкам на віки. * [( <em>обранцеві </em>Буквально «помазанику». )]</p>

<h4>Псалом 19</h4>
<p>1 <h6 class="prim_h6">Для диригента. Псалом Давида.</h6> Небеса розповідають про славу Бога, а небозвід показує все те, що Він створив. </p>
<p>2 І день говорить із наступним, і ніч дає знання наступній, </p>
<p>3 без мови і без слів, ні голосу не чути. </p>
<p>4 Все ж їхній голос лине над землею, і чує цілий світ слова. Бог дав притулок сонцю в небі. </p>
<p>5 І щастям світиться воно, немов у спальні наречений, немов атлет, готовий до змагання. </p>
<p>6 На горизонті сонце починає шлях й закінчує його на небосхилі! Й від його жару не сховається ніщо. * [( <em>жару </em>Або «гніву». Сонце змальовується як воїн, від сили якого не сховаєшся, та лише Бог дав йому місце і справу. )]</p>
<p>7 Закон Господній досконалий, він повертає життя душі. Закон Господній довіри гідний, приносить мудрість він звичайним людям. </p>
<p>8 Справедливі Господні веління ощасливлюють наші серця, Господні заповіді чисті очам дарують світло їхнім. </p>
<p>9 До Господа пошана — вічна й чиста, Його веління — справедливі і надійні. </p>
<p>10 За гори золота вони цінніші! Вони солодші, ніж найкращий, найсвіжіший мед! </p>
<p>11 Вони застерігають справді, від небезпеки слуг Твоїх. Дотримуватись їх — велика нагорода. </p>
<p>12 Нікому не дано свої помилки передбачить. Тому прости мені Ти помилки, яких не бачу. </p>
<p>13 І від людей пихатих вбережи мене, не дай їм мною помикати. Тоді невинний буду я й звільнюся від гріхів. </p>
<p>14 Господи, моя Ти Скеле, мій Визволителю, нехай Тебе потішать слова, що виношені в серці. * [( <em>мій Визволителю </em>В Ізраїлі визволителем був близький родич, який приходив на допомогу. Часто людям доводилося продавати свій спадок (частку землі) і йти у рабство. Коли таке траплялося, близький родич викупляв землю й майно, звільняючи таким чином колишнього раба. )]</p>

<h4>Псалом 20</h4>
<p>1 <h6 class="prim_h6">Для диригента. Псалом Давида.</h6> В тривожний час нехай Господь озветься, Бог Якова хай захистить тебе. </p>
<p>2 Підтримку зі святого храму хай пошле Він! Хай допоможе Він тобі з Сіону. </p>
<p>3 Нехай твої офіри Він згадає, пожертви хай прийме всі твої. <i>Села</i> </p>
<p>4 Нехай Він дасть всього, чого ти забажаєш, і все, що ти плануєш, хай здійснить. </p>
<p>5 Радіймо із твоєї перемоги, Боже ім’я! Господь хай виконає всі твої прохання. * [( <em>Радіймо… ім’я! </em>Також можливий переклад «Махаймо прапорами в Боже ім’я!» )]</p>
<p>6 Тепер я певен, що Господь дасть перемогу Своєму обранцю-царю. Чому? Бо Він з святих небес озветься й правицею потужною Своєю могутню перемогу принесе. * [( <em>обранцю-царю </em>Буквально «помазанику». )]</p>
<p>7 У когось колісниці, в когось коні главна сила, у нас — ім’я Господнє, Бога нашого ім’я! </p>
<p>8 Людці оті впадуть, вони здадуться, та ми піднімемось і будемо незламні. </p>
<p>9 О Господи, пошли цареві перемогу, дай відповідь, коли благаємо про поміч! </p>

<h4>Псалом 21</h4>
<p>1 <h6 class="prim_h6">Для диригента. Псалом Давида.</h6> О Господи, щасливий цар з Твоєї сили, який він радий, що з Тобою переміг! </p>
<p>2 Ти дав йому, чого душа його бажала, і не відмовив Ти проханням уст його. <i>Села</i> </p>
<p>3 Ти шлеш йому благословення добросердні і золотий вінець на голову кладеш. </p>
<p>4 Тебе просив він, щоб життя подарував Ти, йому Ти вічне довголіття дав. </p>
<p>5 Він возвеличився звитягою тією, яку Ти дав йому. На нього Ти пролив велику славу й велич. </p>
<p>6 Благословляючи його повік, Ти дав йому безмежне щастя, оскільки він з Тобою. </p>
<p>7 Чому? Бо вірить Господу наш цар й стоятиме завжди на цій любові, і милості Всевишнього. </p>
<p>8 Всю міць Свою спрямуй на ворогів своїх, зловмисникам правицею дай відсіч. </p>
<p>9 Коли Ти явишся, о Господи, спали їх у печі вогненній. Господь поглине їх в Своїм вогненнім гніві. </p>
<p>10 Дітей Ти їхніх вигубиш з землі, нащадків їхніх з-поміж люду. </p>
<p>11 Вони на тебе замишляють зле, вигадують плітки, але то марно. * [( <em>на тебе </em>Тут неясно, до кого саме звертається автор до Бога, чи до земного царя. Можливо, що й до обох. )]</p>
<p>12 Чому? Тому, що стріли пустиш ти, й вони повернуться і в страху повтікають. </p>
<p>13 Встань, Господи, в Своїм могутті, Твою оспівуємо велич, Твою силу! </p>

<h4>Псалом 22</h4>
<p>1 <h6 class="prim_h6">Для диригента. На мелодію «Світанкова лань». Псалом Давида.</h6> * [( <em>На мелодію </em>Можливо, тут ідеться не про мелодію, а про певний інструмент чи настройку. )] Мій Боже, Боже мій! Навіщо Ти мене покинув? Ти надто вже далеко, щоб мене спасти і щоб почуть слова мого благання! </p>
<p>2 Мій Боже, день-у-день гукаю, та не відповідаєш Ти. Не замовкаю ні на мить вночі. </p>
<p>3 Боже, Ти — святий, Ти справжній цар Ізраїлю, Тебе народ ізраїльський невтомно прославляє! * [( <em>святий </em>Слово «святий» має тут подвійне значення. Насамперед воно означає, що Бог «окремий, далекий, не такий, недосяжний». До Нього можна звертатися лиш у виняткових випадках, це дозволено лиш пророкам, первосвященикам тощо. Через те, як розуміє автор псалма, Він і не відповідає на благання. )]</p>
<p>4 На Тебе покладались Наші предки, і Ти їм порятунок дав! </p>
<p>5 Волання їх були про допомогу до Тебе, й Ти їх врятував. Вони довірились Тобі і не зганьбились. </p>
<p>6 А я — черв’як, ніщо, не чоловік! Мене ганьбить народ і зневажає. </p>
<p>7 При зустрічі усі глузують з мене, показують язик, хитають головою. </p>
<p>8 Вони глузують: «Хай у Господа попросить допомоги. Нехай Бог його врятує, визволить його, адже Він так опікується ним!» </p>
<p>9 Ти той, Хто вивів з черева мене, той, Хто втішав мене при материнських грудях. </p>
<p>10 Ти Бог мій від народження мого, до рук Твоїх дбайливих я потрапив з лона. </p>
<p>11 І через те не полишай мене у мить, коли турботи близько. Хто ж може ще мені допомогти! </p>
<p>12 У наступ рвуться дужі вороги, з усіх боків мене вже оточили. </p>
<p>13 Змикають вже щелепи, вони, неначе леви розривають свою здобич. </p>
<p>14 Відвагу і надію втратив я, немовби стік водою, як розійшлись кістки. І розтопилось серце, наче віск в мені. </p>
<p>15 І сила, витекла, неначе та вода із глечика розбитого на землю. До піднебіння мій язик прилип, підвів мене Ти до порога смерті. </p>
<p>16 Мов зграя псів скажених, оточили мене погани. Неначе леви, вгризлись в руки й ноги. </p>
<p>17 Я можу всі свої кістки порахувати. Вони в’їдаються очима в мене. </p>
<p>18 Вони мій одяг ділять між собою, моє вбрання за жеребом розподіляють. </p>
<p>19 Не віддаляйся, Господи, від мене. Ти, моя сило, поспіши мені допомогти. </p>
<p>20 І від меча врятуй Ти мою душу, дорогоцінне вбережи моє життя! </p>
<p>21 І порятуй мене від пащі лева. Від буйволиних рогів захисти. </p>
<p>22 Бог врятував мене. Я сповіщу моїм братам і моїм сестрам розповім про тебе, про ті чудеса, що Ти зробив. Перед народом всім співатиму про Тебе. </p>
<p>23 Восславте Бога, Боголюби! Нащадки Якова, звеличуйте Його! Його шануйте, всі нащадки Ізраїля! * [( <em>Нащадки… Ізраїля </em>Яків та Ізраїль — дві назви країни. Обидва імені також належать Якову, батькові 12 синів Ізраїлю, які були батьками дванадцяти колін. )]</p>
<p>24 Адже Господь опікується й досі народом бідним у часи страждань! Він не ховається, коли Його покличуть. Він відгукнеться, Він прийде на допомогу. </p>
<p>25 Я прославлятиму Тебе серед людей за всі діла Твої великі. Перед лицем прибічників Твоїх, я принесу обіцяні офіри. </p>
<p>26 Прийдуть смиренні, поїдять і наїдяться! Ті, хто шукає Господа, хваліть Його завжди, і ваше серце буде щасливе на віки! * [( <em>Прийдуть… наїдяться </em>Тут ідеться про своєрідне жертвопринесення, коли чоловік, приносячи Господу пожертви, запрошує разом з собою до столу бідних, смиренних людей. У такий спосіб він ніби хоче розділити з іншими, гідними цього людьми, Боже благословення. )]</p>
<p>27 Всі люди у далеких землях, пам’ятайте про Господа й до Нього поверніться! Нехай усі народи на землі в пошані схиляться перед Тобою! </p>
<p>28 Чому? Бо Господу належить царство, правитель над всіма народами — Господь! </p>
<p>29 Трапезуватимуть усі здорові, схилятимуться перед Ним! І на порозі смерті й мертві: всі схилятимуться перед Ним! </p>
<p>30 Нащадки їх служитимуть Йому. Прийдешнім поколінням говоритимуть вони про славу нашого Володаря. </p>
<p>31 А ті, коли прийдуть, ще ненародженим розповідати будуть про те добро, яке зробив Господь. </p>

<h4>Псалом 23</h4>
<p>1 <h6 class="prim_h6">Псалом Давида.</h6> Господь — мій пастир, через те я маю все. </p>
<p>2 В зелених луках Він дає мені спочити, веде мене повз тихі води озерні. </p>
<p>3 Він оживляє мою душу, шляхами добрими ведучи мене, являючи всю доброту Свою. * [( <em>шляхами добрими </em>Або «шляхами праведності». )]</p>
<p>4 І навіть у долині смерті чорній нещастя не злякаюсь я, бо Ти завжди зі мною. Твій жезл і палиця мене втішають. * [( <em>Твій жезл і палиця мене втішають </em>Автор цього псалма порівнює Господа з пастухом, який своїм жезлом і палицею захищає і направляє своїх овець. <em>долині смерті чорній </em>Або «долині, темній як могила». )]</p>
<p>5 Накрив Ти стіл мені перед очима ворогів моїх. Моє волосся Ти оливою змастив, наповнив келих мій, аж через вінця ллється. </p>
<p>6 І справді, щедрість і любов Твої до скону днів моїх мене не лишать. І довго-довго ще лишатимуся я в Оселі Господа. * [( <em>Оселі </em>Або «храмі». Див.: «храм». <em>І довго-довго… Господа </em>Або «До кінця свого життя я буду приходити до Оселі Господа». )]</p>

<h4>Псалом 24</h4>
<p>1 <h6 class="prim_h6">Псалом Давида.</h6> Земля належить Господу і світ, і все живе, що є у цьому світі, </p>
<p>2 оскільки Бог є Тим, хто суходіл створив і укріпив над морем і річками. </p>
<p>3 Кому дано піднятись на Господню гору? Хто зійде до Його святого місця? * [( <em>Господню гору </em>Тобто «Сіон». Див.: «Сіон». )]</p>
<p>4 Лиш той, у кого думка чиста і праведне життя, хто ім’ям моїм не присягав лукаво і обіцянок лживих не давав, * [( <em>ім’ям </em>Або «душею». )]</p>
<p>5 лиш той у Господа знайде благословення, дістане милість Божу лише той, хто служить їм і принесе звитягу. </p>
<p>6 Це тих стосовно, які шукають Якового Бога. <i>Села</i> </p>
<p>7 О Брами, свої голови зведіть! Правічні двері, ширше відчиніться, щоб увійшов крізь вас преславний Цар! </p>
<p>8 Хто цей славетний Цар? То всемогутній Господь всесильний, Господь, непереможний воїн. </p>
<p>9 О брами, свої голови зведіть! Правічні двері, ширше відчиніться, щоб увійшов крізь вас преславний Цар! </p>
<p>10 Хто той славетний Цар? Господь Усемогутній, це Він отой преславний Цар! </p>

<h4>Псалом 25</h4>
<p>1 <span class="prim_h6">Псалом Давида.</span> До Тебе, Господи, підношу свою душу. * [( <em>підношу свою душу </em>Або «я віддаю Тобі своє життя». )]</p>
<p>2 Мій Боже, в Тебе моя віра. Тож не зганьбить мене ніхто, і ворог мій не візьме верху наді мною. </p>
<p>3 Це правда: з тих, хто сподівається на Тебе, принижений не буде жоден. Але всім тім безбожникам, що проти Тебе, окрім приниження, нічого не здобуть. </p>
<p>4 О Господи, відкрий Свої шляхи. Навчи мене Твої шляхи долати. </p>
<p>5 Веди мене, навчи мене буть вірним і правдивим. Бо Ти є Бог мого спасіння, на Тебе сподіваюсь я щодня. </p>
<p>6 Мій Господи, Ти доброту і милосердя пам’ятай, адже вони були завжди. </p>
<p>7 Забудь мої гріхи й провини юності моєї. О Господи, щоб Свою ласку показати, згадай мене у доброті Своїй. </p>
<p>8 Господь наш — добрий, чесний, тож грішникам указує Він шлях. </p>
<p>9 Веде смиренних Він стежками доброчестя, смиренних праведності вчить. </p>
<p>10 А шлях Господній означає, в любові жити, вірним бути тим, хто вірний Заповіту Божому й Обітниці Його. * [( <em>Обітниці Його </em>Закон Мойсея та угода, яку Бог уклав з народом Ізраїлю. )]</p>
<p>11 Заради імені Свого прости мені великий гріх! </p>
<p>12 Всім, хто Його боїться і шанує, Господь указуватиме Свій шлях. </p>
<p>13 Їм випаде в житті заможність, нащадкам їхнім — Господом обіцяна земля. </p>
<p>14 Господь довірчий з тими, хто Його шанує. Він їм роз’яснює Свій Заповіт. </p>
<p>15 І я завжди до Господа звертаюсь, завжди мене Він визволяє з біди. * [( <em>Завжди… з біди </em>Буквально «Він визволить ноги мої з тенетів». )]</p>
<p>16 Поглянь на мене, будь же милосердний, самотній і беззахисний бо я. </p>
<p>17 Звільни від клопотів обридлих, від неприємностей мене врятуй. </p>
<p>18 Поглянь на мої біди й негаразди, що їх переживаю тяжко я, прости мені усі мої гріхи! </p>
<p>19 Поглянь, як ворогів багато лютих, заклято як ненавидять мене. </p>
<p>20 О захисти й убережи мене! Я покладаюся на Тебе, тож не розчаруй! </p>
<p>21 Лиш чистота і праведність спасуть мене, бо я залежу від Твоєї допомоги. </p>
<p>22 О Боже, порятуй ізраїльтян від ворогів! </p>

<h4>Псалом 26</h4>
<p>1 <h6 class="prim_h6">Псалом Давида.</h6> О Господи, суди мене і доведи, що жив я доброчесно й непохитно і що завжди на Тебе покладавсь. </p>
<p>2 О Господи, Ти випробуй мої найпотаємніші чуття й думки. </p>
<p>3 Твоя любов завжди переді мною. Твоя любов завжди мене веде. </p>
<p>4 Не знаюсь я з брехливими людьми, і з лицемірами у мене справ немає. </p>
<p>5 Ненавиджу я товариство злих, й з безбожниками водитись не бажаю. </p>
<p>6 На знак невинності своєї мию руки, щоби ходить довкола вівтаря Твого, О Господи, </p>
<p>7 і щоб воздати Тобі хвалу, та ще оповістить про чудеса усі, що створені були Тобою. </p>
<p>8 О Господи, люблю Твою оселю, де сяє Твоя слава Господня — то яскраве сяйво, яким Бог повідомляв людям про Свою присутність. * [( <em>оселю </em>Або «храм». Див.: «храм». )]</p>
<p>9 О Боже, не карай мене укупі з грішниками і не відбирай мого життя, як у людей тих кровожерних, </p>
<p>10 які завжди готові кривдить інших й чиї долоні завжди прагнуть хабаря. </p>
<p>11 А я життя у чистоті проводжу, будь милосердний, порятуй мене! </p>
<p>12 Нічого не погрожує мені, коли я славлю Бога на велелюднім зібранні. </p>

<h4>Псалом 27</h4>
<p>1 <h6 class="prim_h6">Псалом Давида.</h6> Господь — то моє Світло, мій Спаситель, тому лякатись нікого мені. Господь — мій прихисток, тож не боюсь нікого. </p>
<p>2 Якщо зловмисники на мене нападуть і намагатимуться погубити, нападники і вороги розбиті будуть. </p>
<p>3 Я не злякаюсь навіть і тоді, як ціла армія довкруги отабориться. Я довірятимуся Господу завжди, якщо вони й війну розв’яжуть проти мене! </p>
<p>4 І лиш одного я у Господа прошу: дозволь мені всі дні мого життя перебувати у Твоєму храмі, щоб Господа красу я бачить міг і міг чекати відповіді в Твоєму Палаці. * [( <em>Палаці </em>Тобто «храмі». Див.: «храм». )]</p>
<p>5 Бо захистить мене Господь у схованці Своїй в лиху годину, сховає у високій скелі. * [( <em>схованці </em>Або «у наметі». Див.: «святий намет». )]</p>
<p>6 Нехай же допоможе Він мені збороти ворогів довкола мене, щоб жертви в пам’яті принести міг я із радістю і оспівати Бога. </p>
<p>7 О Господи, почуй мої мольби, будь милосердний, відгукнись до мене. </p>
<p>8 Від Тебе моє серце промовляє: «Шукай-но Господа!» Тому й прийшов я оспівати Тебе. </p>
<p>9 Тому й благаю я: «Не відвернись від мене, не покидай, не залишай слугу Твого. Бо тільки Ти мені допомагаєш. Не залишай мене, о Боже — рятівник!» </p>
<p>10 Хоч батько з матір’ю від мене відвернулись, Господь мене візьме і дбатиме про мене. </p>
<p>11 Навчай мене, о Господь, Своїх шляхів, веди мене безпечними стежками, бо ж маю я чимало ворогів. </p>
<p>12 Не дозволяй їм знищити мене! Звертаюся я з цим благанням, бо люд лихий мене оплутав олжою, вони бажають вразити мене. </p>
<p>13 Воно би так і сталося, якби я не повірив, що зійде на мене благословення Господа мого на землю, на якій живу я. </p>
<p>14 На Господа надію покладайте! Тож будьте сильні й мужні! На Господа надію покладайте! </p>

<h4>Псалом 28</h4>
<p>1 <h6 class="prim_h6">Псалом Давида.</h6> До Тебе, Господи, звертаюсь я, о моя Скеле! Мене не відцурайся, бо інакше, як Ти мовчатимеш, тоді я буду як ті, хто вже в могилі. </p>
<p>2 Почуй мої мольби про допомогу, коли до Тебе простягаю руки, до Твого святого храму. </p>
<p>3 Не віддавай мене на покарання разом із кривдниками, що носять в серці зло, хоча з сусідами про мир говорять. </p>
<p>4 Їх покарай, вони то заслужили! Нехай на їхні голови впаде, все, що вони наготували іншим! Воздай їм по заслугах їхніх! </p>
<p>5 За що? Вони й не намагаються збагнути, що сотворив Господь, що Він зробив. Тому Господь навіки знищить їх і не відродить. </p>
<p>6 Славімо Господа, дійшли мої благання. </p>
<p>7 Господь зміцнив і захистив мене. Я буду вірити у Нього. Господь прийшов мені на допомогу, отож моє радіє серце, і пісня прославлятиме Його! </p>
<p>8 Господь — то сила для Його людей, Він запорука вірної звитяги царя, якого Він обрав. </p>
<p>9 Спаси Своїх людей, благослови людей, які Тобі належать, будь їхнім пастирем, і дбай про них завжди! * [( <em>дбай про них </em>Або «прости їх». )]</p>

<h4>Псалом 29</h4>
<p>1 <span class="prim_h6">Псалом Давида.</span> Звеличуйте Господа, Божі сини, шануйте, оспівуйте силу й славу Його! * [( <em>Божі сини </em>Або «Ангели». )]</p>
<p>2 Віддайте Господу хвалу, рівновелику імені Його, вклоніться Йому низько у святім вбранні. </p>
<p>3 Господа голос над морем гримить, голос славетного Бога гуркоче, над водним безмежжям луною розлігся. </p>
<p>4 Чуються в звуках потужних отих Господа сила і велич безмежні. </p>
<p>5 Голос Господній підтинає кедри, кедри ливанські ламає той гук. </p>
<p>6 Він змушує гори Ливанські скакати так, ніби то молоденькі телята, Він змушує гору Хермонську брикатись, так, ніби то молоде буйволятко. * [( <em>гору Хермонську </em>Або «гору Сіріон». )]</p>
<p>7 Голос Господній викрешує блискавки й грім. </p>
<p>8 Змушує Голос пустелю трястися, тремтіти пустелю Кадешу змушує Він. * [( <em>пустеля Кадешу </em>Пустеля Кадешу — пустеля в Сирії. Це також може означати «Свята пустеля». )]</p>
<p>9 Голос Господній розхитує дужі дуби, листя зриває з дерев у діброві, а в храмі повторює кожен: «Слава Богу!» * [( <em>розхитує… дуби </em>Або «лякає оленя». )]</p>
<p>10 Правив Господь навіть потопом, правити буде повіки Господь! </p>
<p>11 Силу дає своєму народу, благословення і мир дарує Він людям Своїм! </p>

<h4>Псалом 30</h4>
<p>1 <h6 class="prim_h6">Псалом Давида. Пісня на освячення храму.</h6> Я прославляю, Господи, Тебе, бо Ти порятував мене від лиха й не дав втішатися ворогам моїм. </p>
<p>2 До Тебе, Господи, звертався я, і Ти мене зцілив, мій Боже. </p>
<p>3 З Шеолу Ти мене підняв, спас мою душу і не дав зійти в могилу. </p>
<p>4 Усі, хто вірні, хто за Господом іде, псалми співайте Господу своєму, і славте всі Його святе ім’я! </p>
<p>5 Чому? Тому що гнів його — то смерть, коли ж прихильний Він, тоді життя дарує. Увечері я впав і сльози лив, на ранок я підвівся вже щасливий! </p>
<p>6 Коли у мирі й злагоді я жив, гадав, мене нещастя не торкнеться. * [( <em>гадав… не торкнеться </em>Буквально «Ти поставив мене на велику гору». )]</p>
<p>7 І справді, доки втішений Ти був, я почувавсь, мов на вершині світу. Коли ж від мене відвернувся Ти, тоді перелякався я до смерті! </p>
<p>8 О Господи, як я Тебе благав допомогти мені, як я молився, Володарю, щоб Ти помилував мене: </p>
<p>9 «Що користі, якби зійшов я в яму? Хіба покійники оспівують Тебе? Чи кажуть нам про доброту Твою до нас? Ні! </p>
<p>10 О Господи, почуй мою молитву, до мене Свою милість прояви, і стань рятівником Моїм!» </p>
<p>11 Перетворив Ти сум на радість, Ти з мене зняв печалі плащ і вбрав мене у шати щастя. </p>
<p>12 Аби співало моє серце, не мовчало, тебе, о Господи, я буду славити повік! </p>

<h4>Псалом 31</h4>
<p>1 <h6 class="prim_h6">Для диригента. Псалом Давида.</h6> Господи, шукав притулку в Тебе, не дозволяй мені розчаруватись, завжди будь добрим і спаси мене. </p>
<p>2 Увагою не обійди мене, будь ласка, прийди мерщій мені допомогти. Стань нездоланною для ворогів горою, твердинею моєю, захисти. </p>
<p>3 Ти — моя Скеля, Ти — моя Твердиня, отож в ім’я Своє спрямовуй і веди. </p>
<p>4 Врятуй з тенет, розкинутих для мене, адже я передаю життя своє у твої руки. * [( <em>адже… руки </em>Або «на тебе покладаюсь я цілком». <em>життя </em>Або «дух». )]</p>
<p>5 О Господи, Ти — Бог, Якому люди вірять, Твоїм рукам ввіряюсь. Порятуй! </p>
<p>6 Я зневажаю тих, хто довіряє бовванам немічним. Господь — мій оберіг. </p>
<p>7 Щасливий, веселюся і танцюю, бо милість Ти мені подарував, помітивши, як тяжко я страждаю, душі моєї біль Ти зрозумів. </p>
<p>8 Ти на поталу ворогу не кинув, звільнив мене. </p>
<p>9 О Господи, я в небезпеці, зглянься! Я згорювався, виплакав всі очі, здавила туга душу й тіло. </p>
<p>10 Життя моє згасає у печалі, і роки відлітають у журбі. З’їдає сили почуття провини, воно вгризається в мої кістки. </p>
<p>11 Від ворогів своїх терплю зневагу, зневагу від сусідів я терплю, вже родичі, і ті мене бояться, на вулиці сахаються мене. </p>
<p>12 Забутий я людьми, неначе вмер я, так ніби в домі непотрібна річ. </p>
<p>13 Про себе я почув плітки жахливі, люди їх довкруги плетуть, коли змовляються, зібравшись, проти мене, про те, як відібрати моє життя. </p>
<p>14 Але я, Господи, надіюся на Тебе, і через те кажу я: «Ти — мій Бог». </p>
<p>15 Моє майбутнє Ти в руках тримаєш. Врятуй мене від ворогів моїх! </p>
<p>16 Осяй Своїм лицем слугу Свого, благаю, і в милості Своїй врятуй мене. </p>
<p>17 До Тебе, Господи, звернувсь по допомогу, й не бути присоромленим мені. Ганьба впаде на тих людців зловмисних, вони зійдуть в могилу в німоті. </p>
<p>18 Нехай брехливі язики замовкнуть. Пихаті й злісні казна що верзуть, плетуть чутки про праведну людину. </p>
<p>19 Та Ти зберіг для тих, хто в Тебе вірить, благословення щедрі. Як багато добра даруєш людям, що Тебе шанують, щоб захистить їх від лихих людей! </p>
<p>20 У потайних місцях даєш притулок їм, в Своїй оселі від всіх тих, хто замишляє зло на них, від ненависників у схованці Ти прихищаєш їх. * [( <em>в Своїй оселі </em>Можливий також переклад «Перед Своїм лицем». )]</p>
<p>21 Славімо Господа за доброту Його, що Він явив, коли я був в облозі. </p>
<p>22 Колись, настрашений, я говорив: «Я там, де Він мені не допоможе». І все ж мої молитви Ти почув, як я Тебе благав про допомогу. </p>
<p>23 Хто вірний Господу, любіть Його! Він захищає тих, хто в Нього вірить. Пихатим Він відплатить так, як заслуговують вони! </p>
<p>24 Тож будьте сильними і мужніми усі, хто покладається на поміч на Господню! </p>

<h4>Псалом 32</h4>
<p>1 <h6 class="prim_h6">Маскіль Давида.</h6> Благословенний той, чий злочин вже простили, чиї гріхи вже відпущені, </p>
<p>2 кого не звинувачує Господь в провинах і хто в душі облуду не плекав. </p>
<p>3 Оскільки ж я не каявся в гріхах, то міць свою втрачав невпинно, хоча молитви і повторював щодня. </p>
<p>4 І день, і ніч зробив Ти тягарем для мене. І сили в’янули, як цвіт в спекотний день. <i>Села</i> </p>
<p>5 Тож я рішив сповідати гріхи і не приховувати ніякої вини. І я сказав: «Зізнаюсь Господу в усьому». Й Ти, Господи, простив мої гріхи. <i>Села</i> </p>
<p>6 І через те всі вірні мусять помолитись. Як будуть в змозі бачити Тебе, тоді не зможе їм зашкодити потоп великий. </p>
<p>7 Ти — моя схованка, Ти витягнув мене з біди, Ти оточив мене піснями радісними порятунку. <i>Села</i> </p>
<p>8 Сказав Господь: «Я научу тебе, осяю Я життя твого дорогу, Я за тобою буду пильнувати, У всьому буду радити тобі. </p>
<p>9 Не будь дурний, немов той кінь чи мул, що звикли до віжок, й не можуть підійти до Тебе». * [( <em>й не можуть… до Тебе </em>Йдеться, головним чином, про шлях до вівтаря, до поклоніння Богу. )]</p>
<p>10 Злі люди мають клопотів багато, але Господня милість вірних береже. </p>
<p>11 Тож будьте в Господі щасливі, всі люди добрі й чесні! </p>

<h4>Псалом 33</h4>
<p>1 Радійте, добрі й чесні люди! Для доброчесних славить Господа — добро. </p>
<p>2 Славите Господа під звуки ліри, псалми підхопить звук десятиструнних арф. </p>
<p>3 Про Господа складайте пісню нову, гарненько грайте й дзвінко. </p>
<p>4 Чому? Бо слово Господа правдиве. Хоч що б робив — у всьому щирий Він. </p>
<p>5 Бог любить праведність і справедливість, Господня милість — всюди на землі. </p>
<p>6 З веління Господа з’явились небеса, від подиху Його засяяли небесні зорі. </p>
<p>7 Всі води моря Він зібрав докупи, приборкав океан, створивши береги. * [( <em>Всі води… береги </em>Очевидно, це стосується історії про часи створення світу, коли земля була покрита водою, доки Бог не наказав водам відступити. Тоді з’явилася суша. Існувало старовинне уявлення, що Суша перебувала глибоко в морі. Так під час потопу «сильні струмені води» прорвали сушу і затопили її. )]</p>
<p>8 Шануйте Господа, земні істоти. Страхайтеся Його, усі істоти світу. </p>
<p>9 Бо збувається усе, що Він накаже, з’являється усе, чому звелить Він. </p>
<p>10 Всі замисли людські Він може знищить, всі їхні плани може звести нанівець. </p>
<p>11 Лиш замисли Господні будуть жити вічно, лиш задумам Його у поколіннях жити. </p>
<p>12 Благословен народ, чий Бог — Господь, кого Він сам обрав собі у власність. </p>
<p>13 Господь подивиться униз й Адамових синів побачить. </p>
<p>14 З престолу в небі бачить Він земних істот. </p>
<p>15 Це ж саме Він створив усіх їх, Він розуміє їхні всі діла. </p>
<p>16 Не подолати царям могутніх армій, не переможе воїн, покладаючись на власні сили. </p>
<p>17 Могутні коні — то ще не звитяга, не порятує кінська сила від загибелі в борні. </p>
<p>18 Послухайте, Господь спостерігає за усіма, хто благоговіє перед Ним. Він дбатиме завжди про тих, хто покладається на милість Божу. </p>
<p>19 Господь рятує їх від смерті, в голодний час наснагу їм дає. </p>
<p>20 І ми від Господа чекаєм допомоги, бо Він наш рятівник і захисник. </p>
<p>21 А ще тому, що любимо Його, у тому й радість. </p>
<p>22 О Господи, нехай Твоя постійна милість із нами буде, як ми й чекаємо на те. </p>

<h4>Псалом 34</h4>
<p>1 <h6 class="prim_h6"> Пісня Давида, коли він прикинувся божевільним перед Авімелехом. Авімелех його прогнав, і Давид пішов.</h6> Благословляю Господа завжди. Хвала Йому не замовка в моїх устах. </p>
<p>2 Господа звеличує моя душа. Всі гноблені почують мою радість. </p>
<p>3 Прославте Господа зі мною, звеличимо разом Його ім’я! </p>
<p>4 Я йшов до Господа по допомогу, і Він озвався, врятував мене від страхів. </p>
<p>5 До Господа звернулись бідаки, і не пошкодували, просвітліли від радості, як відгукнувся. </p>
<p>6 Бідак звернувсь по допомогу, й Господь почув, і визволив його від бід. </p>
<p>7 Господній Ангел береже всіх вірних, і Він дає їм порятунок. </p>
<p>8 Переконайтесь у Господній доброті. Блажен, хто покладається на нього. </p>
<p>9 Бійтеся Господа, люди святі! Бо хто Його боїться, матиме усе, що потребує. </p>
<p>10 Могутні леви, й ті без здобичі голодні. А ті, хто в Господа шукають допомоги, вони завжди все необхідне мають. </p>
<p>11 Прийдіть прислухайтесь, сини мої, я Господа навчу Вас шанувати. </p>
<p>12 Чи в радість Вам життя? Чи хочете прожити довго й плідно? </p>
<p>13 На замисли лихі притримайте язик, уста свої від наклепів побережіть. </p>
<p>14 Покиньте зло, ідіть добру назустріч і прагніть миру і тримайтеся його. </p>
<p>15 На добрих погляд Господа завжди, і їхній гук про допомогу чує Він. </p>
<p>16 Але Він проти тих, хто чинить зло, тому по смерті їх земля забуде. </p>
<p>17 Гукали люди, й Він почув і визволив від бід. </p>
<p>18 Господь з людьми, в яких серця розбиті, зневіреним звитягу Він дає. </p>
<p>19 Обсісти праведника можуть негаразди, але Господь спасе його від них. </p>
<p>20 Пильнує Він, щоб жодна волосина у праведника не упала з голови. </p>
<p>21 Зловмисника уб’є його ж пекуча злоба, скарають праведники ворогів. </p>
<p>22 Господь звільнить слугу Свого. Хто покладається на Нього, той викупу платить не буде. </p>

<h4>Псалом 35</h4>
<p>1 <h6 class="prim_h6">Псалом Давида.</h6> Повстань на того, хто повстав на мене, збори їх, тих що борються зі мною. </p>
<p>2 Візьми щити, великий і малий, прийди мені на допомогу. </p>
<p>3 Спрямуй сокиру й спис нападникам навстріч; скажи мені: «Я — твій рятівник». </p>
<p>4 А ті, що хочуть відібрати моє життя, нехай розбиті будуть і ганьбою вкриті. Нехай відступиться і кинеться тікати, хто замишляє лихо проти мене. </p>
<p>5 Половою хай Ангел Божий їх розвіє. </p>
<p>6 Слизька і темна хай лежить дорога втечі перед ними, як гнатиме їх Ангел Божий. </p>
<p>7 Бо без причин наготували вони на мене пастки потайні. </p>
<p>8 Щоб їм страждати від лих нежданих, щоб їм потрапить в пастки ті самим! </p>
<p>9 І втішиться у Господі душа моя, щасливий буду я з Його звитяги. </p>
<p>10 Тоді усе моє єство промовить: «Немає Бога іншого, як Ти, Хто всіх слабких людей рятує від тих, Хто дужчий, ніж вони, від злодіїв — нужденних бідаків». </p>
<p>11 Лихі людці на мене повстають і звинуватять в тім, про що не знаю. </p>
<p>12 Злом платять за моє добро, спустошують душу мою. </p>
<p>13 Коли вони хворіли, я сумував, постився. Та що ж взамін отримав я? </p>
<p>14 Своїх сусідів я вважав братами. Оплакував я їх, мов матір син оплакує, схилившись в чорних шатах. </p>
<p>15 Але ж коли я помилявся, то нападники зухвало збиткувалися із мене, мене оточували навіть ті, хто мене не знав. </p>
<p>16 І зуби шкірили, й зубами скреготали, і збиткувалися із мене. </p>
<p>17 Допоки, Господи, дивитимешся Ти? Врятуй мене від їхніх зазіхань, врятуй життя моє від левів. </p>
<p>18 Й подякую Тобі у храмі на велелюднім зібранні! </p>
<p>19 Не дай позловтішатись ворогам, не дай зухвалим ненависникам плести підступні наміри свої. </p>
<p>20 Про мир вони говорять, а самі злі задуми плетуть проти народу. * [( <em>Про мир… народу </em>Інший можливий переклад «Про мир вони і не говорять, злі задуми плетуть проти народу мірного». )]</p>
<p>21 Плітки про мене розпускають, пащекують: «Ага, ми бачили, що він зробив!» </p>
<p>22 Але ж Ти, Господи, усе те бачив! Тож не мовчи! Володарю, не будь далеко так від мене! </p>
<p>23 О Боже мій, прокинься, пробудися, на захист стань, Володарю, мій Боже, розсуди. </p>
<p>24 Суди мене за справедливістю Твоєю, о Господи, мій Боже, щоб з мене насміятись не могли вони! </p>
<p>25 Не дозволяй казати їм: «Ага, ми маєм те, чого хотіли!» Не дозволяй казати їм: «Ми знищили його!» </p>
<p>26 Хай же приниження й ганьби зазнають всі ті, хто знищити мене хотів. Нехай впадуть ганьба й немилість, на тих, хто прагнув наді мною бути. </p>
<p>27 А ті, хто виправдати мене хотіли, нехай у щасті звеселяться і хай завжди повторюють вони: «Яким величним є Господь! Він втішений, коли живуть у мирі Його слуги!» </p>
<p>28 І я щодня невтомно буду хвалити доброту Твою! </p>

<h4>Псалом 36</h4>
<p>1 <h6 class="prim_h6">Для диригента. Пісня слуги Господнього, Давида.</h6> Безбожник робить зле, коли говорить сам собі: «Я Бога не шаную, не боюсь». </p>
<p>2 Той чоловік обманює себе, провин не бачить і прощення не шукає. </p>
<p>3 Слова його — то лжа й омана, і в них — ні мудрості, ні доброти. </p>
<p>4 Він мріє про лихе, збираючись до сну, прокинувшись, іде шляхом тим, де нема добра, не гребує лукавим. </p>
<p>5 О Господи, небес сягає праведність Твоя, Твоя любов — до хмар. </p>
<p>6 Твоя доброта, що найвища гора, Твоя справедливість — найглибша безодня морська. Піклується Господь і про людей, і тварин. </p>
<p>7 Милішого за Твою ласку не знайти нікого, Боже. Людей і Ангелів Ти під крилом Своїм рятуєш. </p>
<p>8 Вони харчуються з багатства Твого дому, і напуваються з ріки добра Твого. </p>
<p>9 Мов джерелом життя, струмуєш Ти, в твоєму світлі наше просвітління. </p>
<p>10 Яви Свою милість усім, хто іде за Тобою, і доброту Твою усім, хто щиро вірить в Тебе. </p>
<p>11 Не дай пихатому мене топтати, руці безбожника не дай мене штовхнуть. </p>
<p>12 Нехай же висічуть на домовині їхній: «Поглянь, там, де зловмисники упали, там їм, безсилим, вже лежати й не підвестись». </p>

<h4>Псалом 37</h4>
<p>1 <h6 class="prim_h6"> Псалом Давида.</h6> Не дай безбожникам збентежити тебе, не варто заздрить тим, хто чинить зле. </p>
<p>2 Тому що скоро їм зів’янути і згаснуть, як тій траві, що зеленіє на полях. </p>
<p>3 Довірся Господу, твори добро. І ти поселишся в своїй землі, і жити будеш тим, що Бог пошле. * [( <em>і жити… пошле </em>Буквально «будеш пасти вірність». )]</p>
<p>4 Будь в Господі щасливий, і все тобі Він дасть, чого лишень запрагне твоє серце. </p>
<p>5 Своє життя ти Господу довір! У Нього вір, і Він усе як належить зробить. </p>
<p>6 Він змусить твою праведність і справедливість сіяти, неначе сонце у полудень. </p>
<p>7 Терпляче жди діянь Господніх. Не злися, коли зловмисники плетуть підступні плани, ще й успішні. </p>
<p>8 І не засмучуйся, не гнівайся, не піддавайся люті, щоб лиха не накоїть. </p>
<p>9 Бо нечестивців жде кінець, а хто чекає Господа, обіцяну землю здобуде. </p>
<p>10 Ще зовсім трохи, і безбожників не стане, і хоч би як ти видивлявся їх, а відшукати їх буде неможливо. </p>
<p>11 Смиренні успадкують обіцяну землю і житимуть у злагоді й добрі. </p>
<p>12 Лихі людці на праведних недобре замишляють, скрегочучи на праведних зубами. </p>
<p>13 Але Володар мій глузує з них, бо знає добре Він, що час розплати близько. </p>
<p>14 Негідники свої мечі виймають і натягають лука тятиву, аби поцілити нещасних, вбити добрих, чесних. </p>
<p>15 Але мечі уразять їхні ж злі серця, а луки поламаються і їх скалічать. </p>
<p>16 Мать небагато, але праведником бути — це краще, ніж купатися в достатку лиходієм. </p>
<p>17 Бо сила загребущого пощезне, а праведника збереже Господь. </p>
<p>18 Відомі Господу порядні й чисті люди, і їхня спадщина пробуде навіки! </p>
<p>19 В лиху годину їх не осоромлять, добробут матимуть в голодний час. </p>
<p>20 Господні вороги загинуть і зів’януть, як дикі квіти в полі, зійдуть димом. </p>
<p>21 Позичає нечесний, та не віддає, а добрий завжди має що віддати. </p>
<p>22 Благословенні Господом у спадок землю мають, прокляті Господом загинуть. </p>
<p>23 Господь веде того, хто Йому догоджає, найкращими стежками, </p>
<p>24 якщо ж і схибить він, то не впаде, Господь готовий і підтримати його й зміцнити. </p>
<p>25 Прожив я довго, та не чув ніколи, щоб праведник забутий Богом був, або його нащадки щоб жебракували. </p>
<p>26 Він завжди щедрий і завжди дає, тож його діти є благословенні. </p>
<p>27 Отож, твори добро, зла уникай, в обіцяній землі ти будеш жити. </p>
<p>28 Бо любить справедливість Бог, Він не залишить тих, хто Йому вірний. Про них Він буде піклуватися завжди, а от нащадків злих людців Він знищить. </p>
<p>29 Побожний люд оселиться на Господом обіцяній землі і в тій землі він мешкатиме вічно. </p>
<p>30 Правдивий чоловік говорить мудро, до справедливості його вуста зовуть. </p>
<p>31 У тому серці завжди вчення Бога, від заповідей не відступиться повік. </p>
<p>32 На праведних зловмисники чатують, замислюють лихе, щоб вбити їх. </p>
<p>33 Але Господь не дасть побожному потрапить в злі руки і не дозволить потерпати на суді. </p>
<p>34 Чекай на Господа, тримайсь Його стежок! Він нагороду дасть тобі, і коли дістанеш землю ти, натомість нечестивці з неї підуть. </p>
<p>35 Колись давно тирана знав, кремезного, мов велетенський дуб. </p>
<p>36 Коли ж він до Шеолу відійшов, безслідно зник лихий, хоч де я не шукав. </p>
<p>37 Прямуй шляхом лиш доброти та честі, тоді тебе, та багатьох твоїх нащадків успадкує мир. * [( В оригіналі цей псалом побудовано як акровірш: кожен новий вірш починається з наступної літери гебрейської абетки. )]</p>
<p>38 А для порушників закону смерть — майбутнє, майбутнього не матимуть вони. * [( <em>майбутнього… вони </em>Або «їх виженуть з землі» або «знищать», буквально «відріжуть». )]</p>
<p>39 Господь спасає праведних людей, фортеця Він для них в лиху годину. </p>
<p>40 Господь допомагає їм, спасає їх, від кривдників їх визволяє і рятує, адже у Нього захисту просили. </p>

<h4>Псалом 38</h4>
<p>1 <h6 class="prim_h6">Пам’ятний псалом Давида.</h6> Господь, не дорікай мені у гніві, і не карай мене, коли лютуєш Ти. </p>
<p>2 Мене Ти вразив стрілами своїми, пригнітив моє життя. </p>
<p>3 Так боляче мені. Твій гнів розбив, поранив тіло, немов увесь в синцях, з розбитими кістьми, — то за мій гріх. </p>
<p>4 Мій гріх звалився тягарем на душу, аж не підвести голови мені. </p>
<p>5 То через мою власну дурість обсипали мене гнійні, смердючі рани. </p>
<p>6 Зігнувся я від болю, простираюсь, ходжу і плачу так, немов жалобу маю. </p>
<p>7 Палають в лихоманці мої стегна, живого місця я на тілі не знаходжу. </p>
<p>8 Від болю неймовірного німію, а серце стугонить, аж криком сходжу! </p>
<p>9 Володарю! Ти знаєш, що я хочу. Мої зітхання — не секрет для Тебе. </p>
<p>10 Пульсує серце в мене, сил немає, згасає світло у моїх очах. * [( <em>згасає… очах </em>Або «сліпну я». )]</p>
<p>11 Вже не прийдуть до мене друзі і близькі немов налякані хворобою моєю. Вже й родичі мої тримаються подалі. </p>
<p>12 Розкинули тенета ті, хто мені смерті зичить, хто хоче вразити мене, говорять про швидкий кінець, замислюючи зле щодень. </p>
<p>13 Та я мовчу, я не зважаю, немов глухий, який не чує, немов німий, що не говорить. </p>
<p>14 Як та людина, що не чує нарікань, як та людина, що не може відповісти. </p>
<p>15 Чому? Від Тебе, Господи, я слова жду. Мій Боже, мій Володарю, о відгукнись! </p>
<p>16 Молю, не допусти, щоб ворог зловтішався з мого падіння! Познущатись їм не дай! </p>
<p>17 Вже відчуваю я: от-от впаду, адже мій біль завжди зі мною. </p>
<p>18 Я визнаю свої провини і гріхи, які терзають, не дають спокою. </p>
<p>19 А щодо ворогів моїх, вони міцні й здорові, наклепи плетуть, </p>
<p>20 відповідають злом на добре і виступають проти мене, бо добро творити прагну. </p>
<p>21 О Господи, не залишай мене! Не будь від мене, Боже, так далеко. </p>
<p>22 Прийди на поміч! Мій Володарю, спаси! </p>

<h4>Псалом 39</h4>
<p>1 <span class="prim_h6">Для диригента. Для Єдутуна. Псалом Давида.</span> Я сказав: «Обережний я буду у вчинках своїх, язику не дозволю гріхи спричинить. Серед безбожників не розтулятиму вуста». * [( 1) <em>Єдутун </em>Левит, якого Давид призначив диригентом хору або один з трьох головних музикантів в храмі. Див.: <a href='/ukr_umt/13/9/16'>1 Хр. 9:16</a>; <a href='/ukr_umt/13/16/38-42'>16:38-42</a>.  <br>2) <em>язику… спричинить </em>Або «я рота не розкрию». )]</p>
<p>2 І я нічого не казав, про добре навіть не казав нічого, але мій смуток став ще більший. </p>
<p>3 Пройнявся гнівом, був я злий. Що більше думав, то шаленішим ставав. Тож я сказав: </p>
<p>4 „Скажи, о Господи, що станеться невдовзі? І скільки днів відпущено прожить? Дозволь узнати, як довго мені жити! </p>
<p>5 Поглянь, дав днів мені не більше, як з долоню! Недовгий вік мій — та для Тебе ж то ніщо. Людське життя, мов хмарка пари — швидко тане”». <i>Села</i> </p>
<p>6 Людське життя — лиш тінь, у суєті приходить і щезає, мов дим; добро збирає, не знаючи, хто забере те все. </p>
<p>7 Отож, Володарю, які надії в мене? На Тебе, лиш на Тебе сподіваюсь я! </p>
<p>8 Врятуй мене від збочень грішних, не дай позбиткуватися із мене дурням. </p>
<p>9 Я буду, мов німий, ні пари з уст не зроню, бо чиниш Ти як слід. </p>
<p>10 Прошу, недугу цю від мене забери, життю моєму край, бо проти мене Ти. </p>
<p>11 Караєш за провини, щоб навчить безгрішно жити. Все, що збирають люди, щезає, мов від молі; людське життя, проходить, наче дим. <i>Села</i> </p>
<p>12 О Господи, почуй мою молитву, прислухайсь до моїх стенань, не відсторонюйся, не будь глухим до сліз. Я, мов мандрівник, йду крізь життя до Тебе, як і батьки мої, я в світі тільки гість. </p>
<p>13 Залиш мене, спізнати щастя дай, дозволь натішитись життям, поки я ще не вмер і не зійшов у землю. * [( <em>Залиш мене </em>Або «Більш не дивись на мене». )]</p>

<h4>Псалом 40</h4>
<p>1 <span class="prim_h6">Для диригента. Псалом Давида.</span> Я щиро довірявся Господу. І Він признав мене, прислухавсь до моїх молитв. * [( <em>щиро довірявся </em>Або «кликав». )]</p>
<p>2 Він із могили витягнув мене, слизької ями, поставив ноги на тверде, опору дав надійну. * [( <em>із могили… ями </em>Уявлення про Шеол, країну мертвих, у юдеїв часто пов’язувалися з вогкою і слизькою ямою, в якій ховали тіло померлого. )]</p>
<p>3 Він пісню вклав нову в мої уста: подяки Богу нашому за всі його діла. Чимало хто побачить, і тоді, благоговінням сповнені, довіряться Йому. </p>
<p>4 Благословенний той, хто на Господа у вірі покладається, а не звертається до демонів і лжебогів. * [( <em>демонів і лжебогів </em>Або «пихатих та брехунів». )]</p>
<p>5 Господь, наш Бог! Чимало Ти створив чудес. Прекрасних задумів Твоїх — без ліку. Розповідатиму про них я знов і знов, хоч їм нема числа. </p>
<p>6 Тобі насправді не потрібні жертви та офіри. Всеспалень Ти не вимагав, ні жертви за гріхи. Ти дав нам вуха, щоб Тебе почути. * [( <em>Ти… почути </em>Або «Ти відкрив мені вуха». У древньогрецькому перекладі «Ти підготував (створив) для мене тіло». )]</p>
<p>7 Тоді сказав я: «Гляньте, я прийшов. Написано про мене в книзі». </p>
<p>8 Мій Боже, хочу все робити, чого захочеш Ти, Твої закони знаю я. </p>
<p>9 Я сповістив великому зібранню чудову новину про всі Твої діла. Ти знаєш, Господи, ніколи не замкну я вуст моїх, розповідаючи про доброчинність. * [( <em>доброчинність </em>Або «перемогу». )]</p>
<p>10 Не приховав нічого я про Твою справедливість, я говорив прихильно про праведність Твою і про спасіння, що Ти нам несеш. Відкрив великому зібранню я Твою любов і вірність. </p>
<p>11 Тому, о Господи, не полишай мене без милосердя, і захищай мене Своєю вірністю й любов’ю. </p>
<p>12 Чому? Та ж юрмища зловмисників довкруги. В полоні я гріхів своїх, не утекти мені від них. Їх більше, ніж на голові волосся, а мужність вже покинула мене. </p>
<p>13 Будь ласка, Господи, врятуй мене! Прийди мені, о Господи, на допомогу! </p>
<p>14 Хай тих, хто на моє життя полюють, поразка і ганьба чекають! Нехай усі, хто зла мені бажає, розбиті будуть і відступляться від мене! </p>
<p>15 Нехай усі, хто зневажав мене, замовкнуть у приниженні своїм. </p>
<p>16 Хай буде в радості і щасті той, хто Господа шукає! Нехай усі, хто тішиться спасінням, що від Тебе, повторюють: «Великий наш Господь!» * [( <em>Великий наш Господь! </em>Або «Слава Богу!» )]</p>
<p>17 Я просто бідна і безпомічна людина. Нехай Господь подумає про мене. Ти — моя поміч, моє спасіння. Не забарися, о мій Боже! </p>

<h4>Псалом 41</h4>
<p>1 <h6 class="prim_h6">Для диригента. Псалом Давида.</h6> Благословенний той, хто дбає про нужденних. У час біди Господь спасе його. </p>
<p>2 Господь і захистить, і вбереже його. Благословенний буде на землі він, не дасть його Господь у руки ворогів. </p>
<p>3 Господь вдихне у нього міць, коли прикований до ліжка буде, Господь його, недужого, зцілить. </p>
<p>4 Сказав я: «Господи, я маю гріх перед Тобою, будь милосердий і зціли мене». </p>
<p>5 Мої недоброзичливці пащекували: «Коли помре і піде в забуття?!» </p>
<p>6 Якщо й приходить хтось мене побачить, лиш теревенить балачки пусті. Вони приходять, щоб набратися пліток, і йдуть, щоб розпустити їх по світу. </p>
<p>7 Ті, що ненавидять мене, шепочуться про мене, і проти мене задуми лихі плетуть. </p>
<p>8 І кажуть: «Певно, щось недобре зробив він, тож і захворів і, мабуть, вже не встане». </p>
<p>9 І навіть кращий друг, якому довіряв я, з яким ділив і хліб, і сіль, від мене відвернувсь. </p>
<p>10 Тому, о Господи мій, милосердний будь і підведи мене. Щоб міг я встати й розквитатись з ними. </p>
<p>11 Тоді переконаюсь: втішений Ти мною, бо вороги звитяги не святкують. </p>
<p>12 Та Ти підтримував мене, бо я невинний був. Даси снаги стоять перед Тобою вічно. </p>
<p>13 Господь благословенний, Бог Ізраїлю від незапам’ятних часів навічно. Амінь, амінь. </p>

<h4>Псалом 42</h4>
<p>1 <span class="prim_h6">Для диригента. Повчання родини Кора.</span> Я так Тебе жадаю, Боже, так олень прохолодного струмка жадає. * [( 1) <em>родини Кора </em>Одна з трьох левитських сімей, відповідальних за оркестрову музику в храмі.  <br>2) <em>Я так Тебе жадаю </em>Або «Моя душа жадає Тебе». )]</p>
<p>2 Душа моя жадає Бога, Живого Господа! Коли я зможу знов прийти у храм до Нього? </p>
<p>3 Замість їжі ковтав я сльози день і ніч, коли вороги мене питали: «Де твій Бог?» </p>
<p>4 Душа терзається, як згадую, що сталось. Лиш пам’ятаю, як ішов я через натовп, коли я вів його до Божої оселі і слухав я пісні хвали щасливі. </p>
<p>5 Навіщо сумувати моїй душі? Ми ще хвалитимемо Бога за рятунок! </p>
<p>6 Мій Боже, як душа моя страждає, бо мушу пам’ятати про Тебе на цій горі, там, де гора Хермон стрічається з Йорданом. * [( <em>на цій горі </em>Або «на горі Міцар». )]</p>
<p>7 Один за одним поклики безодні. Так хвилі відчаю мене одна за одною вкривають, отак накочуються й хвилі бід. </p>
<p>8 Нехай удень Господь проявить ласку щиру, щоб я вночі співав Йому пісень, молився Богу, Який дає мені життя. * [( <em>Богу… життя </em>Або «моєму живому Богу». )]</p>
<p>9 Звернутись хочу я до Бога-Скелі: «Чому забув мене? Чому я мушу терпіти від жорстоких ворогів?» </p>
<p>10 Мене шпиняють невблаганно вороги, мордують запитаннями мене: «То де ж твій Бог?» </p>
<p>11 Навіщо побиватися душі моїй? Довіритися Богу просто мушу, ми ще хвалитимемо Бога за рятунок! </p>

<h4>Псалом 43</h4>
<p>1 Будь мені суддею, Боже, виправдай мене. Врятуй від нечестивців, що Тобі не вірні. Спаси від наклепів неправедних людей. </p>
<p>2 Бо ти мій Бог, моя твердиня, навіщо ж Ти мене покинув, і чому від небезпечних ворогів я потерпати мушу? </p>
<p>3 Яви Свою вірність і світло Своє, нехай вони мене ведуть в Твою оселю на Святій горі. </p>
<p>4 Коли я підійду до вівтаря, мій Боже, Боже, я хвалитиму Тебе. Хто подарує радість і блаженство? Мій Господи, прославлю я Тебе, співаючи пісні і граючи на лірі. </p>
<p>5 Нащо душі моїй журитись, сумувати? Довіритися Богу мушу, ми ще хвалитимемо Бога за рятунок! </p>

<h4>Псалом 44</h4>
<p>1 <h6 class="prim_h6">Для диригента. Повчання родини Кора.</h6> О Боже, чули ми самі, батьки розповідали наші про давні діла ще за їхнього життя і в сиву давнину. </p>
<p>2 Вони розповідали нам, як Ти Своєю силою прогнав чужинців, і викорінив їх, землю нам звільнивши. </p>
<p>3 Розповіли вони, що не мечами, і не руками дужими звитягу здобули, й на тій землі осіли. Твоя правиця, лик Твій осяйний зробили все те, бо вподобав Ти їх. </p>
<p>4 Мій Боже, Царю мій! Зроби щоб народу Якова дісталась перемога. </p>
<p>5 З ім’ям і силою Твоєю ми зборемо, затопчем ворогів. </p>
<p>6 Я покладаюсь не на лук, я знаю, що до звитяги то не меч мене веде. </p>
<p>7 То Ти Єдиний нас від ворогів рятуєш, то Ти Єдиний осоромиш наших ворогів. </p>
<p>8 Славімо Бога кожний день, Твоє ім’я повік оспівувати будем. <i>Села</i> </p>
<p>9 Але полишив Ти й принизив нас, відмовився іти із нами в бій! </p>
<p>10 Дозволив нам тікати від ворогів, а ненависникам — пограбувати нас. </p>
<p>11 Залишив нас, мов тих овець, на розтерзання, розкидав поміж чужаків! </p>
<p>12 Немов рабів, продав народ за безцінь, і навіть торгуватися не став за добру ціну! </p>
<p>13 Сусіди бачили, що Ти вчинив, то вже й глузують, насміхаються над нами! </p>
<p>14 Ми стали посміховиськом серед народів ближніх, які збиткуються й хитають головами. </p>
<p>15 Із дня на день ховаю я обличчя, </p>
<p>16 і зганьблений, я паленію від образ і кпинів мстивих ворогів. </p>
<p>17 О Боже, то усе Твої діла. Хоч не забули ми, не відійшли від заповітів Божих. </p>
<p>18 Твоєму вченю вірними були, не йшли Тобі наперекір ніколи. </p>
<p>19 Ти все ж віддав нас на поталу тим шакалам, смертельній темряві Ти нас віддав. </p>
<p>20 Якби забули ми Твоє ім’я, якби молилися чужим богам, </p>
<p>21 то Ти про те довідався б, напевне, бо не сховати серця таїну від Тебе. </p>
<p>22 Щодня назустріч смерті ми за Тебе йшли, за Тебе нас вбивають, мов ягня невинне на пожертву. </p>
<p>23 Прокинься, Боже! Встань, Володарю! І нас безпомічних не кинь повік! </p>
<p>24 Навіщо Ти ховаєшся від нас! Навіщо забуваєш Ти, як ми страждали, гнані? </p>
<p>25 Втоптали душі наші у багнюку, землею розчавили нам обличчя. * [( <em>землею… обличчя </em>Автор бажає показати, що к людям відносилися як к рабам. )]</p>
<p>26 Щоб показати вірну Свою любов, встань і спаси нас! </p>

<h4>Псалом 45</h4>
<p>1 <h6 class="prim_h6">Для диригента. На мелодію «Лілії». Повчання синам Кори. Пісня кохання.</h6> Коли я до царя звертаюся у віршах, прекрасними словами повниться душа. Слова біжать, немов до кінчика майстерного пера. </p>
<p>2 Ти найпрекрасніший серед усіх, чудово володієш словом. Отож Господь тебе благословив повік! </p>
<p>3 О воїне, вдягни своє вбрання славетне, меча прилаштуй на бік. </p>
<p>4 Здобудь звитягу героїчну, мчи колісницею за праведність у бій. Твоя правиця здатна до діянь величних. </p>
<p>5 Нагострені стріли твої, Ти просто в серце вцілиш ворогів. Впадуть народи під колесами твоїми. </p>
<p>6 Могутній царю мій! Твій трон — навічно. Народом правиш справедливо ти. * [( <em>царю </em>Або «Боже». )]</p>
<p>7 Добро ти любиш, і ненавидиш ти зло! Тож Бог, твій Бог тебе обрав Його помазаником бути з-поміж інших, змастивши радості єлеєм. * [( <em>Тож… обрав </em>Також можливий переклад «Тому, мій Боже, тебе й обрав твій Бог». )]</p>
<p>8 Алое пахощі, духмяні мирро й кассія твої вбрання просякнули умить. Музики веселять тебе в палацах, прикрашених слоновими кістками. </p>
<p>9  Серед твоїх наближених — дочки царів, по праву руку біля тебе — наречена в короні із чистого золота. * [( <em>наречена </em>Або «цариця». )]</p>
<p>10 Послухай, доню дорога! Прислухайся уважно й зрозумій: «Забути маєш свій народ, батьківський дім. * [( <em>доню </em>Або «моя пані». )]</p>
<p>11 Твоя краса царю втішає зір. Схилися шанобливо перед нареченим, бо він тепер — твій чоловік. * [( <em>чоловік </em>Або «хазяїн». )]</p>
<p>12 Тепер же, дочко Тира, багатії тобі дарунки принесуть, наблизитись до тебе будуть прагнути вони». </p>
<p>13 Цареву дочку одягнули в шати, золотом гаптовані. </p>
<p>14 В прекрасному вбранні її проводять до царя, за нею дружки виступають, запрошені у царський дім. </p>
<p>15 Із сміхом-радістю дівчата-дружки завітали. </p>
<p>16 О царю мій! Синів багато будеш мати, які посядуть місце попередників твоїх. Правителями випало їм буть на всій землі. </p>
<p>17 Я донесу майбутнім поколінням твоє ім’я, і прославлятимуть тебе повік народи. </p>

<h4>Псалом 46</h4>
<p>1 <h6 class="prim_h6">Для диригента. На інструменті аламот. Пісня родини Кори.</h6> * [( <em>аламот </em>Термін може означати і назву мелодії, і музичний інструмент, і настанову для хору, коли пісня виконується молодими жіночими голосами або фальцетом. Див.: <a href='/ukr_umt/13/15/21'>1 Хр. 15:21</a>. )] Бог — наш притулок й сили джерело, в часи пекельні завжди допоможе. </p>
<p>2 Тому не страшно нам, коли земля тремтить, а море поглинає гори. * [( <em>а море… гори </em>Також можливий переклад «В морській безодні рушиться гора». )]</p>
<p>3 Не боїмось ми й реву, люті пінистого моря, величних гір падіння нищівного. <i>Села</i> </p>
<p>4 Тече така ріка, чиї потічки щастям повнять місто Бога, Всевишнього святу оселю. </p>
<p>5 Бог є у місті, то і місто вистоїть, не упаде. Ще й ранок займеться, а Бог йому вже допоможе. </p>
<p>6 Бунтуються народи, страхом обійняті; розвалюються царства, коли Господь наказує громово, і розплавляється земля. </p>
<p>7 Усемогутній з нами наш Господь, Бог Якова — притулок наш у горах. <i>Села</i> </p>
<p>8 Іди й дивись, яку могутню силу має наш Господь, поглянь, яку страшну руїну Він вчинив. </p>
<p>9  Спиняє війни Він по всьому світі, ламає луки, підрізає списи і спопеляє бойові щити. * [( <em>щити </em>Або «колісниці». )]</p>
<p>10 «Доволі боротьби, — Він каже, — знайте, Я Бог Ваш. Я народів переможець, то Я землі Господь». </p>
<p>11 Усемогутній з нами наш Господь, Бог Якова — притулок наш у горах. <i>Села</i> </p>

<h4>Псалом 47</h4>
<p>1 <h6 class="prim_h6">Для диригента. Псалом родини Кори.</h6> Плещіть, усі народи, у долоні, радійте й голосно співайте Богу похвали. </p>
<p>2 Бо наш Господь Всевишній благоговіння й страх вселяє нам, Він — Могутній Цар, усього Всесвіту правитель. </p>
<p>3 Він нас підніс над іншими народами, Він тих людей поклав, покірливих, до наших ніг. </p>
<p>4 Любов’ю сповнений до Якова, наш Бог обрав нас, дав нам землю в спадок, щоб Якову було пишатись чим. <i>Села</i> </p>
<p>5 Возноситься Господь на Свій престол під гомін люду, звуки сурми. </p>
<p>6 Співайте Богу похвали, у піснях восхваліть Царя. * [( <em>Співайте Богу похвали </em>Буквально «маскілі». Див.: «маскіль». )]</p>
<p>7 Тому що Бог царює над всім світом, вшановуйте Його прекрасними піснями. </p>
<p>8 Царем панує над народами Господь, Бог возвеличується на святім престолі. </p>
<p>9 З усіх усюд збираються царі земні зустрітись з Богом Авраама, бо всі володарі землі належать Богу. Він — вищий за усіх! </p>

<h4>Псалом 48</h4>
<p>1 <h6 class="prim_h6">Для диригента хору. Псалом родини Кори.</h6> Господь величний! Такої ж похвали достоїн Він у місті Бога нашого, на тій святій Його горі. </p>
<p>2 Єрусалим — на гідній висоті, вона аж на горі Сіон насправді ж бо піднесена до Бога, Великого Царя оселя. * [( <em>горі Сіон </em>Дослівний переклад «на висоті Зафон». Зафон був міфологічною горою, на якій жили ханаанські боги. )]</p>
<p>3 В її укріпленнях надійних наш Господь нам показав спасіння місце, бо там живе наш Бог. </p>
<p>4 Коли царів поганських гурт у бій ішов, </p>
<p>5 їх вразила Єрусалима пишність, й вони, збентежені, всі кинулися навтіч. </p>
<p>6 Перейми болісні нажаханих скували, відомі матері, яка дитині життя дає. </p>
<p>7 Тремтіли чужоземці, мов кораблі Таршиша, східним вітром гнані. * [( <em>кораблі Таршиша </em>У цьому Псалмі кораблі Таршиша вважаються військовими судами ворогів, а не торгівельними судами. )]</p>
<p>8 Що чули ми, те нам побачить довелось у місті Господа Всемогутнього, у нашого Бога. Він наше місто збереже навічно! <i>Села</i> </p>
<p>9 Наш Бог, в Твоєму храмі роздумуємо про Твою постійну ласку. </p>
<p>10 Як розлетілася про Тебе слава, так і по всьому світу хай люди хвалу Тобі співають. Кожен знає про доброту Твою! * [( <em>Кожен… Твою </em>Буквально «Справедлива перемога у Твоїй правиці». )]</p>
<p>11 Народ гори Сіон хай торжествує, і люд юдейських міст хай веселиться, обрадуваний благомудрістю Твоєю. </p>
<p>12 Пройдіть довкруги Сіона, подивіться місто, порахуйте вежі. </p>
<p>13 Спиніться поглядом на стінах, потіштеся палацами його, щоби нащадкам все змогли донести. </p>
<p>14 Адже цей Бог — наш Бог навіки, і Він вестиме нас аж до кінця. * [( <em>до кінця </em>Або «до смерті». )]</p>

<h4>Псалом 49</h4>
<p>1 <h6 class="prim_h6">Для диригента хору. Псалом родини Кори.</h6> Усі народи, слухайте і прислухайтесь, усі, хто світ цей заселив. </p>
<p>2 Вся людність: з титулами і без них, багаті й бідні — слухайте ці мудрі речі. </p>
<p>3 Мої уста вам донесуть премудрість, що довго розум мій плекав. </p>
<p>4 Повчання мудрі я співати буду під струнний арфи передзвін. </p>
<p>5 Нащо журитися мені, коли настане скрути час, коли я гнаний, переслідуваний буду. </p>
<p>6 Не залякають, хто хвалиться своєю міццю, і чваниться своїм багатством. </p>
<p>7 Ніхто не викупить із рабства смерті своє життя, ніхто не в змозі Богу дати викуп! </p>
<p>8 Нікому ні за які гроші не врятуватися від смерті в певний час, </p>
<p>9 ані купити право жити вічно, щоб не гноїти тіло мороком могильним. </p>
<p>10 Послухайте: що мудрий, що дурний, а що брутальний — всі навіки згаснуть, життя покинуть, і дістанеться багатство іншим. * [( <em>дурний </em>Або «тварина». )]</p>
<p>11 Домівкою навік могила стане, із покоління в покоління їм там жити. То все пусте, як там розбагатіли, і скільки їм вдалось придбати землі. </p>
<p>12 Людина може багатіти, але не може жити вічно, помре, як і тварина, у свій час. </p>
<p>13 Ось що трапляється з людьми, яких багатство тішить. <i>Села</i> </p>
<p>14 Помруть вони, як вівці у загоні, кошарою могила стане їм, а смерть пасти їх буде; по тому праведники їх знесуть в могилу. </p>
<p>15 Але мене звільнить Господь від смерті, до себе забере. <i>Села</i> </p>
<p>16 Отож не варто вам людей боятись лише тому, що славний дім й багатство є у них. </p>
<p>17 Бо, сходячи в могилу, ніхто ніяких статків не бере у вічність. </p>
<p>18 І навіть той, який вважав себе благословенним, та інші славили його, </p>
<p>19 зустріне якось мить розлуки з світом, побачення з дідами й морок вічний. </p>
<p>20 Людина може мать добробут, але не розуміти геть, що смерть на неї жде, як жде і на її худобу. </p>

<h4>Псалом 50</h4>
<p>1 <span class="prim_h6">Псалом Асафа.</span> Господь, Великий Бог заговорив, озвавсь до всіх народів з заходу до сходу. * [( <em>Асаф </em>Один із чільних музикантів царя Давида, батько чотирьох з 228 храмових співаків, відібраних Давидом, і предок цілого роду храмових музикантів, які упродовж століть служили в храмі. )]</p>
<p>2 З Сіону Бог засяяв, засяяв Він із міста незрівнянної краси. </p>
<p>3 Наш Бог іде, але нетихо, вогонь пожадливий поперед нього мчить, навкруг кидаючи завісу димну. </p>
<p>4 У свідки зве він небеса високі й землю, коли збирається народ судить. </p>
<p>5 «Покличте вірних послідовників, хто зв’язаний Угодою зі Мною, жертвопринесеннями скріплена вона». </p>
<p>6 Тож небо свідок: Бог наш — чесний. Він — наш суддя. <i>Села</i> </p>
<p>7 Народе мій, Ізраїлю! Послухай, що мовлю Я, що свідчу: «Я твій Бог!» </p>
<p>8 Не дорікатиму, картати я не буду за те, що пожертв і офір замало, ви їх приносите щодня. </p>
<p>9 Не заберу бичка зі стайні, ані ягня з кошари! </p>
<p>10 Та ж маю одомашнених і диких звірів, які пасуться в незчисленних горах. </p>
<p>11 Я знаю і гірського птаха і звірятко польове — усе, що повзає по землі й літає в небі. </p>
<p>12 Якби я зголоднів, не став би Я просити їсти, бо Всесвіту господар Я, все тут моє! </p>
<p>13 Хіба телятину Я споживаю, чи випиваю кров козла? Ні! </p>
<p>14 Я прагну, щоб приносили ви жертви дяки, розподіляючи їх між собою. Не відступіться від обіцяного Богу Всевишньому. </p>
<p>15 Позвіть Мене, коли обступлять лихоліття, і возвеличте, вже коли врятую. </p>
<p>16 Але до нечестивця мовить Бог: «Чому повторюєте правила Мої, і теревените про Заповіт Мій повсякчас, </p>
<p>17 якщо ненавидите, коли вас навчають, і до серця не берете слово мовлене Моє? </p>
<p>18 Як бачиш злодія, дружком йому стаєш, з розпусниками знайдеш спільну мову. </p>
<p>19 Хитруєш, плетеш тенета замислів лихих, щоб вразити людей, принести горе їм. </p>
<p>20 Ти брата рідного засуджуєш, на сина матері своєї зводиш наклеп, підступно, в спину їм наносиш ти удар. </p>
<p>21 Ти все оце чинив, а Я мовчав, то й уявив собі, що ми з тобою схожі. Тепер же я згадаю всі твої провини і покараю за гріхи тебе. </p>
<p>22 Усі, хто відійшли, забули геть про Бога, подумайте над всім, що Я сказав, поки не розтерзав Я вас. Тоді вже вас ніхто не порятує. * [( <em>поки… Я вас </em>Тут порівняння з левом, який кидається на здобич, а поряд немає нікого, хто міг би чи хотів би відбити у лева поранену тварину. )]</p>
<p>23 Той, хто приносить жертви дяки, той може шанувати Мене. Хто ж Моє вчення втілює в життя, тому явлю Я Свою силу рятувати». </p>

<h4>Псалом 51</h4>
<p>1 <h6 class="prim_h6">Для диригента. Псалом Давида про той час, коли пророк Натан прийшов до нього після того, як Давид з Батшебою згрішив.</h6> О Боже, яви Твою вірну любов, змилосердься, проникнися до мене співчуттям, і змий усі мої провини. </p>
<p>2 Зітри провини всі мої численні, очисть мене від всіх моїх гріхів. </p>
<p>3 Я визнаю свою провину беззаконня, я невгамовно думаю про ті гріхи. </p>
<p>4 Згрішив я супроти Тебе, лишень Тебе! Вчинив я те, що зле в Твоїх очах, щоб показати, що правий Твій присуд і чесним є Твій суд. </p>
<p>5 Я народився грішним, в гріху зачатий матір’ю моєю. </p>
<p>6 Ти хочеш, щоби вірність оселилась у моєму серці, вклади ж бо в мене Твою мудрість. </p>
<p>7 Зніми мій гріх, скропи мене іссопом, очисть мене, щоб забілів, мов перший сніг. * [( <em>скропи мене іссопом </em>Тут нагадування про обряд очищення, коли людину, що принесла жертву, кропили кров’ю або водою на знак того, що гріхи її прощені. )]</p>
<p>8 Дай знов почути пісні радості та щастя, кісткам, потрощеним Тобою, звеселитись знов. </p>
<p>9 Забудь гріхи мої і змий усі мої провини. </p>
<p>10 Всели у мене чисте серце, Боже, зроби мій дух бадьорим і міцним. </p>
<p>11 Не відштовхни мене від себе, не відкинь, не відбирай Твого Святого Духа! </p>
<p>12 Поверни мені радість, що мав у порятунку я Твоєму, даруй також бажання служити Тобі знов. </p>
<p>13 Заблудлих я навчу, як жити, тоді повернуться до Тебе всі, хто був грішив. </p>
<p>14 Я заслужив на смерть, але врятуй мене від кари. Мій Боже, Ти — єдиний порятунок мій. Помилуй, добрим будь, тоді почну співатиму про милосердя і праведність всіх дій Твоїх. * [( <em>Я заслужив… від кари </em>Або «не думай, що я винний у вбивстві». )]</p>
<p>15 О мій Володарю! Відкриються мої вуста, Тебе вславляючи, полине пісня. </p>
<p>16 Бо жертви нетакі Тобі потрібні, інакше б я приносив їх. </p>
<p>17 Всеспалення пожертв не так вже й потребуєш, насправді мила Тобі жертва — каяття наше. Ти не відринеш упокорене, смиренне серце! </p>
<p>18 Благослови Своєю ласкою Сіон, зведи, як і раніш, Єрусалима стіни. </p>
<p>19 Дари пожертв тоді Ти сповна приймеш, і люди приведуть до вівтаря Твого биків. </p>

<h4>Псалом 52</h4>
<p>1 <h6 class="prim_h6">Для диригента. Маскіль Давида про те, як Доеґ-едомієць прийшов до Саула зі звісткою про те, що Давид перебуває в будинку Агімелеха.</h6> Вояче, як можеш похвалятися ти злом, що заподіяв? Бога ти ганьбиш. </p>
<p>2 Ти завжди замишляєш справи підлі, язик твій, наче гостра бритва, плете оману й зраду для людей. </p>
<p>3 Дорожче зло тобі, аніж добро, брехати любиш більш, аніж творити справедливість. <i>Села</i> </p>
<p>4 І ти, і твій язик пащекуватий аж спраглі ображати інших. </p>
<p>5 Тож схопить тебе Бог і викине з оселі, дощенту дім знесе, життя твого коріння висмикне з землі. <i>Села</i> * [( <em>з оселі </em>Тобто «з твого тіла». )]</p>
<p>6 Посвідчать все те праведники, убояться, ще й глузуватимуть із тебе: </p>
<p>7 «Поглянь, отой вояк тупоголовий, що не знаходить порятунку в Бога, натомість вірить у багатство, спасіння він шукає у гордині й злі». </p>
<p>8 Я ж, наче та зелена олива, яка зростає у Господнім храмі, на віки вічні довіряюся Його любові. </p>
<p>9 Твої діла я возвеличувати буду, побожним сповіщатиму Твоє ім’я, що вимовлене для добра було! * [( <em>сповіщатиму </em>Або «віритиму». )]</p>

<h4>Псалом 53</h4>
<p>1 <span class="prim_h6">Для диригента. Для магалату. Маскіль Давида.</span> * [( <em>Для магалату </em>Магалат — музичний термін. Але сьогодні немає певності щодо того, чи це музичний інструмент, чи спосіб настроювання інструмента, а чи лад. )] Пустоголові думають, що немає Бога! Вони — руйнівники, які чинять зло і не творять добра. </p>
<p>2 Господь людей спостерігає із Небес й шукає мудрих Він, тих хто за порадою звертається до Бога. </p>
<p>3 Але ж вони всі відвернулися від Бога, усі зіпсовані, жоден не творить добра! </p>
<p>4 Зловмисники народ мій нищать, так наче просто трапезують. Вони й не намагалися збагнути, чого бажає Бог. </p>
<p>5 Та тих зловмисників чатує переляк, якого вони досі і не знали. Відкинув Бог поган лихих від Себе, Він їхні кістяки порозкидає, на їхні голови впаде ганьба. </p>
<p>6 Хто дасть Ізраїлю спасіння? Воно прийде з гори Сіон, коли народ Свій полонений Бог поверне. Тоді Яків радітиме й щасливий Ізраїль буде. </p>

<h4>Псалом 54</h4>
<p>1 <h6 class="prim_h6">Для диригента. На струнних інструментах. Маскіль Давидів про той час, коли зифійці прийшли до Саула і сказали йому: «Давид ховається у нас».</h6> Врятуй мене, Боже, іменем Своїм, могутністю Своєю оправдай. </p>
<p>2 Почуй мою молитву, Боже, послухай, що злітає з уст моїх. </p>
<p>3 Чужинці дужі ті, які не знають Бога, полюють на моє життя. <i>Села</i> </p>
<p>4 Я вам скажу, що Бог — моя підмога, то мій Володар серед тих, хто прагне захистити й врятувати мою душу. </p>
<p>5 Він покарає ворогів моїх, які на мене насилають біди. Покарай їх, Боже, праведність Свою яви. </p>
<p>6 І я, щасливий, принесу Тобі пожертви, Господнє добре ймення возвеличу я. </p>
<p>7 Чому? Та ж Бог від мене відвернув усі незгоди, у тому впевнився на власні очі я! </p>

<h4>Псалом 55</h4>
<p>1 <h6 class="prim_h6">Для диригента. На струнних інструментах. Маскіль Давида.</h6> Послухай, Боже, цю мою молитву, не повернись спиною до благань про милосердя. </p>
<p>2 Прислухайся до мене й відгукнись, коли повідаю я про свої печалі. </p>
<p>3 Мене страшенно налякало, що вороги мої казали, а той злостивець просто ґвалт здійняв. Вину на мене вороги звалили, і допікали в гніві й шельмували. </p>
<p>4 Несамовито б’ється моє серце, смертельний переляк все тіло охопив. </p>
<p>5 Тремчу від жаху й думаю собі: </p>
<p>6 «Коли б я мав ті крила голубині, полинув би туди, де спокій. </p>
<p>7 В пустелю полетів би я далеко». <i>Селах</i> </p>
<p>8 Помчався б я туди, де жде притулок, від бурі неприємностей утік. </p>
<p>9  Володарю, зруйнуй всі їхні плани, зв’яжи їм язики, </p>
<p>10 бо безперестану днями і вночі по містах насильство бачу я і чвари. </p>
<p>11 На вулицях міських панує кривда, багато лжі й брехні серед людей. </p>
<p>12 Якщо мене образить ворог, я знесу, якщо злостивець нападе, сховатись можу. </p>
<p>13 Але ж то ти, мій друже, побратиме, мій приятелю, йдеш на мене! </p>
<p>14 Ми так, бувало, любо розмовляли, ходили разом з людом в Божий храм. </p>
<p>15 Нехай зненацька смерть тих ворогів підкосить, розверзнеться земля й живцем їх проковтне, бо плодять тільки зло в своєму домі. * [( <em>розверзнеться… проковтне </em>Тобто «нехай вони живцем зійдуть в могилу». Див.: <a href='/ukr_umt/4/16/31-33'>Числ. 16:31-33</a>. )]</p>
<p>16 Але до Бога я звернусь по допомогу, Господь мене спасе. </p>
<p>17 Невпинно молюся я вранці, вдень і вночі, і Він прислухається до голосу мого. </p>
<p>18 Багато битв довелось мені пройти, та Бог незмінно рятував мене, і повертав невраженою душу мою. </p>
<p>19 Почує Бог мене. Довічний цар, Який престол повік займає, їх покарає. <i>Села</i> Вони ж бо не міняються, ніколи Бога не боялись і не шанували. </p>
<p>20 Порушивши Угоду, в бій пішли на тих людей, з якими мир уклали. </p>
<p>21 Гладенько стелять у промовах пишних, про мир розводяться й виношують війну. Слова у них масні, мов та олія, та ріжуть ще гостріш, ніж ріже меч. </p>
<p>22 Тягар турбот усіх полиш на Бога, опікою тебе Він огорне, образить праведника не дозволить він. </p>
<p>23 А щодо Тебе, Боже, звалиш усіх насильників і брехунів в глибоку смертну яму. Їм не дожить і половини літ своїх! А щодо мене, я цілком ввіряюся Тобі. * [( <em>А щодо мене </em>Або «ось моя частина Угоди с Тобою». )]</p>

<h4>Псалом 56</h4>
<p>1 <h6 class="prim_h6">Для диригента. На мелодію: «Голуб на далекому дубі». Міктам Давида, коли филистимляни захопили його в Ґаті.</h6> Помилуй мене, Боже, бо гнавсь за мною чоловік, весь день мені спокою не давав. </p>
<p>2 На кожний крок людці чатують, вони цькують мене невпинно. Чимало маю ворогів між можновладців. </p>
<p>3 Але як тільки жах мене проймає, я довіряюсь Богу я, і на Нього покладаюсь. </p>
<p>4 Я слово Боже прославляю, я вірю Богу, то й страху я не маю, що смертні заподіяти можуть щось мені. </p>
<p>5 Вони мені невпинно дошкуляють, все лихо затівають проти мене, або слова перекрутивши, ними ж і шпиняють. </p>
<p>6 Ті вороги гуртуються довкола: хоч би куди пішов і хоч би що зробив — підстерігають душу й плоть мою. </p>
<p>7 Ти прожени їх, бо нечестиві в них шляхи, дай їм спізнати чужоземців лють. </p>
<p>8 Звичайно, бачив Ти, як я тремтів від болю, Ти сльози всі мої порахував і пам’ятав. </p>
<p>9 Тому відступляться, я знаю, зникнуть вороги, коли я попрошу Тебе про допомогу, бо Ти — мій Бог! </p>
<p>10 Ціную я обітницю Господню і прославляю Боже слово я. </p>
<p>11 Я в Бога вірую, тому страху не маю. Що люди можуть заподіяти мені? </p>
<p>12 Я мушу виконати обіцянку Богу, Тобі, віддячити, о Боже, мушу я. </p>
<p>13 Бо врятував Ти мою душу в смертний час, не дав спіткнутися й упасти, щоб жити я міг у світлі Божім, що осяває кожного із нас! </p>

<h4>Псалом 57</h4>
<p>1 <h6 class="prim_h6">Для диригента. На мелодію: «Не знищуй». Міктам Давида від того часу, як він утік від Саула в печеру.</h6> Помилуй, Боже, милосердний будь, бо прихисток душа в Тобі шукає. Шукає, під яке б крило сховатись, пересидіти скрути час. </p>
<p>2 До Бога я Всевишнього звертаюсь, молюся Богу, що опікується мною. </p>
<p>3 Пошле з небес Він допомогу, мене врятує, ворога скарає. <i>Села</i> Пошле мені Господь любов і праведність неложну. </p>
<p>4 О моя душе, мушу я лежати серед левів, цих ненажер-людей, що мають зуби, наче списи й стріли, а язики — нагострені мечі. </p>
<p>5 О Боже, Свою славу піднеси над небесами і над землею усією! </p>
<p>6 Хотіли вороги мене спіймати, сплели тенета мені ноги заплести, нарили ями, та самі ж туди й упали. <i>Села</i> </p>
<p>7 Готовий я усе знести, зміцнилось серце, співатиму Тобі й складатиму пісні. </p>
<p>8 Прокинься, моя душе, прокиньтесь, арфи й ліри, світанок привітаємо разом. </p>
<p>9 Володарю! Тебе прославлю я серед народів, співатиму про Тебе всьому світу! </p>
<p>10 Бо праведна любов Твоя сягає вище неба, а вірність лине у захмарний світ. </p>
<p>11 О Боже, Свою славу піднеси над небесами і над землею усією! </p>

<h4>Псалом 58</h4>
<p>1 <span class="prim_h6">Для диригента. На мелодію «Не знищуй». Міктам Давидів.</span> Чи завжди ви, правителі високі, правдиві вироки даєте людям? Чи справедливо судите людей? * [( <em>правителі високі </em>Ймовірно, в гебрейському тексті тут гра слів «правителі високі» звучіть подібно до слова «глухі». )]</p>
<p>2 Ні! В ваших серцях — ненависть, а в справах — беззаконня, злочинні ваші дії по всій землі. </p>
<p>3 Ті нечестивці з материнської утроби вже оступилися, брехню плодити стали. </p>
<p>4 Гнів їхній, мов зміїна отрута. Мов кобра, що оглухла і спів заклинача не чує. </p>
<p>5 Так нечестивці затикають вуха, як чорні задуми свої плетуть. </p>
<p>6 Повибивай їм, Боже, зуби в роті! Повиривай, о Господи, цим левам ікла. </p>
<p>7 Хай їхня сила зійде стічною водою, нехай потопчуть їх, як ті пожухлі трави. </p>
<p>8 Нехай розтануть, сліду не лишивши, як той слимак повзучий. Хай сонця вік не бачать, як викидень дочасний. </p>
<p>9  Нехай жене їх вітер, мов бур’ян колючий, що полум’ям зайнятися не встиг, та вже затух і горщик не нагрів. </p>
<p>10 Хай тішить праведника зір, коли грішних тих правителів карають. Хай відчуття солодке перемоги його пройме, неначе вояка. * [( <em>відчуття… перемоги </em>Буквально «вони вимиють ноги у крові злих людей». )]</p>
<p>11 Щоб люд простий міг з певністю сказати: «Для праведника справді є віддяка, ще є на цій землі всесильні судді». * [( <em>ще є… судді </em>Або «дійсно, це Бог судить мир!» )]</p>

<h4>Псалом 59</h4>
<p>1 <h6 class="prim_h6">Для диригента. На мелодію: «Не знищуй». Міктам Давидів, коли військо Саула оточило його дім щоб вбити.</h6> Рятуй мене від ворогів, мій Боже, спаси від тих, хто повстає на мене. </p>
<p>2 Дай порятунок від руки убивці і визволи з тенет злочинців. </p>
<p>3 Вбити мене лаштуються вони, плетуть ці можновладці змову проти мене, хоч я і не грішив, мій Господи, і не вчинив я злочин. </p>
<p>4 Не оступився я ні в чому, та позбігалися вони й вчепитися у мене ладні. Устань, прийди мені на допомогу, поглянь, що діється довкола. </p>
<p>5 О Господи, Всесильний Боже Ізраїлю, повстань, і вирок винеси народам цим. І не помилуй зрадників отих! <i>Села</i> </p>
<p>6 Вони сюди увечері вернулись і ґвалт, як ті собаки, в місті здійняли. </p>
<p>7 Послухай, як вони гарчать, образи з язиків злітають, мов мечі. Їм байдуже, хто слухає їх. </p>
<p>8 Здійми на глум їх, Господи, і присором! </p>
<p>9 Мій Боже, я співатиму Тобі пісні про славу, бо Ти — моя твердиня в горах. </p>
<p>10 Мій вірний Бог мене по полю битви проведе, щоб перемогу я одержать зміг над ворогами. </p>
<p>11 Не убивай їх ще, щоб пам’ятав народ мій, Володарю, наш захисник, розкидай силою своєю їх. </p>
<p>12 Вони грішили, сіявши прокльони і брехню. То ж хай зазнають на собі те лихо, яке плодили, хай зловляться самі на тій гордині, що їх до беззаконня довела. </p>
<p>13 У гніві, розпалившись, їх жени і знищуй, доки геть з землі не згинуть. Тоді лишень усі народи зрозуміють, що Ізраїлем править Бог. <i>Села</i> </p>
<p>14 Вони сюди увечері вернулись і ґвалт, як ті собаки, в місті здійняли. </p>
<p>15 Блукатимуть, шукаючи поживи. Та не знайдуть вони ані харчів, ні місця, де б то голову схилить. </p>
<p>16 А вранці я співатиму Тобі хвалу, щасливий, що мене Ти вірно любиш. Ти — моя твердиня в горах, мій притулок у лиху годину. </p>
<p>17 Співатиму Тобі, мій Боже, славу, бо Ти — моя твердиня в горах, бо Ти — мій милостивий Бог! </p>

<h4>Псалом 60</h4>
<p>1 <h6 class="prim_h6">Для диригента. На мелодію: «Лілея Угоди». Міктам Давида. Повчання, написане, коли він воював із Арамом Нагараїмом і Арамом Зобою, і коли Йоав повернувся й переміг дванадцять тисяч ідумейських воїнів у Соляній долині.</h6> О Боже, прогнівився Ти на нас, Ти відштовхнув нас і понищив. Тож поверни нас до життя. </p>
<p>2 Ти землю потрясав, поки не розкололась, зціли, будь-ласка, рани їй, бо рушиться ущент. </p>
<p>3 Чимало лиха ти послав своєму люду. Як той бідака у хмільнім угарі, під тягарем всіх бід ми падаємо з ніг, на ноги ледь зіп’явшись. </p>
<p>4 Ти дав усім, хто вірує у Тебе, прапор, щоб їх застерегти про ворогів. <i>Села</i> </p>
<p>5 Щоб ті, кого Ти любиш, утекли, почуй мене і розведи біду, правицею могутньою змахнувши! </p>
<p>6 Бог подарував мені таку обітницю у храмі: «З радістю Я в борні здобуду перемогу й віддам цю землю народу Своєму: Я віддам їм Сихем й долину Суккот». * [( <em>у храмі </em>Буквально «у Його святості». )]</p>
<p>7 Належатиме Мені і Ґілеад, і землі Манассії й Ефраїма. Шоломом мені буде Ефраїм, Юдея царським скіпетром послужить. </p>
<p>8 Моав — той стане мискою, щоб ноги мить, в Едомі я роззуюсь, скину черевики, проголошу свою звитягу над филистимлянами. * [( <em>роззуюсь… черевики </em>Ця ідіома може мати одне з двох значень або обидва одразу: а) автор зводить Филистию до рівня раба, якому господар наказує роззути його; б) автор проголошує право на землю филистимлян, кинувши на неї своє взуття. )]</p>
<p>9 Хто ж поведе нас на фортечні мури? Хто до Едому доведе мене? </p>
<p>10 Та нині відштовхнув мене Ти, Боже, Тебе немає серед наших вояків. </p>
<p>11 Допоможи здобути перемогу, Боже! Простому смертному не врятувати нас. </p>
<p>12 Звитягу дасть лиш Божа допомога, лиш Бог потопче наших ворогів. </p>

<h4>Псалом 61</h4>
<p>1 <h6 class="prim_h6">Для диригента. Для музичних інструментів. Псалом Давидів.</h6> Почуй мої благання Боже, прислухайсь до моїх молитв. </p>
<p>2 Хоч де б я був, коли мене проймає жах, Тебе гукаю я на допомогу. Мене ведеш Ти, Сам перебуваючи в твердині наді мною. </p>
<p>3 Бо Ти — притулок мій, могутня башта, що від ворога рятує! </p>
<p>4 Я хочу вічно жити в святім Твоїм наметі і мати захист під твоїм крилом. <i>Села</i> </p>
<p>5 Ти на клятви зглянувся мої, і спадщину Ти дав усім, хто возвеличує Тебе. </p>
<p>6 Даруй цареві довголіття, щоб жити йому із роду в рід. </p>
<p>7 Щоб царювати повіки перед Богом, щоб милосердя й ласку Божу оберігом мати. </p>
<p>8 Повік співатиму Тобі хвалу і шану, дотримуватись клятви буду день у день. </p>

<h4>Псалом 62</h4>
<p>1 <span class="prim_h6">Для диригента. Для Єдутуна. Псалом Давидів.</span> * [( <em>Єдутун </em>Левит, якого Давид призначив диригентом хору або один з трьох головних музикантів в храмі. Див.: <a href='/ukr_umt/13/9/16'>1 Хр. 9:16</a>; <a href='/ukr_umt/13/16/38-42'>16:38-42</a>. )] Хоч би що діялось довкола, душа моя чекатиме на Бога незворушно, лише від Нього йде моє спасіння. </p>
<p>2 Він — моя Скеля, моє спасіння в лихоліття, мій порятунок високо в горах. Мене не змусять похитнутись вороги! </p>
<p>3 Як довго будете мене цькувати, щоб я упав, немов підточена стіна? </p>
<p>4 Їх тішить лжа, вони звалить мене планують, хоч я й поважний чоловік. То кинуться мене хвалити привселюдно, то обливати прокляттями почнуть. <i>Села</i> </p>
<p>5 Чекай на Бога, моя душе, незворушно, адже моя остання то надія — Бог. </p>
<p>6 Мій Бог — моя Скеля, мій рятунок, що височить далеко на горі. Він — моя фортеця, де ворогу мене не перемогти. </p>
<p>7 Моє спасіння й шана — в Божій владі, міцна твердиня й захист мій надійний теж. </p>
<p>8 Ввіряйтеся завжди Йому, народи, свої серця розкрийте вільно Богу. Бог — притулок наш. <i>Села</i> </p>
<p>9  Але ж людські сини такі мінливі, немов серпанок літній, мов туман зрадливий, то ж не варто покладатися на них. </p>
<p>10 Не довіряйся силі та хабарництву, не покладайсь беззастережно на завзяте військо; відвагу на багатстві не збудуєш. </p>
<p>11 Бог твердить, і я справді вірю, що покладатись можу на ту силу, що йде від Бога! </p>
<p>12 О мій Володарю, від Тебе йде любов неложна, бо людям воздаєш Ти по їхніх справах. </p>

<h4>Псалом 63</h4>
<p>1 <h6 class="prim_h6">Псалом Давида, коли він перебував у юдейській пустелі.</h6> О Боже, Ти мій Бог, якого прагну бачить, душею спраглою і тілом я до Тебе лину, мов у безводній і засушливій пустелі. </p>
<p>2 Це так, немов коли я бачив з’яву, коли явився Ти мені в святому храмі, коли у силі й славі Ти постав переді мною. * [( <em>в святому храмі </em>Буквально «у Його святості». )]</p>
<p>3 Чого ще кращого в житті чекати? Та лиш Твою любов безмежну, устами спраглими Тобі оспівувати хочу! </p>
<p>4 І скільки житиму, Тебе благословляти буду, здійматиму до неба руки, посилаючи Тобі хвалу. </p>
<p>5 Я втішений, немов найкращих куштував наїдків, устами щирими душа тебе вславляє! </p>
<p>6 Про Тебе буду пам’ятати в спочивальні, глухої ночі всі думки мої про Тебе. </p>
<p>7 Ти — моя надійна поміч, у тіні крил Твоїх я звеселів. </p>
<p>8 Душею я завжди тягнусь до Тебе, як руки Твої праведні підтримують мене. </p>
<p>9  А хто задумує мене згноїти, самі у смертну яму попадуть. </p>
<p>10 Їх знайде меч, лисиця розшматує їх. </p>
<p>11 Щасливий буде цар, бо має Бога, прославлять Бога всі, хто присягавсь йому! Він примусить змовкнути лживі вуста. </p>

<h4>Псалом 64</h4>
<p>1 <h6 class="prim_h6">Для диригента. Псалом Давидів.</h6> Послухай моє слово, Боже, і захисти від люті ворогів! </p>
<p>2 Сховай мене від замислів лихих людців, врятуй від їхніх намірів нечесних. </p>
<p>3 В них язики, мов вигострений меч, гіркі слова у них, мов влучні стріли, вилетіть готові. </p>
<p>4 Без попередження, зі схованки в кущах, не розбираючись, чи щира то людина, вони готові вбити її. </p>
<p>5 Одне одного підбадьорюють вони словами злими, коли замислюють розкинуть сіті зради. «Ніхто нас не побачить», — кажуть так. </p>
<p>6 Свої підступні пастки приховавши, вони шукають жертв собі. Людина — потайна, закрите її серце. </p>
<p>7 Та Бог також Свою стрілу пускає, тоді підтятий, упаде нараз запеклий ворог. </p>
<p>8 Бог може так зробити, що ворог попаде у власну пастку. І заніміє той, хто це побачить. </p>
<p>9 А потім зрозуміє, що там сталось, про Божі діла почне оповідати. </p>
<p>10 Бог праведника щастям наділяє. Бо чоловік той покладається на Бога, тож чесні люди Бога прославляють. </p>

<h4>Псалом 65</h4>
<p>1 <h6 class="prim_h6">Для диригента. Псалом Давидів. Хвальна пісня.</h6> О Боже на Сіоні, Тебе я величаю, Тобі я віддаю усе, що обіцяв. </p>
<p>2 Увесь народ пройде перед Тобою, й молитви наші Ти почуєш. </p>
<p>3 Коли гріхи обтяжують нам душу, Ти їх знімаєш з нас. </p>
<p>4 Щасливий той, кого обрав ти, Боже, хто прославлятиме Тебе в Твоєму храмі. Ми маємо усе в священному Твоєму храмі. </p>
<p>5 Ти Той, Хто нас рятує, Боже, відповідаєш нам, приносиш перемогу величною Своєю міццю. </p>
<p>6 Він підперезаний Своєю владою, Він гори нагромадив. </p>
<p>7 Він усмирив бурхливе море, заспокоїв хвилі грізні, й народів грізне невдоволення спинив. </p>
<p>8 В усіх кінцях землі народи вражені всім тим, що Ти здійснив. Тобою приголомшені на заході й на сонцесході. </p>
<p>9 Про землю дбаєш, напуваєш Ти її, і океан, і ріки Ти наповнюєш водою і робиш життєдайною ту воду. </p>
<p>10 На зорані поля Ти направляєш дощ. Вологою напоюєш лани, розпушуєш дощами землю й благословляєш пагінці рости. </p>
<p>11 Ти рік новий стрічаєш щедрим урожаєм, заповнюєш засіки свіжими дарунками ланів. </p>
<p>12 Рясними травами вкриваються пустелі, і голі гори пасовиськами стають. </p>
<p>13 Куди не глянь, на пасовиськах вівці, долини повняться зерном добірним. Усі співають й веселяться в щасті. </p>

<h4>Псалом 66</h4>
<p>1 <h6 class="prim_h6">Для диригента. Хвальна пісня.</h6> Земле уся, звеличуй Бога! </p>
<p>2 Звеличуй піснею ім’я Його славетне! Хвалу Йому співай! </p>
<p>3 Скажіть Богу, як прекрасні Його справи! Перед Тобою стеляться всі вороги Твої, і навіть похвали Тобі співають. </p>
<p>4 Тобі хвалу співає цілий світ, Тобі співає, імені Твоєму. <i>Села</i> </p>
<p>5 Погляньте на усе, що сотворив Господь! Його діла для нас величні аж занадто. </p>
<p>6 Червоне море Він пустелею зробив, Його народ щасливий велику ріку перейшов. * [( <em>Червоне… зробив </em>Йдеться про події, описані в книзі <a href='/ukr_umt/2/14/1'>Вихід 14</a>. <em>Його… перейшов </em>Тут ідеться про події, описані в книзі Ісуса Навина 3. )]</p>
<p>7 Бог править світом владою всесильною, за кожним пильно стежить Він повсюди. Ніхто повстати проти Нього не спроможний. <i>Села</i> </p>
<p>8 Благословляйте Бога нашого, народи, вшановуйте Його в піснях гучних. </p>
<p>9 Бог дав життя нам, Бог не дасть нам впасти. </p>
<p>10 Та випробовує Він нас, в горнилі, наче срібло, очищає. </p>
<p>11 Ти дозволяв нам у тенета потрапляти, на наші плечі звалював тягар тяжкий. </p>
<p>12 Ти ворогам дозволив нас топтати, крізь полум’я і воду змусив нас пройти, та все ж привів у нас на прекрасну землю. </p>
<p>13 Складу пожертви я в твоєму храмі, я виконаю все, обіцяне Тобі, </p>
<p>14 Коли звертався я до Тебе у негоди час, щоб не залишив Ти мене на самоті. Тож я приніс усе, що обіцяв. </p>
<p>15 Приніс пожертви за гріхи мої, приніс Тобі баранів із живицею духмяною, приніс биків, козлів до Тебе в храм. <i>Села</i> </p>
<p>16 Зберіться, люди, всі, хто Бога величає, вам розповім про те, що Він зробив для мене. </p>
<p>17 Молився я й оспівував Його. </p>
<p>18 Якби відчув я сумніви в своїм сумлінні, тоді б мене Володар не почув. </p>
<p>19 Та Бог прислухався, почув мою молитву. </p>
<p>20 Славімо Бога! Він не відвернувся, прийняв молитву й дарував любов мені! </p>

<h4>Псалом 67</h4>
<p>1 <h6 class="prim_h6">Для диригента. На струнних інструментах. Хвальна пісня.</h6> Помилуй, Боже, і благослови мене, нас визнай і прийми. <i>Села</i> </p>
<p>2 Нехай Твій шлях відомим світу стане. Нехай народи знають, як рятуєш Ти. </p>
<p>3 Нехай тебе народи прославляють, Боже, нехай Тебе усі народи величають. </p>
<p>4 Хай буде щастя й радість всім народам! Бо справедливо судиш їх і правиш ними справедливо. <i>Села</i> </p>
<p>5 Нехай Тебе народи прославляють, Боже, нехай Тебе усі народи величають. </p>
<p>6 Благослови нас, Боже, наш Господь. Хай щедрий урожай пошле земля нам. </p>
<p>7 Нехай благословить нас Бог, а люди по усій землі нехай бояться і шанують Бога. </p>

<h4>Псалом 68</h4>
<p>1 <h6 class="prim_h6">Для диригента. Псалом Давидів. Хвальна пісня.</h6> Хай встане Бог й розсіє ворогів, хай ненависники усі тікають. </p>
<p>2 Як вітром гнаний дим, розсіються хай недруги Твої. Як віск, що топиться на сильному вогні, так вороги Твої нехай загинуть. </p>
<p>3 Возрадуються праведники перед Богом, побожні тішаться і задоволені усім! </p>
<p>4 Співаймо Богу, у піснях Його ім’я славімо. Готуймо шлях Йому через пустелю, радіймо перед Тим, Чиє ім’я Єгова. * [( <em>Єгова </em>Або «Ягве» — ім’я Бога. )]</p>
<p>5 В святій Своїй оселі Бог — Він батько сиротам, та вдів заступник. </p>
<p>6 Самотнім Бог помешкання дарує. Та ворогів Він кидає в безводну спеку. </p>
<p>7 Коли Ти йшов перед Своїм народом, Боже, його з Єгипту у пустелю вивів. <i>Села</i> </p>
<p>8 Земля тремтіла, небеса дощем стікали перед Богом. </p>
<p>9 Дощ рятівний наслав Господь, щоб древню виснажену землю оживити. </p>
<p>10 Він повернув тварин на землю ту, приготував її з усім добром для бідних. </p>
<p>11 Володар мій віддав наказ, і тисячі людей рознесли новину: </p>
<p>12 «Війська царів могутніх повтікали! Жінки, що вдома залишилися, розділять здобич. </p>
<p>13 Дістануться їм крила голубині, оздоблені і золотом, і сріблом». </p>
<p>14 Так буде, коли Бог Усемогутній поскидає царів, мов сніг з гори Залмон. </p>
<p>15 Башан — гора велична з безліччю вершин, </p>
<p>16 чому ти скоса позираєш на гору Синай? Її ж бо любить Господь, Він обрав її, щоб жити на ній довічно. </p>
<p>17 Володар мій святий зійшов з гори Сіон, за Ним мільйон мільйонів колісниць промчало. </p>
<p>18 Зійшов Господь на вершину знов, за Ним йшли лави полонених щільно. Прийняв у дар людей Він, навіть тих, котрі раніше повставали проти Нього. * [( <em>Прийняв у дар людей Він </em>Або «Прийняв дари у людей», чи «дав дари людям». Цей варіант міститься виключно у сирійських та арамійських текстах. Також див.: <a href='/ukr_umt/49/4/8'>Еф. 4:8</a>. )]</p>
<p>19 Вславляймо Господа! Щодня допомагає Він тягар турбот нам зносить, нас спасає. <i>Села</i> </p>
<p>20 Він — Бог наш, Він той Бог, Який нас рятує, спасає нас від смерті наш Господь. </p>
<p>21 Господь потрощить голови підступних ворогів, із винних голови позносить! </p>
<p>22 Сказав Володар мій: «Верну я ворогів з Башану, з глибин морських дістану їх. </p>    
<p>23 Ви будете ходить по їхній крові, і пси її нап’ються досхочу». </p>
<p>24 Побачать вороги ходу звитяжну Бога, як йтиме Він, мій Цар, святковий і святий. * [( <em>йтиме </em>Або «вестиме їх». )]</p>
<p>25 Попереду крокують співаки, музики йдуть за ними, і дівчата в бубни б’ють. </p>
<p>26 Вславляйте Господа на зібранні великім! Співай, народе ізраїльський, славу Богу! </p>
<p>27 Веде їх молодий Веніамин, вожді Юдеї та юдейське військо, провідники Завулона й Нафталі провідники. </p>
<p>28 Із храму над Єрусалимом наказує Великий Бог оспівувати Його славу: «Яви нам, Боже, все Своє могуття, яке в минулому народу нашому являв. </p>
<p>29 Знесуть царі свої скарби у храм Єрусалимський». </p>
<p>30 Дай волю палиці і звірів приручи, волів й корів народів тих примусь коритись. Вони війни хотіли, Ти ж розвіяв їх. Хай порпаються у багні, нехай несуть кавалки срібла. </p>
<p>31 Нехай Єгипет принесе свої скарби, хай ефіопи віддадуть свої багатства. </p>
<p>32 Співайте шану Богу, всі царі земні, славите у піснях свого Володаря! <i>Села</i> </p>
<p>33 Прославте Бога! Він на колісниці мчить в довічних небесах, послухайте Його могутній голос! </p>
<p>34 Бог — наймогутніший серед усіх богів, Бог Ізраїлю дасть народу силу. </p>
<p>35 Прекрасний Ти, о Боже, у своєму храмі. Бог Ізраїлю силу й міць дає народу. Славімо Бога! </p>

<h4>Псалом 69</h4>
<p>1 <h6 class="prim_h6">Для диригента. На мелодію «Лілії». Псалом Давидів.</h6> Мій Боже, порятуй мене від бід усіх! Вода мені до самих уст сягає. </p>
<p>2 Нема ногам опори, грузну глибше в мул. Вже вода змикається над головою, і хвилі котяться довкіл — ось-ось втону. </p>
<p>3 Я слабну, закликаючи на допомогу, від крику горло пересохло, боляче очам, вони даремне Бога виглядали. </p>
<p>4 У мене більше ворогів, аніж на голові волосся. Ненавидять, згубити ладні безпричинно, брешуть. Плітки пустили навсібіч, що я крадій, а потім змусили платить за те, чого не брав я. </p>
<p>5 О Боже, знаєш Ти, що зла я не чинив, гріхів від Тебе приховати не можу. </p>
<p>6 О Господи мій Всемогутній і Володар, не допусти, аби мене цурались. Бог Ізраїлю, не дай їм почуватись прикро, аби мене цурались Твої вірні. </p>
<p>7 Лице вкриває сором, то заради Тебе я терплю ганьбу. </p>
<p>8 Стороняться, мов чужака, мене брати, для кревних родичів немов чужий я. </p>
<p>9 Мене з’їда любов палка до Твого храму, і дошкуляють боляче пересуди людські. </p>
<p>10 Хоч плачу я, принижений, та вони все докоряють. </p>
<p>11 Коли жалобний одяг надягаю, усі довкруги на кпин мене здіймають, </p>
<p>12 про мене теревенять на майданах, п’янички, й ті про мене віршики складають. </p>
<p>13 Але молюся, Господи, Тобі: прийми мене, я так цього бажаю! Дай, Боже, відповідь з великою любов’ю, із рятівною владою Своєю. </p>
<p>14 Тягни ж мене із мулу і не дай піти на дно. Спаси мене від тих, хто ненависть плекає, врятуй мене з глибокої води. </p>
<p>15 Не дай зімкнутись хвилям наді мною, не дай безодні проковтнуть мене, не дай могильній тьмі запанувати. </p>
<p>16 Господь, дай відповідь мені Своєю доброю любов’ю, поміть мене, допоможи у милості Своїй! </p>
<p>17 Не відвертай обличчя від Свого раба. Допоможи мені в біді, не зволікай! </p>
<p>18 Прийди, врятуй мою нужденну душу, спаси мене від злісних ворогів. </p>
<p>19 Ти знаєш про мою ганьбу, моє безчестя, Ти бачив кривдників, що так дошкулили мені. </p>
<p>20 Ці докори мене здолали, втратив я надію. Шукав я співчуття, та не знайшов, шукав розради в друга — марно. </p>
<p>21 Натомість мав отруєні харчі, щоб спрагу вгамувати, мені оцет давали. </p>
<p>22 Хай їхня тризна пасткою їм стане. Нехай наїдки їм застрягнуть в горлі. </p>
<p>23 Хай очі їхні не побачать світла більш ніколи, хай спини їм назавжди скорчить. </p>
<p>24 Нехай відчують гнів палкий Твій. </p>
<p>25 Зруйнуй оселі їхні, пустку з них зроби, </p>
<p>26 скарай їх, хай світ за очі тікають. Тоді збагнуть вони, що то є біль та рани. </p>
<p>27 Скарай їх, вони кару заслужили, не дай спізнати милосердя їм. </p>
<p>28 Зітри їхні ймення із Книги життя, щоб не було їх поруч з іменами праведних людей. </p>
<p>29 А я сумую і страждаю, Боже, підніми й спаси! </p>
<p>30 В піснях я славитиму ймення Бога, Йому співатиму свої хвали. </p>
<p>31 Це Бога втішить більше, ніж воли забиті. </p>
<p>32 Принижені побачать те й зрадіють, це оживить серця тим, хто прийшов вклонитись Богу. </p>
<p>33 Адже Господь принижених і бідних помічає, і виявляє співчуття до в’язнів. </p>
<p>34 Славите Бога, небеса, земля і море і все, що мешкає у небі, в морі й на землі. </p>
<p>35 Бог принесе Сіону порятунок, вдихне нове життя в міста Юдеї. Заселять землю знову ті, хто нею володіє! </p>
<p>36 Його рабів нащадки володітимуть землею, там житиме народ, який оспівує Його ім’я. </p>

<h4>Псалом 70</h4>
<p>1 <h6 class="prim_h6">Для диригента. Одна з Давидових пісень на зміцнення людської пам’яті.</h6> Будь ласка, Господи, врятуй мене! Прийди мені, о Господи, на допомогу! </p>
<p>2 Хай тих, хто на моє життя полюють, поразка і ганьба чекають! Зле замишляють проти мене, та я надію все ж плекаю, що зганьблені, відступляться вони. </p>
<p>3 Нехай усі, хто зневажав мене, замовкнуть у приниженні своїм. </p>
<p>4 Ще сподіваюся, що щастя знайде усіх, хто похвалу Тобі співає. І вірю я, що завжди зможуть величати Тебе всі ті, хто помочі в Тобі шукає. * [( <em>величати </em>Або «говорити: „Великий наш Господь!” Або „Слава Богу!”» )]</p>
<p>5 Нужденний, безпорадний я бідака, прийди мерщій і порятуй мене! Не зволікай, щоб пізно не було, бо лиш в Тобі моє спасіння, Боже! </p>

<h4>Псалом 71</h4>
<p>1 Господи, я вірую у тебе, тому й розчарувань ніколи не зазнаю. </p>
<p>2 Мене спасеш, врятуєш милістю Своєю. Почуй мене, спаси мене! </p>
<p>3 Твердинею для мене будь, притулком й сховищем безпечним. Ти — моя Скеля, захист мій надійний, то ж накажи мене порятувати. </p>
<p>4 Мій Боже, визволи від нечестивих, спаси від злих, жорстоких і глумливих. </p>
<p>5 Володарю, в Тобі моя надія, ще змалечку повірив в Тебе. </p>
<p>6 В Твоїй я владі був іще у череві материнськім, ще ненароджений, на Тебе покладав надію. * [( <em>на Тебе покладав надію </em>Або «молився Тобі», чи «славив Тебе». )]</p>
<p>7 Ти — сили джерело моє, тому й служив я іншим прикладом в житті. </p>
<p>8 Щодня звеличую усе прекрасне, що Ти твориш. </p>
<p>9 Не викидай мене лише за те, що я старий, не залишай лише тому, що сили тануть. </p>
<p>10 Підступні плани вороги плекали. Зібрались ненависники мої, аби домовитися, як мене згубити. </p>
<p>11 Надумали і вирішили: «Захопить його потрібно, від нього відступивсь Господь і ні в кого йому просити допомоги». </p>
<p>12 Не покидай мене, о Боже, швидше прийди й спаси мене! </p>
<p>13 Хай згинуть вороги, без сліду рознеси їх вщент, бо до загибелі вони мене вели. Хай присоромлені в своїх підлотах стануть. </p>
<p>14 Тоді завжди Тобі я буду довіряти і все палкіше прославлятиму Тебе. </p>
<p>15 Повідаю усім, який Ти добросердий, згадаю ті часи, як рятував мене не раз. </p>
<p>16 Про велич Господа, Володаря, про доброту Твою співати буду. </p>
<p>17 Іще хлопчину, наставляв мене Ти, і про Твої чудесні справи я завжди усім розповідав. </p>
<p>18 Я постарів, посивіло волосся, та знаю, що Господь мене не кине. </p>
<p>19 Про силу й велич Божу оповім прийдешнім поколінням, про доброту Твою, яка небес сягнула. Ніхто з Тобою порівнятися не може, бо Ти чудес багато сотворив. </p>
<p>20 Ти дав мені пізнати турбот і бід годину, та наодинці з ними Ти мене не кинув і не дав загинути мені. Хоч у якій я глибині тонув, мене Ти виручав. </p>
<p>21 Втішай мене, допоможи натхненням заручитися на славні справи. </p>
<p>22 На арфі прославлятиму Тебе, мій Боже, співатиму хвалу на лірі святому Богу Ізраїлю. </p>
<p>23 Мою Ти душу спас для щастя, то ж з уст зриваються слова подяки. </p>
<p>24 І лине величальна пісня про добрі Твої справи, а нечестивці, що мене на смерть штовхали, зазнають сором і ганьбу поразки. </p>

<h4>Псалом 72</h4>
<p>1 <h6 class="prim_h6">До Соломона.</h6> Допоможи царю робити мудрі кроки, Боже, й вершити справи доброчесно, як і Ти. </p>
<p>2 Допоможи царю судить людей по правді, приймати мудрі рішення для блага бідаків. </p>
<p>3 Хай буде мир і справедливість на землі. </p>
<p>4 Нехай опорою нужденним стане цар і допоможе беззахисним і покарає злих. </p>
<p>5 Нехай із року в рік повагу й шану він має від людей аж поки сонце й місяць в небі тішитимуть зір. </p>
<p>6 Хай буде цар таким, як дощ для ниви, та злива, що дає життя зерну. </p>
<p>7 Хай квітне доброта, поки він править, хай мир і спокій, мов той місяць, будуть на віки. </p>
<p>8 Від моря і до моря хай сягають володіння, аж від Євфрата до окраїни землі. * [( <em>до окраїни землі </em>Як правило, мова йде про країни Середземномор’я. )]</p>
<p>9 Ви, жителі пустелі, схиліться перед ним, ви, вороги запеклі, долілиць перед царем! </p>
<p>10 Правителі Таршиша і далеких берегів нехай пошлють дари, нехай царі Шеби й Севи приносять данину. </p>
<p>11 Нехай усі царі схиляють голови в шанобі, нехай усі народи має в служінні він. </p>
<p>12 Наш цар нужденному й беззахисному йде на поміч. </p>
<p>13 Нещасні й бідаки у ньому бачать силу, він їх підтримує в житті. </p>
<p>14 Не дасть він на поталу безсердечним і недобрим, життя убоге кожного цінує він. </p>
<p>15 Хай довго цар живе, хай Шеби золото дістане. Молитеся завжди й благословення шліть йому щоденно. </p>
<p>16 Хай щедрим урожаєм колосяться ниви, на схилах гір хай наливаються плоди. Лани хай родять, як в Ливані, як луки травами, хай повняться міста людьми. </p>
<p>17 Довічну славу має хай наш цар, у пам’яті людській нехай повік живе його ім’я! Благословен хай буде він народом, і кожного нехай благословить. </p>
<p>18 Славте Господа, ізраїльського Бога! То тільки Бог всі чудеса здійснити міг. </p>
<p>19 Славте вічно ймення Його славне! Хай славою Його наповниться весь світ. Амінь, амінь! </p>
<p>20 На цьому закінчуються молитви Давида, сина Єссея.</p>

<h4>Псалом 73</h4>
<p>1 <h6 class="prim_h6">Хвальний псалом Асафа.</h6> Бог добрий до Ізраїля насправді, до всіх, у кого чисте серце. </p>
<p>2 Я ж, навпаки, спіткнувся майже і майже на слизьку путь гріха ступив. </p>
<p>3 Побачивши везіння нечестивих, позаздрив я талану гордовитих. </p>
<p>4 У тих людей нічого не болить, тіла у них вгодовані й могутні. </p>
<p>5 У них немає клопотів звичайних, ніщо їм не пече, як іншим. </p>
<p>6 Немов коштовності довкола шиї їхня пиха. </p>
<p>7 Вже й очі повилазили від сала, і дурість переповнює серця. </p>
<p>8 Вони збиткуються з людей, підступні задуми снують, й замишляють завдати шкоди іншим. </p>
<p>9 Уявляють вони себе богами, й гадають, що царі вони на цій землі. </p>
<p>10 А Божі люди горнуться до них, виконують усе, що ті їм кажуть. * [( <em>А Божі… кажуть </em>Гебрейський текст тут неясний. )]</p>
<p>11 І кажуть: «Як те знає Бог? Чи відає про те Всевишній?» </p>
<p>12 Поглянь, які вони лихі, але багатство множать без упину. </p>
<p>13 Тоді навіщо мені серце очищати, пощо мені тримати руки в чистоті? </p>
<p>14 Чому я змушений весь час страждати, за що я страждаю щоранку? </p>
<p>15 Однак якби я виголосив ці думки, то я б напевне зрадив Твій народ. </p>
<p>16 Хоч як я намагався все збагнути, але непросто розуміння досягнути, </p>
<p>17 аж поки я у храм Твій не ввійшов, і лиш тоді почав я розуміти. </p>
<p>18 Ти їх загнав на слизьке, Ти змусив їх упасти і розбитися. </p>
<p>19 Кінець захопить їх зненацька, обсядуть біди, й пропадуть вони. </p>
<p>20 Вони мов сни, які насняться, а як прокинешся, то знехтуєш ти їх. </p>
<p>21 Та серце кров’ю обливається моє, коли подумаю про долю грішників сліпих. </p>
<p>22 Я був дурний, немов той бик, коли на Тебе злився й сумував. </p>
<p>23 Я назавжди залишився з Тобою, за руку Ти мене тримаєш. </p>
<p>24 Ведеш мене в житті, порадою вітаєш, а потім і до слави приведеш. * [( <em>до слави приведеш </em>Або «приймеш мене у славі». )]</p>
<p>25 Хто ще для мене є на небі? Хто ще мені потрібен на землі? </p>
<p>26 Можливо, заслабнуть плоть моя і дух, та Бог — то скеля мого серця, то моя доля навіки. * [( <em>то скеля… серця </em>Тобто «джерело моєї сили». <em>дух </em>Або «розум». )]</p>
<p>27 Хто Бога кине, той піде у забуття, Ти вигубиш усіх зрадливих. </p>
<p>28 А я лишився з Богом! Як це добре! Для мене Господь Бог — притулок, де сповіщатиму усім я про діла Твої. </p>

<h4>Псалом 74</h4>
<p>1 <h6 class="prim_h6">Маскіль Асафа.</h6> Навіщо, Боже, Ти залишив нас назавжди? Чи Ти розгнівавсь на Свою отару? </p>
<p>2 Згадай громаду, що колись Твоєю стала, яку Ти викупив як плем’я Собі в спадок. Згадай Сіон, ту гору, що Твоїм осідком стала. </p>
<p>3 Пройди по цих руїнах предковічних, вернись до ворогом сплюндрованого храму. </p>
<p>4 Лунав у храмі ворогів військовий гук, про перемогу їхню ватри сповіщали. </p>
<p>5 Немов сапою воїни бур’ян сікли, </p>
<p>6 вони сокири й сікачі пустили в хід, аби понівечити різьблені панелі у Твоєму храмі. </p>
<p>7 А потім підпалили святу оселю Божу, поруйнували до цеглинки храм, який звели Тобі на славу. </p>
<p>8 Гукаючи собі: «Круши!» Вони спалили всі святі місця побачень з Богом. </p>
<p>9 Ми вже не бачили своїх знамень, немає більш пророка, і ніхто не скаже з нас, як довго це ще буде. </p>
<p>10 Як довго, Боже, збиткуватися ворогам над нами? Чи ж Ти дозволиш осквернить навік ім’я Твоє? </p>
<p>11 Чому відняв від нас Ти рятівну Свою могутність? Яви Свою потугу, винищи їх вщент. * [( <em>Чому… вщент </em>Гебрейський текст у цьому вірші неясний. )]</p>
<p>12 Бог був царем моїм одвіку, спасіння Він вершить на цій землі. </p>
<p>13 Своєю владою Ти море розділив, над водами розбив Ти голови чудовиськам морським. </p>
<p>14 Ти потрощив Левіафану голови його віддав пустельним звірам на поживу. * [( <em>Левіафан </em>Міфічна морська потвора. Люди вірили, що Левіафани штовхали світ з мирного, безпечного шляху. Тут це означає, що Бог зупинив хаос і взяв під Свій контроль усі сили землі. Очевидно, тут метафорично мається на увазі Єгипет. )]</p>
<p>15 Ти змушуєш струмки і ріки бігти, Ти висушив річки, що вічно струмували. </p>
<p>16 І день, і ніч в Твоїй безмежній владі, і місяць, й сонце — витвір рук Твоїх. </p>
<p>17 Ти встановив кордони землям, Ти витворив літо й зиму. </p>
<p>18 Не забувай, як ворог насміхається із Тебе, як зневажають дурники Твоє ім’я! </p>
<p>19 Не дай звірині дикій ухопить Твою голубку, про бідний Свій народ повіки не забудь. </p>
<p>20 Не забувай Свою Угоду з нами, бо панує кривда по глухих кутках землі. </p>
<p>21 Народ Твій, Боже, ображали й гнобили, не дозволяй же збиткуватися над ним. Хай бідний і беззахисний народ Тобі хвалу возносить. </p>
<p>22 Устань, мій Боже, і відстоюй Свою справу! І пам’ятай: злословлять проти Тебе дурні цілі дні! </p>
<p>23 Не забувай, як вороги Твої кричать, як галасують заколотники невпинно. </p>

<h4>Псалом 75</h4>
<p>1 <span class="prim_h6">Для диригента. На мелодію «Не руйнуй». Хвальний псалом Асафа.</span> Ми славимо, ми славимо Тебе, о Боже! Ти близько вже, народ Твої діла великі славить. * [( <em>Тебе </em>Або «Твоє ім’я». )]</p>
<p>2 Бог мовить: «Вибрав судний час Я, судити буду справедливо. </p>
<p>3 Коли земля і мешканці її готові впасти, тримаю міцно Я стовпи». <i>Села</i> </p>
<p>4 Пихатих і бундючних прагну Я спинити. Кажу пихатим Я: «Не пніться! </p>
<p>5 Не намагайтеся сягнути головою неба! Висловлювати зарозумілість ви полиште!» </p>
<p>6 Це не прийде ні з Заходу, ані зі Сходу, ані з віддалених гірських пустель. * [( <em>Це не прийде… пустель </em>Або «Ніхто не знає, що трапиться у майбутньому». )]</p>
<p>7 Лиш Бог — суддя, вирішувати Йому кого принизити, кого піднести. </p>
<p>8 Господь тримає чашу у руці, по вінця там отруєне вино. Проллється кара до останньої краплини, всім нечестивим доведеться випити. </p>
<p>9 Я завжди буду те оповідати й співати славу Богу Ізраїлю. </p>
<p>10 «Безбожних залишу без сили й влади, а праведних могутність піднесу». </p>

<h4>Псалом 76</h4>
<p>1 <h6 class="prim_h6">Для диригента. На струнних інструментах. Хвальний псалом Асафа.</h6> Народ Юдеї знає Бога, в Ізраїлі ім’я Його — велике. </p>
<p>2 Храм Божий зведено в Салемі, оселя Бога знаходиться на горі Сіон. * [( <em>в Салемі </em>Інша назва Єрусалима, що в перекладі означає «Мир». )]</p>
<p>3 Там Бог зламав вогненні стріли, щити й мечі — всю зброю. <i>Села</i> </p>
<p>4 Ти осяйний, могутніший за гори віковічні, йдеш переможно ворожій стан винищивши. </p>
<p>5 Сплюндровано те воїнство, могутнє духом; вони тепер поснули, ніхто з них, дужих, захистить себе не зміг. * [( <em>ніхто… не зміг </em>Буквально «солдати не могли знайти свої руки». )]</p>
<p>6 Гнів Бога Якова на них упав, і мертвим сном поснули й коні, й люди. </p>
<p>7 О Боже, грізний Ти у гніві, перед Тобою не встоїть ніхто. * [( Древньогебрейський текст тут неясний. )]</p>
<p>8 Свій суд на небесах Ти правиш, тому затихла й оніміла від жаху уся земля. </p>
<p>9 Як Бог повстав судити, щоб врятувати бідних на землі, йому Він рішення Своє з Небес послав. <i>Села</i> </p>
<p>10 Коли Ти гніваєшся, Тебе славлять. Твій гнів зміцнив народу рештки. </p>
<p>11 Приносьте Господу, вашому Богу, присягу й дотримуйтеся її, усі довкола Нього, приносьте Грізному дарунки. </p>
<p>12 Бог може дух правителів скувати, усі земні царі Його бояться. </p>

<h4>Псалом 77</h4>
<p>1 <span class="prim_h6">Для диригента. Для Єдутуна. Одна з пісень Асафа.</span> * [( <em>Єдутун </em>Левит, якого Давид призначив диригентом хору або один з трьох головних музикантів в храмі. Див.: <a href='/ukr_umt/13/9/16'>1 Хр. 9:16</a>; <a href='/ukr_umt/13/16/38-42'>16:38-42</a>. )] До Бога я підношу голос, про допомогу Господа благаю. </p>
<p>2 У дні тривог я до Володаря звертаюсь і руки простягаю через ніч. Моя душа не знає спочинку. </p>
<p>3 Думками лину я до Бога через клопоти свої, я промовляю, але сам усе в турботах. <i>Села</i> </p>
<p>4 Розплющеними Ти утримуєш мої повіки, засмучений, я слова мовити не в силах. </p>
<p>5 Думки мої зверталися в минуле, постійно думаю про те, що сталося у давнину. </p>
<p>6 Я згадую свої пісні вночі, я з серцем сперечаюся своїм, шукаю відповідь: </p>
<p>7 «Чи ж нас Володар назавжди покинув? Невже не прийме більше нас ніколи? </p>
<p>8 Чи вже Його любов навік минула? Чи слово Його згасло для прийдешніх поколінь? </p>
<p>9 Чи Бог забув про милосердя? Невже Він співчуття змінив на гнів?» <i>Села</i> </p>
<p>10 Собі сказав я: «Що найбільш тривожить, чи Всемогутній силу не згубив?» </p>
<p>11 Я пам’ятаю всі діла Господні, я пам’ятаю всі дива, що Він зробив з часів прадавніх. </p>
<p>12 Я розмірковував про звершення Твої, про всі ті справи думав я невпинно. </p>
<p>13 Святі Твої шляхи, мій Боже, немає бога рівного Тобі. </p>
<p>14 Ти Бог, Який творить ці чудеса великі, це Ти явив народам Свою владу. </p>
<p>15 Своєю силою Ти визволив народ Свій, нащадків Якова і Йосипа Ти спас. <i>Села</i> </p>
<p>16 Тебе побачила вода й злякалась, безодня, й та тремтить від переляку. </p>
<p>17 Свинцеві хмари пролились водою, громи обвалюються з неба, а Твої стріли до землі ширяють. </p>
<p>18 У вихорі звучав Твій грім, а блискавиці всесвіт сяйвом залили, земля здригається і двиготить. </p>
<p>19 Твій шлях лежить через моря, Твоя дорога — через безодні океанів, та не знайти Твоїх слідів. </p>
<p>20 Немов овець отару, Ти народ провів за допомогою Мойсея та Аарона. </p>

<h4>Псалом 78</h4>
<p>1 <h6 class="prim_h6">Маскіль Асафа.</h6> Народе мій, почуй мою науку, зверни свій слух до слів моїх. </p>
<p>2 Для притчі розімкну уста, додам прислів’я із часів прадавніх. </p>
<p>3 Ці притчі ми вже чули й добре знаємо, бо нам батьки розповідали їх. </p>
<p>4 Ми від нащадків їх не приховаємо. Вони розповідатимуть прийдешнім поколінням про діла Господні славні. Його могуття і діяння дивовижні прославляти будем. </p>
<p>5 Господь із Яковом уклав Угоду, Він для Ізраїлю створив Закон, якого наказав дітей навчати, </p>
<p>6 щоб до останнього дійшов він покоління. Народиться людина, підросте і передасть усе це своїм дітям. </p>
<p>7 Тоді у всіх людей довіра існуватиме до Бога, і не забудеться, що Бог зробив. Коритимуться заповітам Божим безвідмовно. </p>
<p>8 Не повставатимуть вони, як їхні предки, те покоління вперте й бунтівливе, те покоління з неслухняним духом. </p>
<p>9 Неначе бумеранґ, зброя народу Ефраїма, на них же повернулася в бою. </p>
<p>10 Від Заповіту Божого відмовились вони, наслідувати Його закон вони не стали. </p>
<p>11 Забули ті вражаючі й великі справи, які їм Бог явив </p>
<p>12 перед очима їхніх предків у Зоані, ті чудеса, що Він здійснив в Єгипті. </p>
<p>13 Він море розділив, людей провів крізь нього, довкола них здіймалася вода стіною. </p>
<p>14 А потім хмарою їх вів щодня, й вогнем яскравим вів щоночі. </p>
<p>15 В пустелі скелю Бог розсік, дав людям воду з глибини земної. </p>
<p>16 Бог змусив воду річкою текти із скелі. </p>
<p>17 Та люди все грішили проти Бога, в пустелі навіть Всемогутньому не йняли віри. </p>
<p>18 Тоді наважилися Бога перевірить, і, зголоднілі, їжі попросили. </p>
<p>19 І, нарікаючи, казали: «Невже в пустелі Бог не зможе дати їжу? </p>
<p>20 Він скелю розколов, і полилась вода рікою; Тож може дати Він нам і хліб, і м’ясо?» </p>
<p>21 Почувши, що говорять, Господь розгнівався на Якова. Бог дуже був лихий на Ізраїль. </p>
<p>22 Бо віру в Бога люди не плекали, не вірили, що Бог врятує їх. </p>
<p>23 Тоді Господь розверзнув хмари. </p>
<p>24 Мов дощ, злетіла з неба манна на поживу, Він дав їм хліб небесний. </p>
<p>25 Тож їжа Ангелів дісталась людям, послав їм Бог достатньо, щоб наїстись. </p>
<p>26 Тоді їм Бог подарував південно-східний вітер. </p>
<p>27 На них дощем посипались птахи небесні, немов пісок морський, упало з неба м’ясо. </p>
<p>28 Птахів сідати змусив просто в їхній табір, між наметів. </p>
<p>29 Бог дав їм все, чого хотіли, тож мали люди досхочу, чим поживитись. </p>
<p>30 Але пожадливі накинулись на м’ясо і пожирали тих птахів живцем. </p>
<p>31 Бог прогнівивсь на тих людей і найміцніших вбив; здоровим юнакам, і тим послав хворобу. </p>
<p>32 Та попри все це люди знов і знов грішили, не вірячи у всі оті дива. </p>
<p>33 Дні їхні скінчились марнотно, літа минули у страху. </p>
<p>34 Коли Господь одних життя збавляв, то інші поверталися до Нього, до Бога бігли спрагло. </p>
<p>35 Тоді вже згадували всі, що Бог — їхня Скеля, і знову пам’ятали, що це Всевишній їх звільнив. </p>
<p>36 ... </p>
<p>37 Лиш серце їхнє не зміцніло в Ньому, вони були невірні Його заповітам. </p>
<p>38 Та Бог був милосердний, Він простив гріхи й життя лишив їм, щоразу стишуючи гнів. </p>
<p>39 Бог пам’ятав — вони всього лиш люди, вони, як вітер, що подув, і вже нема. </p>
<p>40 Вони так часто повставали проти Нього у пустелі, Його засмучували в диких землях! </p>
<p>41 Ті люди знов і знов Його терпінням зловживали, і ображали Святого Бога Ізраїлю. </p>
<p>42 Не пам’ятали тих часів, коли Він спас їх від ворогів численних. </p>
<p>43 Забули вони чудеса в Єгипті і дива в полях Зоана, </p>
<p>44 як Бог річки перетворив на кров, щоб єгиптяни не могли напитись. </p>
<p>45 Він напустив хмари мух, щоб жалили народ Єгипту, й жаб, які народ єгипетський губили. </p>
<p>46 Бог віддав хлібів врожаї сарані, віддав городину гусені-ненажері. </p>
<p>47 Він градом знищив єгипетську лозу і мокрим снігом поморозив сикомору, </p>
<p>48 та моровицю на худобу напустив. </p>
<p>49 Бог Свій гнів у Єгипті показав, пославши Ангелів караючих на нього, </p>
<p>50 та гнів явивши без останку, тяжким недугом вразив ворогів. </p>
<p>51 Всіх первістків Єгипту він побив, знак чоловічої потуги у родині Хама. * [( <em>Хам </em>Згідно з Книгою Буття він був основоположником єгиптян і всіх північноафриканських народів. )]</p>
<p>52 Немов овець, Він Свій народ повів в пустелю. </p>
<p>53 Він їм безпеку дарував, і не було причин для страху. В Червонім морі ворогів всіх Він потопив. </p>
<p>54 І вивів до підніжжя гори святої, що створена Його рукою. </p>
<p>55 Прогнав Господь всі інші племена, і роду кожному Він землю наділив, на землях ворогів їх оселивши. </p>
<p>56 Та все ж вони Всевишнього терпінням зловживали і повставала проти Нього знов, не слідуючи заповідям Бога. </p>
<p>57 Народ Ізраїлю від Бога відвернувся, мов бумеранґ, що змінює свій шлях. </p>
<p>58 Узвишшя звівши, Бога прогнівили, збудили ревнощі Його, вклоняючись бовванам. </p>
<p>59 Про все це Бог почув і розлютився, й суворо відштовхнув Ізраїль! </p>
<p>60 І кинув Бог святий намет у Шило, де жив Він серед смертних. </p>
<p>61 Святий ковчег Він дозволив іншим полонити, символ Своєї сили в руки ворога віддав. </p>
<p>62 Він дав загинути народу у війні за те, що прогнівить Його посміли. </p>
<p>63 Пісень весільних не заводили дівчата, бо наречених їхніх вже пожер вогонь. </p>
<p>64 Священиків мечі пожерли їхні, та вдовам голосити не дали. </p>
<p>65 Нарешті наш Володар підхопився, мов воїн, що в бою шалений від вина. </p>
<p>66 Він ворогів прогнав, Він їх принизив, ганьби цієї їм уже не змити. </p>
<p>67 Тож зрікся Бог намету Йосипа, й коліно Ефраїма не обрав. * [( <em>коліно… не обрав </em>Ефраїмове коліно було найбільшим і найвпливовішим серед ізраїльських колін. Тут, очевидно, йдеться про царя Саула, який теж належав до ефраїміїв і від якого Бог відвернувся, дарувавши прихильність наступному цареві — Давиду. <em>намету Йосипа </em>Очевидно, йдеться про святий намет у Шило. )]</p>
<p>68 Коліно Юди вибрав Бог, Сіон обрав, ту гору, що її Він любить. </p>
<p>69 Він стіни звів святого храму, як зводив гори; створив фундамент, як створив і землю. </p>
<p>70 Давида Бог обрав Своїм слугою. Давид стеріг овець в кошарі, та Бог його забрав від них. </p>
<p>71 Віднявши від грудей, поставив Бог його пасти Своїх людей — отару Якова й отару Ізраїля. </p>
<p>72 Тож пас Давид народ із чистим устремлінням і вправною рукою вів його. </p>

<h4>Псалом 79</h4>
<p>1 <h6 class="prim_h6">Хвальний псалом Асафа.</h6> Прийшли народи, Боже, бити спадщину Твою, Твій храм святий поруйнували, Єрусалим перетворили на руїну. </p>
<p>2 Тіла твоїх рабів залишили птахам небесним шматувати, плоть Твоїх вірних дісталась диким звірам. </p>
<p>3 Довкруги Єрусалима все залите кров’ю, мов водою, і нікому тіла забитих поховати. </p>
<p>4 Над нами збиткувалися сусідні племена, кругом усі висміювали й ображали. </p>
<p>5 Чи довго, Боже, будеш гніватись на нас? Завжди? Чи довго ревнощі палатимуть, як ватра? * [( <em>ревнощі </em>Це гебрейське слово означає «любов», «гнів», «ненависть», «ревнощі» тощо. )]</p>
<p>6 Зверни Свій гнів, о Господи, на ті краї, які не визнають Тебе, проймися гнівом до народів тих, хто шану Богу не складає. </p>
<p>7 Ті царства зруйнували Якова, спустошили вони Твій край. </p>
<p>8 Не пам’ятай гріхів колишніх наших, нехай на нас проллється Твоя милість, бо ми принижені так гірко! </p>
<p>9 Допоможи нам, Боже, рятівник, в ім’я Своєї слави! Прости гріхи, спаси в ім’я Своє! </p>
<p>10 Чому всі ті народи кажуть: «Де ж ваш Бог?» Нехай впаде на них відплата за кров Твоїх рабів. </p>
<p>11 Прислухайся, як в’язні стогнуть, яви Свою могутню силу, врятуй приречених на смерть. </p>
<p>12 Скарай сусідів наших семикратно за зло, яке принесли нам вони; скарай за те, що осквернили Твоє ймення. </p>
<p>13 Ми, Твій народ, в Твоїй отарі вівці, всім поколінням вихвалятимем Тебе, на віки вічні шанувати будем, Господи, Тебе! </p>

<h4>Псалом 80</h4>
<p>1 <span class="prim_h6">Для диригента. На мелодію «Лілеї заповіту». Хвальний псалом Асафа.</span> Пастирю Ізраїля, прислухайся до нас, Ти, Хто Йосипа веде й сидить над Херувимами, явися нам. * [( <em>Йосипа </em>Тобто «народ Ізраїлю». )]</p>
<p>2 Яви Свою владу колінам Ефраїма, Веніамина й Манассії; прийди й спаси нас. </p>
<p>3 Боже, прийми нас знову, прийми нас і спаси! </p>
<p>4 О Господи, наш Боже сил Небесних, як довго будеш гніватися на молитви наші? </p>
<p>5 Нам їжу Ти сльозами замінив, дав сповна випити нашу чашу сліз. </p>
<p>6 Зробив Ти нас предметом домагань сусідів, віддав нас ворогам на глум. </p>
<p>7 Господи наш Всемогутній, Своїм обличчям осіяй нас і спаси. </p>
<p>8 В минулому Ти виніс виноград з Єгипту, чужинців викорчував, посадив Свою лозу. </p>
<p>9 Ти землю очистив, лоза вкорінилась і землю накрила, </p>
<p>10 у затінку її сховались гори, вона ливанські кедри оплела. </p>
<p>11 Лоза сповзла до Середземномор’я, пагіння до Євфрата доросло. </p>
<p>12 Тож нащо огорожу зруйнував? Тепер усякий подорожній плоди зірвати може. </p>
<p>13 Пасуться кабани з лісів, витопчуючи лози, шугають дикі звірі, об’їдаючи листки. </p>
<p>14 О Боже сил Небесних, повернися, поглянь з небес, Свій виноградник захисти. </p>
<p>15 Кинь погляд на лозу, яку Ти Сам саджав. * [( <em>лозу </em>Буквально «сина». )]</p>
<p>16 Згорів дотла Твій виноградник, мов сухе галуззя, зайнявшись гнівним поглядом Твоїм. </p>
<p>17 Простягни руку й допоможи обранцю Своєму, із людським сином, що його зміцнив Ти. * [( <em>обранцю </em>Буквально «людині правиці Своєї». <em>людським сином </em>Або «народом». )]</p>
<p>18 Ніколи більше ми Тебе не кинемо, дай жити нам, й гукатимемо ми Твоє ім’я. </p>
<p>19 О Господи, о Боже Всемогутній, вернись до нас, прийми нас і спаси. </p>

<h4>Псалом 81</h4>
<p>1 <h6 class="prim_h6">Для диригента. В супроводі ґіттіта. Псалом Асафа.</h6> Співаймо гімни Богу, щоб Бога Якова піднести! </p>
<p>2 Почнемо музику, заграймо в бубни, та на ніжній лірі й арфі солодкоголосій. </p>
<p>3 Подуймо в ріг баранячий у час молодика, і в повен місяць, що віщує свято. * [( <em>у час молодика </em>Новолуння було початком місяця і святкувалося принесенням мирної жертви. <em>в повен місяць </em>П’ятнадцятий день місяця в давньому Ізраїлі. Більшість релігійних зібрань була в цей день. )]</p>
<p>4 Такий закон для Ізраїлю, так Якову звелів Господь. </p>
<p>5 Він встановив це свідчення для Йосипа, коли виводив його із Єгипту. Почув слова я мовою незнаною: </p>
<p>6 «З його плечей Я зняв тягар, дав відпочить рукам від непосильної ноші. </p>
<p>7 Як ви були в біді, звернулися до Мене. Я відповів таємно, громом, Я випробовував вас при воді Меріва. <i>Села</i> * [( <em>Меріва </em>Див.: <a href='/ukr_umt/2/17/1-7'>Вих. 17:1-7</a>. )]</p>
<p>8 Народе Мій, послухай-но Мене, якщо, Ізраїлю, послухаєш, з тобою укладу Угоду! </p>
<p>9 Хай бога іншого не буде поміж вас, не поклоняйтеся божкам сусідів. </p>
<p>10 Я — Господь, ваш Бог, Який вивів вас з Єгипту; уста розкрийте, і Я нагодую вас. </p>
<p>11 Та Мій народ не слухався мене, Ізраїлю Я непотрібен був. </p>
<p>12 Тож відпущу їх впертості шляхом, хай і робили все, що заманеться. </p>
<p>13 Коли б народ Мій слухався Мене, коли б ходив Моїм шляхом Ізраїль, </p>
<p>14 тоді б Я знищив їхніх ворогів, Я кривдників би їхніх покарав. </p>
<p>15 Ті, хто ненавидить Мене, тремтіли б, та кара їхня — то уже навік. </p>
<p>16 Я б їх нагодував добірними плодами, Я б вдовольнив їх найсмачнішим медом». </p>

<h4>Псалом 82</h4>
<p>1 <span class="prim_h6">Хвальний псалом Асафа.</span> Бог піднімається на зібранні богів і суд вершить над іншими богами: * [( <em>богів </em>Тут слово «боги» може означати як Ангелів, так і земних царів, яких у давніх суспільствах вважали богорівними. )]</p>
<p>2 «Як довго будете неправедно судити? Як довго кривдники ходити будуть із піднятою головою?» <i>Села</i> </p>
<p>3 Судіть задля сиріт і бідаків, права нужденних і знедолених відстоюйте в суді. </p>
<p>4 Рятуйте бідних, безпорадних, від кривдника руки спасайте їх. </p>
<p>5 Вони не знають і не розуміють! Вони блукають в пітьмах, й цілий світ тремтить! </p>
<p>6 Кажу Я: «Так, ви — боги, ви всі Всевишнього сини, * [( <em>боги </em>Або «судді». )]</p>
<p>7 але на вас, людей, чекає смерть, впадете ви, як і усі царі до вас». </p>
<p>8 Постань же, Господи, землі суддею будь! Бо над всіма народами лиш Ти Володар! </p>

<h4>Псалом 83</h4>
<p>1 <h6 class="prim_h6">Пісня. Хвальний псалом Асафа.</h6> О Боже, не мовчи, не будь такий спокійний, не залишайся незворушний. </p>
<p>2 Поглянь-но, Господи, заворушились вороги, підняли голови і зброєю дзвенять. </p>
<p>3 Зловісні наміри виношують проти Твоїх людей, усіх, кого Ти любиш і охороняєш. </p>
<p>4 Вони говорять: «То ж давайте їх зметемо, щоб згадки про Ізраїль в жодного народу не лишилось». </p>
<p>5 О Боже, згуртувалися вони, щоб дати бій Тобі, плетуть на Тебе змови. </p>
<p>6 Намети Едома, ізмаїльці, моавійці, аґрійці, </p>
<p>7 Народ Ґевала, аммонійці, амаликійці й филистимляни, ще й люди Тира — всіх їх змова проти нас єднає. </p>
<p>8 І навіть ассирійців там побачиш, які дали нащадкам Лота силу. <i>Села</i> </p>
<p>9  Зроби їм так, як Ти зробив із мидіанцями, Сісерою й Явином на берегах Кишону. </p>
<p>10 Ти знищив їх біля Ендора, вони тепер — лиш гній в землі. </p>
<p>11 З вельможами їхніми зроби, як з Оревом й Зеевом, з князями їхніми хай буде те, що з Зевою й Залмуною, </p>
<p>12 що кажуть: «Заберемо землю в народу Божого». </p>
<p>13 Порозганяй їх, Боже мій, як перекотиполе, хай вітер їх розвіє, мов полову. </p>
<p>14 Спали їх, як пожежа лісова, як вогнище, що пожирає ліс на горах. </p>
<p>15 Злякай і віднеси їх геть смерчем, мов вітром штормовим з землі їх поздувай. </p>
<p>16 Хай їм ганьба струмує по щоках, щоб кинулись Твоє ім’я шукати, Господи, </p>
<p>17 аби нажахані й принижені були навічно, принижені й загублені в віках. </p>
<p>18 Тоді вже знатимуть, що сам Ти — Ягве, що Ти єдиний і Всевишній над землею. </p>

<h4>Псалом 84</h4>
<p>1 <h6 class="prim_h6">Для диригента. В супроводі ґіттіта. Хвальна пісня Кори.</h6> О Всемогутній Господи, Твій храм такий чарівний. </p>
<p>2 Не можу дочекатись, Господи, коли ввійду в Твій храм, душа і серце затремтять від щастя, побачити Живого Бога. </p>
<p>3 О Всемогутній Господи, мій царю, Боже, тут навіть ластівки собі знаходять дім, в’ють гнізда і вирощують дітей. </p>
<p>4 Блаженні ті, хто у Господнім храмі оселились і Бога прославляють день у день. <i>Села</i> </p>
<p>5 Благословенні ті, кому Ти силу дав, шлях їхній — до Твого храму. </p>
<p>6 Вони ідуть через долину Бака і воду п’ють з оаз, наповнених осінніми дощами. </p>
<p>7 Із міста в місто йдуть вони, щоби побачить Бога на Сіоні. * [( <em>із міста в місто </em>Або «від муру до муру». )]</p>
<p>8 Господи, Боже Всемогутній, ось моя молитва! О Боже Якова, почуй мене. <i>Села</i> </p>
<p>9 Боже, зглянься над нашим захисником, будь милостивий до Твого обранця. * [( <em>обранця </em>Буквально «помазаника». <em>захисником </em>Буквально «щитом». )]</p>
<p>10 Один-єдиний день в Твоєму храмі кращий, ніж тисячі днів будь-де. Біля воріт у Божий храм тулитись краще, ніж спочивати у домі безбожника. </p>
<p>11 Господь — то сонце й щит, від Нього — слава й честь. Душею чистим Він дарує все. * [( <em>сонце й щит </em>Або «захисник та славний цар». )]</p>
<p>12 О Всемогутній Господи! Хто вірить в Тебе, той і щастя має. </p>

<h4>Псалом 85</h4>
<p>1 <h6 class="prim_h6">Для диригента. Хвальна пісня синів Кори.</h6> О Господи, будь милосердним до країни і поверни додому Якова синів-вигнанців. </p>
<p>2 Прощення народу Своєму даруй, о Господи, зітри його гріхи! <i>Села</i> </p>
<p>3 Спини Свій гнів і не лютуй на нас безтямно. </p>
<p>4 Спасителю, не сердься, прийми нас знову. </p>
<p>5 Невже завжди на нас гнівитись будеш? Чи з покоління в покоління будеш лютий? </p>
<p>6 Напевне, знову Ти повернешся до нас! Ти знову нам даси життя, і втішений з Тобою знову буде Твій народ. </p>
<p>7 Яви нам щирую любов, спаси нас. </p>
<p>8 Дозволь почути те, що Бог Господь мій скаже: народу проголосить мир Своєму й Своїм вірним мир також, аби не збилися вони на манівці. </p>
<p>9 До того, хто Його боїться, вже близьке спасіння, щоб Його Слава оселилась в нашім краї. </p>
<p>10 Милість і правда разом зустрінуть вірних послідовників, а праведність поцілунком мира їх привітить. </p>
<p>11 Тож всі народи на землі вірні будуть Богу, та небеса приймуть Його народ з любов’ю. * [( <em>Тож… любов’ю </em>Або буквально «Тож вірність проросте з землі, і праведністю небеса проллються». )]</p>
<p>12 І сам Господь нам принесе добро, земля нам щедрі врожаї народить. </p>
<p>13 І праведність ітиме перед Богом, торуючи для Нього шлях. </p>

<h4>Псалом 86</h4>
<p>1 <h6 class="prim_h6">Молитва Давида.</h6> Послухай мене, Господи, дай відповідь, бо я нужденний, бідний. </p>
<p>2 Я вірний раб Твій, мою душу захисти. Спаси слугу, який довірився Тобі, бо Ти — мій Бог. </p>
<p>3 Володарю, будь милосердний, Тобі складаю цілий день молитви. </p>
<p>4 Своє життя Твоїм рукам ввіряю, о Володарю, душі раба Твого дай щастя. </p>
<p>5 Ти, Володарю наш, милосердний, добрий, любові сповнений до кожного, хто звернеться до Тебе. </p>
<p>6 Почуй мою молитву, Господи, послухай, як благаю. </p>
<p>7 Молюсь Тобі я, Господи, в лиху годину і знаю, що мені Ти відповідь даєш! </p>
<p>8 Ніхто з богів з Тобою не зрівняється, мій Боже, й нікому не дано з богів здійснити те, що Ти створив. </p>
<p>9 Усі народи, створені Тобою, схиляться перед Тобою і Тебе вшанують, і будуть славити Твоє ім’я. </p>
<p>10 Ти величний і величне твориш, лиш Ти один є справжній Бог! </p>
<p>11 О Господи, навчи мене іти Твоїм шляхом, і стану жити я й коритись Твоїй правді, дай неподільне серце, щоб вшановувати Твоє ім’я. </p>
<p>12 Мій Боже, мій Володарю, всім серцем я хвалю Тебе, повік я буду славити Твоє ім’я! </p>
<p>13 Величезна Твоя любов до мене, бо мою душу від Шеолу Ти врятував. </p>
<p>14 На мене, Боже, ціляться пихаті, життя у мене відібрати хоче зграя безпощадних, які Тебе не поважають геть. </p>
<p>15 Та Ти, Володарю, мій добрий, милосердний Бог, Ти сповнений терпіння, вірності й любові. </p>
<p>16 Поглянь на мене, яви до мене милість. Слузі Своєму сили дай, дай порятунок синові рабині Твоїй. </p>
<p>17 Подай мені знамення, Боже, на добро, щоб ненависники мої побачили і зганьблені були. </p>

<h4>Псалом 87</h4>
<p>1 <h6 class="prim_h6">Для синів Кори. Хвальний псалом.</h6> Господь місто Своє збудував на Святій горі. </p>
<p>2 До серця Господу Сіона брами понад усі намети Якового роду. </p>
<p>3 О місто Боже, чудеса про тебе кажуть. <i>Села</i> </p>
<p>4 Каже Господь: «Згадаю Я усіх, хто народився у Рагаві, Вавилоні, Филистії, Ефіопії і Тирі». * [( <em>Рагав </em>Або «Єгипет». )]</p>
<p>5 Та Бог пам’ятає кожного, хто народився на Сіоні, у місті, що Всевишній збудував. </p>
<p>6 Бог має всіх своїх людей перелік, Бог знає, де родився кожний смертний. <i>Села</i> </p>
<p>7 Їм танцювати і співати: «Ти — джерело всього, що я маю». </p>

<h4>Псалом 88</h4>
<p>1 <h6 class="prim_h6">Хвальний псалом для синів Кори. Для диригента. Про нездужання, що викликає болі. Маскіль Гемана-езрагіта.</h6> О Господи мого спасіння, Боже, до Тебе я взиваю день і ніч. </p>
<p>2 Будь ласка, вислухай, про що Тебе благаю, прислухайся, про милосердя я Тебе молю. </p>
<p>3 Душа стражденна мала досить болю! Вже на порозі я Шеолу. </p>
<p>4 Мене вже люди за мерця приймають, слабкого для життя у цьому світі. </p>
<p>5 Шукай мене серед померлих. Я почуваюсь мертвим у могилі, забутим і занедбаним, без Божої опіки. </p>
<p>6 Мене послав Ти у могильну яму, в пітьму могильну Ти мене поклав. </p>
<p>7 Твій гнів мене накрив, як хвилі моря, принижений я карою Твоїй. <i>Села</i> </p>
<p>8 Ти моїх друзів відлучив від мене, зробив мене бридким для них. Я замкнутий, не вибратись мені. </p>
<p>9 Випікають очі сльози від страждання, щодня здіймаю руки в небеса в молитві. </p>
<p>10 Чи є у Тебе чудеса для мертвих? Чи привиди постануть вихвалять Тебе? Ні! <i>Села</i> </p>
<p>11 Чи чути у могилі про Твою любов? Чи праведність Твоя відома в Абаддоні? </p>
<p>12 Чи чудеса Твої в пітьмі відомі? Чи хто згадає доброту Твою у світі забуття? </p>
<p>13 Ні, Господи, це я Тобі благання шлю про допомогу. До Тебе я в молитвах щосвітанку лину. </p>
<p>14 Чому Ти, Господи, залишив мою душу? Чому від мене відвернув лице? </p>
<p>15 Ще змолоду я був слабким і на порозі смерті, я від тортур Твоїх, беззахисний, страждав. </p>
<p>16 Твій гнів палкий зійшов на мене, моє життя Твої тортури забирають. </p>
<p>17 Вони засмоктують мене, неначе вир, щодня, вони на мене нападають звідусіль. </p>
<p>18 Ти змусив друзів і близьких мене покинуть, лиш темрява мені єдиний друг. </p>

<h4>Псалом 89</h4>
<p>1 <h6 class="prim_h6">Маскіль Етана, езрагіта.</h6> Оспівуватиму я вічно Божу милість, із покоління в покоління прославлятиму я Його вірність! </p>
<p>2 Бо я сказав, що милість — то навіки. Ти Свою вірність збудував на небесах! </p>
<p>3 Промовив Бог: «Я склав Угоду з обранцем Своїм, обіцянку слузі Давиду дав Своєму: </p>
<p>4 „Твій рід Я встановлю навіки, престол твій розбудовуватиму із покоління в покоління”». <i>Села</i> </p>
<p>5 Прославить Небо, Господи, Твої діла чудесні. Усі святі підносять вірність Твою на високім зібранні. </p>
<p>6 Немає рівних Господу на Небесах, зрівнятись з Господом ніякий бог не зможе. </p>
<p>7 Як Ангели збираються на раду, Господь — єдиний Той, кого вони бояться; між ними найстрашніший і найбільший Він. </p>
<p>8 Нема такого Всемогутнього, як наш Господь, на Тебе покладаємось завжди. </p>
<p>9 Ти гордо морем управляєш, приборкати можеш хвилю злу. </p>
<p>10 Ти переміг Рагава, розкидав ворогів могутньою рукою. </p>
<p>11 Все в небесах і на землі Тобі належить, створив Ти світ і все, що в ньому є. </p>
<p>12 І північ, й південь є Твоїм творінням, гори Хермон і Тавор Тобі хвалу співають. </p>
<p>13 Рука Твоя могутня, рука Твоя потужна, Твоя правиця переможно лине! </p>
<p>14 На правді й справедливості стоїть престол Твій, любов і вірність — то служниці Твого трону. </p>
<p>15 Благословенний той, хто впізнає закличний голос Твій, ходитиме він, Господи, перед Тобою. </p>
<p>16 В Твоє ім’я вони радіють цілий день, Твої діла величні й рятівні підносять їх. </p>
<p>17 Ти — наша міць вражаюча, і гордо їхній ріг піднесений — з Твоєї ласки. </p>
<p>18 Щит наш Господу належить, наш цар — святому Ізраїлю. </p>
<p>19 Сказав Ти в з’яві якось вірному Своєму: «Я радше оберу помічника, ніж воїна, Я юнака обрав з-поміж людей. </p>
<p>20 Знайшов Свого раба Давида Я, помазавши його святим єлеєм. </p>
<p>21 Моя рука підтримає його, Моя правиця дужим його зробить. </p>
<p>22 Його не обдурити ворогам і кривдники безсилі проти нього. </p>
<p>23 Я ворогам його завдам поразки, всіх, хто ненавидить його, здолаю. </p>
<p>24 Мої любов і вірність лишаться із ним, і буде ріг його піднесений в Моє ім’я. * [( <em>ріг його… Моє ім’я </em>Або «Я силою наділю його назавжди». )]</p>
<p>25 Під його владу Я віддам і море, і річки. </p>
<p>26 Мені він скаже: „Батько Ти мені, мій Бог і Скеля, мій Спаситель”. </p>
<p>27 Зроблю його Я первістком Своїм, він буде наймогутнішим царем у світі. </p>
<p>28 Моя любов навічно буде з ним, Угода з ним ніколи не скінчиться. </p>
<p>29 Я рід його продовжу на віки, престол його стоятиме так довго, як і небо. </p>
<p>30 Якщо ж його нащадки не йтимуть за Законом, і перестануть жити так, як Я звелів, </p>
<p>31 якщо порушать хоч які Мої накази і за Моїми вказівками не підуть, </p>
<p>32 тоді їх за гріхи жорстоко Я скараю, </p>
<p>33 та все ж ніколи не залишу без любові, і Моя вірність не відвернеться від них. </p>
<p>34 Свій Заповіт, Давиду даний, не порушу, обіцянку Я виповню Свою. </p>
<p>35 У святості Я дав обіцянку назавжди, Давиду Я неправди не скажу! </p>
<p>36 Давидів рід тривати буде вічно, а царство існуватиме, допоки сонце світить. </p>
<p>37 Як місяць вічний, буде вічним царство, надійний Заповіт, як небеса». <i>Села</i> </p>
<p>38 Але Ти розлютився на обранця, Ти відштовхнув його і покарав. * [( <em>обранця </em>Буквально «помазаника». Також див.: <a href='/ukr_umt/19/89/51'>Пс. 89:51</a>. )]</p>
<p>39 Зневажив заповіт слузі, його корону кинув на долівку. </p>
<p>40 Ти розвалив мури столиці, Ти зруйнував фортеці стіни. </p>
<p>41 Крадуть у нього все, що бачать, перехожі, сусіди всі збиткуються із нього. </p>
<p>42 Ти ворогам його перемогти дозволив, царевим недругам Ти втіху дарував. </p>
<p>43 Його меча відвів від ворогів, царю ж Ти допомоги не подав. </p>
<p>44 Поклав Ти край царевій славі, на землю його трон пожбурив. </p>
<p>45 Ти молоде життя його укоротив, його самого Ти покрив ганьбою. <i>Села</i> </p>
<p>46 Як довго, Господи, від нього Ти ховатись будеш? Чи гнів Твій полум’ям горіти буде вічно? </p>
<p>47 Згадай, які крихкі й тендітні ми; твої створіння — то туман довкола кістяка. </p>
<p>48 Нікому не дано прожити вічно, ніхто могили не мине. <i>Села</i> </p>
<p>49 Володарю, де щира та любов, яку Давидові Ти виявив колись? </p>
<p>50 Володарю, згадай, яких образ рабу Твоєму завдано, допоможи смиренням відповісти на напади людей, </p>
<p>51 що кривди завдали стопам Твого обранця. </p>
<p>52 Повік благословенний буде хай Господь! Амінь, амінь! </p>

<h4>Псалом 90</h4>
<p>1 <h6 class="prim_h6">Молитва Мойсея, Божого чоловіка.</h6> Володарю, на віки вічні був Ти нашим житлом! </p>
<p>2 Ще гори народитися не встигли, землі простори ще не сотворились, а ти вже Богом був. Ти завжди існував і жити вічно будеш, Боже! </p>
<p>3 Синам людським Ти народження й життя даєш, та згодом повертаєш в порох. </p>
<p>4 Тисячоліття, як вчорашній день для Тебе, як ніч минає швидко до світанку. </p>
<p>5 Ти змітаєш нас, наше життя минає наче сон, ще й не розвиднілося, а нас уже немає. </p>
<p>6 Ми, як трава, що вранці виростає, а ввечері суха, зів’яла. </p>
<p>7 Коли Ти гніваєшся, нам кінець, Твій гнів лякає і вбиває! </p>
<p>8 Усі гріхи мої — перед Тобою, Ти бачиш, Боже, кожен гріх таємний. </p>
<p>9 Твій гнів нам може коштувати життя, яке, мов те зітхання, швидкоплинне. </p>
<p>10 Ми живемо принаймні сімдесят, а дужчі — то й вісімдесят років. Та й те життя наповнене стражданням і трудом, аж ось скінчилося, і ми вже відлітаєм. </p>
<p>11 Хто знає вповні силу Твого гніву, і люті повної Твого гніву, </p>
<p>12 що відміряє довжину життя? Навчи нас мудро дні свої прожити. </p>
<p>13 Коли ж Ти, Господи, повернешся до нас і слуг Своїх утішиш? </p>
<p>14 Своєю щирою любов’ю наповни кожен ранок, щоб нам блаженство й радість у житті пізнати. </p>
<p>15 Даруй нам стільки ж років щастя, як Ти завдав нам болю і турбот. </p>
<p>16 Дай Твоїм слугам і нащадкам їхнім побачити Твої діла величні. </p>
<p>17 Дай, Боже, нашого Володаря пізнати ласку. Підтримай і скеруй усе, що чиним ми, хай благом будуть всі плоди роботи нашій. </p>

<h4>Псалом 91</h4>
<p>1 Хто оселився в затінку Всевишнього, той в тіні Всемогутнього знайшов свій захист. </p>
<p>2 Звертаюсь я до Господа, в Якого вірю: «Ти — прихисток, моя фортеця!» </p>
<p>3 Бог захистить тебе від пастки і порятує з небезпек. </p>
<p>4 Розкриє крила над тобою, щоб прихисток під ними ти знайшов, тебе оточить огорожею, чиє ім’я «Надійність». </p>
<p>5 Нічого не бійся уночі, і не остерігайся вражих стріл удень. </p>
<p>6 Не бійся ні біди вночі, ані смертельної хвороби ясним днем. </p>
<p>7 До ніг твоїх Він кине тисячі. Десятки тисяч від твого меча поляжуть, не заподіявши тобі нічого злого. </p>
<p>8 Так, ти побачиш це усе на власні очі, побачиш кривдників, які своє дістали! </p>
<p>9 Я Господа Всевишнього, зробив своїм притулком. </p>
<p>10 Тож лихо вже не нападе на тебе, і моровиця не ввійде у твій намет. </p>
<p>11 Він Ангелам звелить оберігати тебе, хоч де б ти був. </p>
<p>12 І руки їхні враз тебе підхоплять, щоб ти спіткнутися не встиг об камінь. </p>
<p>13 Ходити зможеш по отруйних гадах, приборкати зможеш навіть й лева. </p>
<p>14 Бо каже Бог: «Мене він любить, то ж Я його врятую. Я піднесу його, бо Моє ім’я він знає. </p>
<p>15 Покличе він Мене — Я відгукнуся, коли біда прийде, Я буду поруч, врятую, подарую славу. </p>
<p>16 Його Я обдарую довгими роками, явлю йому Своє спасіння». </p>

<h4>Псалом 92</h4>
<p>1 <h6 class="prim_h6">Хвальна пісня на відзначення суботи.</h6> Як добре славить Господа Всевишнього, як добре возвеличувати Твоє ім’я! </p>
<p>2 Як добре про Твою любов співати вранці, оспівувати Твою вірність вечорами </p>
<p>3 у супроводі лір десятиструнних і арф! </p>
<p>4 Я радість маю з Твоїх, о Господи, діянь, Твої діла мені приносять щастя. </p>
<p>5 Які великі справи, Господи, звершив Ти, Твоїх думок глибини нам не зрозуміти. </p>
<p>6 З Тобою у порівнянні люди, мов худоба, що не знає нічого, мов дурні, що нічого не збагнуть. </p>
<p>7 Хоча безбожники живуть і квітнуть, як бур’ян, нікчемні їхні справи згинуть назавжди. </p>
<p>8 Але Ти, Господи, завжди високий будеш. </p>
<p>9 Поглянь, мій Господи, на ворогів Твоїх, на них чатує смерть, розвієш лиходіїв Ти. </p>
<p>10 А мій могутній ріг Ти піднесеш, мене помажеш запашним єлеєм. * [( <em>А… піднесеш </em>Або «Мені Ти сили надаси». <em>мене помажеш… єлеєм </em>Або «благословиш мене». )]</p>
<p>11 Бачу я, як зачаїлись вороги, я чую кривдників підступну мову. </p>
<p>12 Людина праведна розквітне, наче пальма, і виросте, немов ливанський кедр. </p>
<p>13 Хто виріс на дворі Господньої Оселі, дасть плоди прекрасні. * [( <em>Оселі </em>Тобто «храму». )]</p>
<p>14 Вони і в старості даватимуть плоди, як і тоді, коли були зелені й юні. </p>
<p>15 Вони повідають про праведність Господа, Скелі моєї, і про Його велику доброту. </p>

<h4>Псалом 93</h4>
<p>1 Господь — наш цар, і вбрання Його — велич й слава. Як світ стоїть і не впаде ніколи, </p>
<p>2 так і царство Твоє живе в віках. Ти справді існував завжди! </p>
<p>3 О Господи, річки біжать, моря підносять голос, і хвилі кататися гучніше і гучніше. </p>
<p>4 Такий потужний голос океану, його хвилі могутньо розбиваються об берег, але Господь незміряно сильніший. </p>
<p>5 Твої закони праведні й надійні, нехай святий Твій храм стоїть із віку в вік. * [( <em>Твої закони… надійні </em>Або «я вірю в Твій Заповіт». )]</p>

<h4>Псалом 94</h4>
<p>1 Господь — то Бог караючий, явися нам, караючий Боже! </p>
<p>2 Верши Свій суд земний, вставай, скарай пихатих по заслугах! </p>
<p>3 Як довго, Господи, ще тішитися їм? Допоки? </p>
<p>4 Як довго й далі лихі людці дбатимуть лише про себе? </p>
<p>5 Вони народ Твій, Господи, розбили, збиткуються з тих, хто Тобі належить. </p>
<p>6 Вони вбивають вдів, чужинців і сиріт. </p>
<p>7 Вони говорять: «Та ж Господь не бачить, що ми коїм! Бог Якова не знає геть нічого». </p>
<p>8 Отямтеся, ви, телепні! Коли ви, дурні, розуму дійдете? </p>
<p>9 Бог дав вам вуха, то ж і Він все чує, Бог дав вам очі, то ж і Він все бачить! </p>
<p>10 Народи Бог карає, тож і вас провчить! Людей навчає Він всього, що вони знають. </p>
<p>11 Бог знає, що в людей на думці, Бог відає, що ті думки — лиш подих вітру. </p>
<p>12 Благословенний той, кого навчає Бог, навчи нас, Господи, Свого закону, </p>
<p>13 щоб заспокоїть нас до того часу, коли для злодіїв вже буде вирито могилу. </p>
<p>14 Господь ніколи не залишить Свій народ, не відштовхне всіх, хто Йому належить. </p>
<p>15 І справедливість, правду нам поверне, і потім прийдуть добрі, чесні люди. </p>
<p>16 Хто встане проти кривдників підтримати мене? Хто допоможе із злочинцями боротись? </p>
<p>17 Якщо Господь мені не допоможе зараз, то дуже скоро я замовкну назавжди. </p>
<p>18 Хоч то був я, хто спотикався й падав, то щира Господа любов, яка підтримала мене. </p>
<p>19 Я жив, печалі сповнений і туги, Ти ж, Господи, утішив, дав блаженство! </p>
<p>20 Чи може бути із Тобою той лихий престол, який законом крутить, щоб творити лихо? </p>
<p>21 Вони на добрих нападають, невинних звинувачують, вбивають. </p>
<p>22 Але Господь — то мій притулок в горах, Бог — моя Скеля, порятунок мій. </p>
<p>23 За злочини Він їх скарає, Він знищить їх за їхні темні справи. Господь наш Бог погубить їх! </p>

<h4>Псалом 95</h4>
<p>1 Ходімо, звеселімось перед Господом, звертаймося до Нього співом голосним. Співаймо ж величальну нашій Скелі рятівній! </p>
<p>2 Підійдемо зі вдячними пожертвами до Нього, музикою розбудимо Його. * [( <em>зі вдячними пожертвами </em>Або «з піснями подяки». )]</p>
<p>3 Бо Господь — то наш великий Бог, над усіма богами Він царює. </p>
<p>4 Адже весь світ Йому підвладний — весь, від безодні до найвищої гори! </p>
<p>5 Йому належить все: і океани, й твердь земна — бо створене це все Його руками. </p>
<p>6 Схилімось перед Ним, покірні будьмо! Благословімо Господа, що нас створив! </p>
<p>7 Ми зробимо це тому, що Він — наш Бог, а ми — народ, якого Він плекає наче стадо. Ми — вівці, що бредуть за помахом Його руки, і слухаємось голосу Його. </p>
<p>8 То ж облишимо впертість, бо ми виявили її вдосталь, коли повстали проти Бога у Массі і Меріві. Ми доста твердочолими були, випробуючи Господа у пустелі. * [( <em>Массі </em>Див.: <a href='/ukr_umt/2/17/1-7'>Вих. 17:1-7</a>. )]</p>
<p>9 «Там ваші пращури поставили під сумнів Мої справи, хоч пересвідчились на власні очі, що Я міг зробити. </p>
<p>10 Те покоління Я терпів аж сорок років. Вони, повірте, не сприймали настанов Моїх, як жити. </p>
<p>11 Я гнівався на них, тож присягнувся, що їм ніколи не побачити землі Мого спочинку!» </p>

<h4>Псалом 96</h4>
<p>1 Співайте Господу нових пісень, нові діла Його вславляйте! </p>
<p>2 Вславляйте Господа! Його ім’я благословляйте! Щоденно проголошуйте: «Господь рятує Свій народ!» </p>
<p>3 До всіх народів звістку донесіть про Його велич, про чудеса, що творить Він, скажіть усім. </p>
<p>4 Адже Господь великий, слави гідний; величніший Він за всіх богів. </p>
<p>5 Бо боги всі — лише боввани нікчемні; Господь єдиний небеса створив. </p>
<p>6 Навколо Нього — слава і велич, могутність і краса в Його святому храмі. </p>
<p>7 Народи й племена, розсіяні по світу, хвалу співайте владі Господа мого! </p>
<p>8 Вшановуйте Його ім’я! Приносьте жертви до Його оселі. </p>
<p>9 Схиліться перед Господом в священних шатах! Свою глибоку шану вияви перед Його лицем, вся земле. </p>
<p>10 Серед народів новину розносьте: «Він Всесвіт збудував, міцний і непохитний, людей Він судить справедливо». </p>
<p>11 Хай небеса радіють і втішається земля, хай океан і все, що в ньому є, нуртує. </p>
<p>12 Хай буде щастя ниві й парості на ній. І все, що в лісі темнім, хай радіє. </p>
<p>13 Хай все радіє, бо Господь іде! Він наближається, щоб правити землею, Він світ розсудить праведно і щиро. * [( <em>розсудить </em>Або «буде правити». )]</p>

<h4>Псалом 97</h4>
<p>1 Господь царює! Хай земля й далекі країни радіють і втішаються! </p>
<p>2 Навколо Нього хмари і пітьма густа, чесність і справедливість підтримують Його престол. </p>
<p>3 Вогонь проходить перед Його обличчям і спопеляє ворогів навколо Нього. </p>
<p>4 Ясніє світ від блискавиць Його метких, земля те бачить і тремтить від страху. </p>
<p>5 Перед Володарем землі, могутнім Господом, гірські вершини розтають, мов віск. </p>
<p>6 Про доброчинність Господа говорять небеса, народи бачать всі Господню славу. </p>
<p>7 Нехай усі, хто поклоняється бовванам й пишається нікчемними божками, будуть принижені. Схиліться перед Ним, усі боввани. </p>
<p>8 Поселення в Юдеї звеселились, зрадів Сіон, коли дізналися про рішення Твої. </p>
<p>9 Адже Ти, Господи, — Усемогутній, над всім земним пануєш Ти, піднесений Ти високо над усіма божками. </p>
<p>10 Любов Господня з тими, хто до зла ненависть має, Він душі Своїх вірних стереже, від кривдників оберігає їх. </p>
<p>11 Хто праведно живе, тих осяває світло, і щастя випадає щиросердим. * [( <em>тих осяває світло </em>Або «Бог благословляє їх». )]</p>
<p>12 Тож люди добрі, будьте з Господом щасливі, вшановуйте Його святе ім’я! </p>

<h4>Псалом 98</h4>
<p>1 <h6 class="prim_h6">Хвальна пісня.</h6> Новою піснею славьте Господа! Вславляйте чудеса Його нові! Його свята правиця перемагає знов, </p>
<p>2 Свою звитягу й доброту демонструє Він народам. </p>
<p>3 Про вірність і любов до Ізраїлю не забув Господь. У найвіддаленіших закутках землі всі бачать здатність Господа спасати. </p>
<p>4 Вся земле, криком Господа вітай, піснями вибухни і веселись, співай! </p>
<p>5 На лірі псалми Господу заграйте, на лірі й інших інструментах. </p>
<p>6 У сурми засурміть, в рожки осанну Господу-царю співайте. </p>
<p>7 Хай море, все, що плодиться у ньому, земля і все на ній Йому співають величальну! </p>
<p>8 Хай плещуть у долоні ріки, хай гори радісно ідуть у танок перед Господніми очима. </p>
<p>9 Адже прийде Господь на землю правити. Він світом буде правити шляхетно, людьми Всевишній буде правити правдиво. * [( <em>правити </em>Або «судити». )]</p>

<h4>Псалом 99</h4>
<p>1 Господь царює, тож тремтіть від жаху, люди! Над Херувимами Він цар. Нехай земля трясеться з жаху! </p>
<p>2 Господь на Сіоні величний, над усіма народами піднісся. </p>
<p>3 Нехай ім’я Твоє народи возвеличать! Господь — святий та грізний. </p>
<p>4 Співайте осанну Царю, Який обстоює правду, та ж праведність саму Ти створив! </p>
<p>5 Звеличуйте-но Господа, Він — Бог наш, і долілиць стеліться перед Ним, вклоняйтеся Його святому храму. </p>
<p>6 Мойсей та Аарон — священики Господні, є й Самуїл серед наближених, хто зве Його на ймення: вони звернулися, і Він їм відповів. </p>
<p>7 Він говорив до них крізь стовп вогню і диму. Вони виконували Заповіт Його й Закон. </p>
<p>8 Наш Боже, Господи, Ти відгукнувсь до них, Ти їм прощав провини їхні, хоча й карав їх за негідні справи. </p>
<p>9 Звеличуйте Господа, нашого Бога! Його Святій горі вклоняйтесь низько, бо наш Господь — воістину святий! </p>

<h4>Псалом 100</h4>
<p>1 <h6 class="prim_h6">Хвальна пісня.</h6> Вся земле, Господа вславляй! </p>
<p>2 З піднесенням служіть Господу! З веселощами поклоніться Йому! </p>
<p>3 І знайте, що Господь — наш Бог. Створив Він нас, тож ми належимо Йому. Його народ ми, вівці в Божім стаді. </p>
<p>4 З подякою ввійдіть у Його брами, прийдіть з хвалою на подвір’я храму, хваліть Його, Його ім’я благословляйте! </p>
<p>5 Господь — предобрий, любов Його міцна — навічно, вірність Його — з роду в рід. </p>

<h4>Псалом 101</h4>
<p>1 <h6 class="prim_h6">Псалом Давида.</h6> Тобі я, Господи, псалом співаю, хвалю Тебе за справедливість і любов. </p>
<p>2 Я з чистим серцем проживу безгрішно й мудро. Коли ж Ти завітаєш в дім, де я Тебе вславляю? * [( <em>Я з чистим… вславляю </em>Або «Я мудро йтиму чистими шляхами. Коли прийдеш до мене?» )]</p>
<p>3 Лихого я не матиму перед очима. Ненавиджу робити, що від Бога відвертає, до мене не пристане зло. * [( <em>Лихого </em>Або «боввана». )]</p>
<p>4 Хай кривдники подалі йдуть від мене, я не терпітиму їх зла. </p>
<p>5 Я дорікну тому, хто прагне нацькувати мене на ближнього, я не терплю зухвалих і нахабних. </p>
<p>6 Шукаю для співпраці простих, незрадливих. Лиш люди чистих помислів на мене працюють. </p>
<p>7 Не житимуть в моїй оселі брехуни, неправедним не дам мені служити. </p>
<p>8 Пошлю всіх нечестивців доглядати за худобою, із міста Господа я вижену злостивців. </p>

<h4>Псалом 102</h4>
<p>1 <h6 class="prim_h6">Молитва стражденного злидаря, який благає Господа.</h6> Мій Господи, почуй мою молитву, нехай моє благання долетить до Тебе. </p>
<p>2 Не відсторонюйся від мене в час скрутний, зваж на мольби мої, не зволікай, допоможи. </p>
<p>3 Моє життя, мов дим, втікає, неначе хтиве полум’я поглинуло кістки. </p>
<p>5 Зів’яла сила, наче скошена трава, бо я забув про їжу. </p>
<p>4 Як довго я страждаю і печалюсь, обвисла шкіра на кістках. </p>
<p>6 Я усамітнився, немов сова пустельна, на згарищі, серед руїни. </p>
<p>7 Вночі не сплю, вдивляючись, мов одинока пташка на даху. </p>
<p>8 Мене весь час принижували вороги, прокльони слали й збиткувалися з мене. </p>
<p>9  Печаль мав замість їжі, а пив я власні сльози. </p>
<p>10 А це тому, що Ти на мене розлютився: підніс спочатку, а тоді пожбурив геть. </p>
<p>11 Життя моє — лиш тінь, яка зникає, я в’яну, наче скошена трава. </p>
<p>12 Ти ж, Господи, навіки на престолі, і житиме Твоє ім’я із роду в рід. </p>
<p>13 Яви Свою любов горі-Сіону, час втішити її; вже час призначений настав. * [( <em>вже час </em>Або «священне зібрання», «священний суд». )]</p>
<p>14 Її каміння прагнуть бачити Твої раби, бо люблять навіть порох з неї. </p>
<p>15 Народи інші, й ті боятимуться імені Твого, царі народів тих шанують Твою Славу. </p>
<p>16 Це станеться, коли Господь з руїн Сіон підніме й постане там у пишності і славі. </p>
<p>17 Почує Він нужденного молитви, Він не осудить, не зневажить їх. </p>
<p>18 Про все це напишіть для поколінь прийдешніх, щоб незачатий ще народ цінував Творця. </p>
<p>19 Господь з Небесного престолу подививсь на землю, </p>
<p>20 Аби почути в’язнів стогін й плач приречених до страти. </p>
<p>21 Щоб звільнені Його ім’я вславляли на Сіоні, хвалу Йому співали у Єрусалимі. </p>
<p>22 Коли збираються всі царства і народи вславляти Господа разом, </p>
<p>23  Мене лишили сили і снага, життя укоротилось невблаганно. </p>
<p>24 Тому благаю: «Боже мій, живеш Ти з роду в рід, тож не вбивай мого життя на півдорозі. </p>
<p>25 Створив Ти землю в сиву давнину, Ти небеса розкинув власноручно. </p>
<p>26 І все це може зникнути, а Ти ж бо — вічний. Мов одяг зношений, Ти викинеш і зміниш їх, немов ганчір’я. </p>
<p>27 Твої ж літа пребудуть вічно! </p>
<p>28 Сини рабів Твоїх прийдуть і підуть. Нащадки змінять їх, аби Тобі служити». </p>

<h4>Псалом 103</h4>
<p>1 <h6 class="prim_h6">Псалом Давида.</h6> Душе моя, благословення Господу пошли! Єство моє, благослови Його святе ім’я! </p>
<p>2 Душе моя, слав Господа, не забувай ніколи Його благих діянь. </p>
<p>3 Це ж Він простить твої тяжкі гріхи, це ж Він зцілить від недугів. </p>
<p>4 Це ж Він твоє життя відверне від могили, це ж Він тебе огорне милосердям і любов’ю. </p>
<p>5 Це Він тебе наповнить добротою, дасть другу молодість, і тоді орлом себе відчуєш юним. </p>
<p>6 Пригнобленим Господь приносить праведність і справедливість. </p>
<p>7 Це Він навчив шляхів життя Мойсея, це Він Ізраїлю явив Свої діла великі. </p>
<p>8 Господь — предобрий, милосердний, терплячий, доброчинний Він. </p>
<p>9 Не стане Він зненацька нападати, не буде пантрувати за кожним кроком. </p>
<p>10 Як грішимо, Він не карає, як завинили, Він не мститься. </p>
<p>11 Як небо височенне над землею, так і любов Його — висока і правдива. </p>
<p>12 Та непокірливих відрине Бог від Себе, далеко так, як схід від заходу далеко. </p>
<p>13 Як батько діток, пестить слуг Своїх Господь. </p>
<p>14 Він пам’ятає, як створив нас, ми ж бо — порох. </p>
<p>15 Короткочасний вік людини, як в трави, як в квітки польової, що розквітне, </p>
<p>16 та й облетить, лиш суховії нападуть. Ніхто й не скаже, де той цвіт буяв. </p>
<p>17 Але завжди жива любов Господня вірна, але завжди Господь вершити буде добрі справи для всіх нащадків слуг Своїх. </p>
<p>18 Завжди за тих Він буде, хто Заповітом і веліннями Його живе. </p>
<p>19 Адже Господь установив престол на Небесах і звідти править цілим світом. </p>
<p>20 Господні Ангели, благословіть Його! Могутні воїни, покірно слухайте Його накази! </p>
<p>21 Благословляйте Господа, усі Небесні сили, Його наказів слухайтесь усі! * [( <em>Небесні сили </em>З гебрейської мови це словосполучення може перекладатися як «Ангели» або «зірки та планети». )]</p>
<p>22 Благословляйте Господа усі, кого створив Він, благословляйте всюди в Його царстві! Душе моя, благословення Господу пошли! </p>

<h4>Псалом 104</h4>
<p>1 Душе моя, благословення Господу пошли! О Господи, мій Боже, Ти — величний, Ти вбраний в шати доблесті і слави. </p>
<p>2 Як в тогу, Він огорнений у світло, Він небо розгортає, мов завісу. </p>
<p>3 Небеса — підмурівок Його дому, небесні хмари — колісниці Бога, на крилах вітру Він мандрує небесами. </p>
<p>4 Зробив Він Ангелів подібними до вітру, а слуг Своїх — до полум’я. </p>
<p>5 Він землю на підвалини міцні поставив, отож ніколи не впаде вона. </p>
<p>6 Мов ковдрою, безоднею вкрив землю, вершини гір Він вкрив водою. </p>
<p>7 Коли Він дорікнув і гримнув грізно, то води ринули, помчались хутко з гір. </p>
<p>8 Здійнялися гірські вершини, а долини впали вниз, все стало на свої місця, як Ти звелів. </p>
<p>9 Ти встановив кордони для води, щоб суходіл не затопила. </p>
<p>10 Струмкам вказав Ти шлях поміж горами. </p>
<p>11 Вони звірині польовій дають напитись, і дикі віслюки вгамовують в них спрагу. </p>
<p>12 Птахи небесні гнізда в’ють біля води, щебечуть в верболозах при потоці. </p>
<p>13 Він гори напуває з джерел небесних, земля втішається плодами рук Його. </p>
<p>14 Він спричиняє ріст трави, аби паслась худоба, і зернових, аби людей нагодувати, щоб люди харчувалися землі плодами, </p>
<p>15 вино, щоб серце звеселяти, оливу, щоби сяяли обличчя, і хліб, щоб тіло підкріпити. </p>
<p>16 Господні велетні-дерева вологи вдосталь мають: ливанські кедри, породи інші хвойні, </p>
<p>17 Де горобці й лелеки — всі птахи гніздечка звили. </p>
<p>18 Високі гори — для гірських козлів домівка, у скелях влаштувались борсуки. </p>
<p>19 Створив Він місяць, щоби визначати час святих зібрань, призначив сонцю місце, де сідати. </p>
<p>20 Бог темряву створив, щоб ніч могла прийти, щоб звірина нічна могла бродити в лісі. </p>
<p>21 Тож леви молоді гарчать і здобичі у Бога просять. </p>
<p>22 Коли сходить сонце, звірі всі нічні у лігва повертаються свої і сплять. </p>
<p>23 Виходять потім люди працювати і пораються дотемна. </p>
<p>24 Всього, що Ти зробив, і не злічити! І скільки мудрості у всіх Твоїх діяннях, наповнена земля усім, що Ти створив! </p>
<p>25 Візьми хоч великий океан, що не охопити. Він повний крихітних створінь, тварин, що незліченні, — великих і малих. </p>
<p>26 Поверхню моря розтинають кораблі, морські потвори в глибині пустують. * [( <em>морські потвори </em>Або «Левіафан». Див.: «Левіафан». )]</p>
<p>27 В належний час усі до Тебе мчать, аби дістати здобич. </p>
<p>28 Ти руки розкинув і дав їм поживу, і вже вони вдоволені і ситі. </p>
<p>29 Але коли ховаєш Ти від них лице, вони лякаються, повітря їм бракує, втрачають сили й гинуть, ось вони вже порох. * [( <em>повітря їм бракує </em>Або «Ти забираєш їхній дух». )]</p>
<p>30 Коли ж Ти дихаєш на них, це зцілення для них й оновлення землі. * [( <em>Ти дихаєш на них </em>Або «даєш їм життєдайний дух». )]</p>
<p>31 Нехай Господь прославиться навіки, хай Богу втіха буде від Його творінь. </p>
<p>32 Він дивиться на землю, і тремтить земля, Він докоряє горам, і з тих струмує дим. </p>
<p>33 Хоч скільки б жив, я Бога прославлятиму в піснях, допоки житиму, псалми Йому співати буду. </p>
<p>34 Вірші складатиму для Нього, щасливий в Господі я буду. </p>
<p>35 Коли з землі піде останній грішник і кривдників не лишиться на ній. Душе моя, благословення Господу пошли! Благословен Господь! </p>

<h4>Псалом 105</h4>
<p>1 Співайте дяку Господу, ім’я Його вславляйте, народам про Його діла сповіщайте! </p>
<p>2 Співайте Йому! Пісню хвали Йому співайте! Славте всі Його діла чудесні! </p>
<p>3 Пишайтеся Його святим ім’ям, хай щастя буде тим, хто Господа шукає! </p>
<p>4 Вірте в Господа та Його силу, хай Він постійно з вами буде. </p>
<p>5 Нащадки Авраама, Божого слуги, обранця Якова сини і доньки, не забувайте тих чудес, що Бог творив, діла і рішення Його завжди носіть у серці. </p>
<p>6 ... * [( даний текст знаходиться у попередньому вірші. )]</p>
<p>7 Господь — наш Бог, і влада Його повсюди на землі. </p>
<p>8 Навіки Він Свою Угоду пам’ятає, що Він заповідав для тисяч поколінь прийдешніх. </p>
<p>9 Він з Авраамом уклав ту клятву, дав її Ісааку, </p>
<p>10 і Якову підтвердив Він Угоду вічну, Ізраїлю як вічний заповіт. </p>
<p>11 Господь сказав: «Я землю Ханаанську віддам вам у володіння». </p>
<p>12 Він так зробив, коли була їх купка мандрівників на тій землі, </p>
<p>13 як вони блукали від народу до народу, з одного царства до іншого. </p>
<p>14 Господь не дозволяв чинити зле їм, попереджаючи царів стосовно них: </p>
<p>15 «Не зачіпайте народ, що помазав Я, Моїм пророкам лиха ви не заподійте!» </p>
<p>16 Наслав на землю Він голодомор, їх змусив рахувати окрайці. </p>
<p>17 Послав Він перед ними чоловіка, то проданий у рабство Йосип був. </p>
<p>18 Кайданами йому скували ноги, а шию затягли в залізний комір, </p>
<p>19 аж доки слово Господа до нього не прийшло, його очистило Господнє слово. </p>
<p>20 Послав людину цар його нагородити, правитель краю наказав його звільнити. </p>
<p>21 Домоправителем його призначив, усю маєтність доглядати доручив. </p>
<p>22 Дітей царевих Йосип наставляв, ділився мудрістю з старійшинами роду. </p>
<p>23 Прийшов Ізраїль згодом до Єгипту, в країні Хама оселився Яків. * [( <em>в країні Хама </em>Тобто «у Єгипті». Єгиптяни були нащадками Хама. Див.: <a href='/ukr_umt/1/10/6-20'>Бут. 10:6-20</a>. )]</p>
<p>24 Рід їхній дивовижно розплодився і став для ворогів занадто дужим. </p>
<p>25 І вже прихильності до Якова синів не мали, рабів своїх зненавидів Єгипет, зле замишляти проти них почав. </p>
<p>26 І Бог послав Своїх обранців Мойсея та Аарона. </p>
<p>27 Він наділив їх силою дива творити й чудеса в країні Хама. </p>
<p>28 Наслав пітьму Він непроглядну, та єгиптяни не прислухались до Нього. </p>
<p>29 Він води їхні в кров перетворив і рибу отруїв. </p>
<p>30 В країні жаби розплодились так, <br>що аж дійшли до царського палацу. </p>
<p>31 Він слово мовив, і блошиць навала <br>посунула на край. </p>
<p>32 Він дощ перетворив на град і леза блискавиць. </p>
<p>33 Побило виноградники і смокви, <br>й дерева інші по країні цілій. </p>
<p>34 Він наказав, і сарана, і гусінь навалилися. </p>
<p>35 Усе зелене, весь врожай до корінця поїли. </p>
<p>36 Тоді всіх їхніх первістків згубив — <br>весь батьків первоцвіт. </p>
<p>37 Народ Свій вивів Він у злоті й сріблі, <br>ніхто в колінах їхніх не схитнувся. </p>
<p>38 Зраділи дуже єгиптяни, побачивши, що ті пішли, <br>адже вони ізраїльтян боялись. </p>
<p>39 Господь напнув над ними хмару, наче килим, <br>Він стовп вогню створив, аби світити уночі. </p>
<p>40 Як попросили, дав їм перепілок <br>наситив їх небесним хлібом. </p>
<p>41 Він скелю розщепив, <br>і полилася вода в пустелю, наче та ріка. </p>
<p>42 Адже Він пам’ятав <br>обітницю святу Своєму слузі Аврааму. </p>
<p>43 То й вивів із Єгипту Бог <br>народ обранців, втішений й щасливий. </p>
<p>44 А потім їм віддав народів інших землі, <br>й вони успадкували плід трудів чужих. </p>
<p>45 Щоб трималися Його законів, <br>щоб заповіді берегли Його. Славімо Господа! </p>

<h4>Псалом 106</h4>
<p>1 Славімо Господа! Дякуйте Господу за Його доброту, <br>за справжню милість Його вічну! </p>
<p>2 Ніхто не годен полічити сил Господніх! <br>Ніхто не виспіває всі хвали Йому! </p>
<p>3 Благословенний той, хто зберігає справедливість, <br>хто праведність вершить! </p>
<p>4 Згадай мене, о Господи, коли народу явиш милість, <br>коли народ спасатимеш, про мене не забудь. </p>
<p>5 Дозволь мені побачити благополуччя обраних Твоїх, <br>Твого народу радощі мене також хай тішать, <br>дозволь радіти з того, що Тобі належу. </p>
<p>6 Ми, як і пращури, грішили, були неправедні, <br>і це провина наша. </p>
<p>7 З твоїх чудес в Єгипті не навчилися нічого, <br>не пам’ятали наші предки Твоєї щирої любові. <br>Там, де Червоне море розлилося, <br>вони повстали проти Бога. </p>
<p>8 Але Господь їх врятував, щоб показати Свою велич, <br>порятував заради імені Свого. </p>
<p>9 Він море посварив, і висохло воно, <br>Він їх провів по дну морському, наче по пустелі. </p>
<p>10 Від ненависників Він врятував їх <br>і викупив від ворогів. </p>
<p>11 А їхніх кривдників вода накрила, <br>не врятувався жоден з них. </p>
<p>12 Тож слову Божому повірили вони <br>і прославлять Його піснями почали. </p>
<p>13 Та швидко знов забули всі Його діяння, <br>були занадто нетерплячі для Його порад. </p>
<p>14 В пустелі піддались спокусам <br>і випробовувати Бога почали. </p>
<p>15 Тоді Він дав їм те, чого бажали: <br>наслав на них Він згубну моровицю. </p>
<p>16 В святому таборі Господньому вони <br>палко підтримали Мойсея та Аарона. </p>
<p>17 А щодо послідовників Датана й Авірама, <br>то розверзлася, поглинула й зімкнулася земля. </p>
<p>18 Перед збіговиськом вогонь зметнувся <br>й спалив зловмисників усіх. </p>
<p>19 А потім спорудили золоте теля в пустелі <br>і долілиць попадали в покорі. </p>
<p>20 Преславного зміняли на боввана, <br>подобу травоїдного вола. </p>
<p>21 Забули, Хто творив великі справи у Хамовій землі, <br>чудесні дива на Червонім морі. </p>
<p>22 У Хамовій землі Він творив великі справи <br>і неймовірні дива на Червонім морі. </p>
<p>23 Він знищив би усіх, якби не раб Його Мойсей, <br>який вступився, гнів Господній пригасив <br>і від загибелі порятував їх. </p>
<p>24 І знов вони Його відринули, <br>й в жаданім краї відкинули Його веління. </p>
<p>25 Вони сиділи по наметах і на Бога нарікали, <br>не прислухалися до голосу Господнього. </p>
<p>26 Тож Він поклявся знову їх пожбурити в пустелю, </p>
<p>27 нащадків їхніх вимести й розвіяти по світу. </p>
<p>28 У Ваал-Пеорі вони пристали до поклоніння Ваалу <br>і поділяли жертви мертвих. <br> * [( <em>жертви мертвих </em>Значення гебрейського тексту тут неясне. Можливо, йдеться про поїдання пожертв між могилами, щоб вшанувати небіжчиків. Ймовірно також, що йдеться про пожертви, принесені неживим бовванам. У першому випадку людина, що перебувала серед могил, вважалася нечистою, отже, не могла поділяти священних пожертв. У другому — це було ідолопоклонством. )]</p>
<p>29 Тож вчинками своїми прогнівили Бога, <br>і Він за те наслав на них хвороби. </p>
<p>30 Встав Фінегас, помолився й спинив моровицю. <br> * [( <em>Встав Фінегас… моровицю </em>Див.: <a href='/ukr_umt/4/25/1-16'>Числ. 25:1-16</a>. )]</p>
<p>31 Той вчинок праведним вважають, <br>із роду в рід і навічно. </p>
<p>32 Та знову Бога прогнівили у Меріві <br>і через те примусили Мойсея зле вчинити. </p>
<p>33 Мойсея гірко засмутили, <br>він нерозсудливо заговорив. </p>
<p>34 Не знищили вони народів інших, <br>як наказав Господь. </p>
<p>35 Натомість розбрелися між племенами, <br>навчилися чинити, як народи інші. </p>
<p>36 І почали бовванам поклонятись, <br>що стало пасткою для них. </p>
<p>37 Дітей приносити почали в жертву, <br>то ж віддавати демонам дітей. </p>
<p>38 Невинну кров вони лили синів і дочок, <br>принесених бовванам ханаанським в жертву, <br>тією кров’ю землю осквернили. <br> * [( <em>тією… осквернили </em>Згідно з Мойсеєвим Законом, кров диких тварин, оленів або антилоп, забитих для споживання в їжу, розбризкувалася на землю, що символізувало повернення їхнього життя землі. Але коли на землю проливали кров невинних дітей, це оскверняло землю, робило її нечистою. Див.: Буття, <a href='/ukr_umt/1/4/10'>4:10</a>. )]</p>
<p>39 Й себе неправедністю осквернили, <br>немов розпустою повії. </p>
<p>40 Тож розлютивсь Господь на Свій народ, <br>почав Свій спадок зневажати. </p>
<p>41 Господь віддав їх іншим племенам, <br>тож їхні вороги вже ними керували. </p>
<p>42 Їх вороги нещадно гнобили й гнітили. </p>
<p>43 Він знову й знову рятував їх, <br>Його ж не слухались вони, чинили що хотіли, <br>тому й приймали кару за вину свою. </p>
<p>44 Але щоразу у біді, коли молились Богу, <br>Він чув їх, дбав про них, не залишав в біді. </p>
<p>45 Він згадував Свій Заповіт <br>і щирою любов’ю їх втішав. </p>
<p>46 Він змусив ворогів їм ласку виявляти. </p>
<p>47 Тож нині, Господи наш Боже, <br>врятуй нас, збери нас із-поміж народів, <br>щоб ми до храму повернулись прославляти Твоє ім’я <br>й Тебе піснями величати. </p>
<p>48 Благословенний є Господь наш Бог на всі віки! <br>І весь народ сказав: «Амінь!» Славімо Господа! </p>

<h4>Псалом 107</h4>
<p>1 Вславляйте Господа, бо добрий Він, <br>за щирую любов, яка існує вічно! </p>
<p>2 Повторюйте це ті, кого Господь порятував, <br>кого Він визволив від ворогів! </p>
<p>3 Він позбирав їх із усіх країв: <br>із заходу і сходу, півночі і півдня. <br> * [( <em>півдня </em>Буквально «моря». )]</p>
<p>4 Вони блукали по сухих пустелях, <br>шукаючи, де б оселитися, та не знайшли. </p>
<p>5 Зів’яли життєдайні сили їхні <br>від голоду та спраги. </p>
<p>6 Зверталися до Господа вони в своїй біді, <br>і Він їх визволив з напасті. </p>
<p>7 Господь їх вивів до їхніх рідних міст. </p>
<p>8 Тож хай благословляють Господа за щирую любов, <br>за всі ті чудеса, які зробив Він людям. </p>
<p>9 Адже Господь напоїть спраглу душу, <br>голодну душу він добром наситить. </p>
<p>10 Люд у пітьмі жив, чорній, наче смерть, <br>з залізним ланцюгом на шиї, </p>
<p>11 За те, що проти Господа пішов, <br>що не сприймав Всевишнього поради. </p>
<p>12 Їх працею впокорили, вони спіткнулись, <br>й не було кому допомогти. </p>
<p>13 Зверталися до Господа вони в своїй біді, <br>і Він їх визволив з напасті. </p>
<p>14 Він вивів їх з пітьми, що чорна, наче смерть, <br>й порозбивав кайдани їхні. </p>
<p>15 Хай Господу подякують за щирую любов, <br>за всі ті чудеса, які зробив Він людям, </p>
<p>16 що розтрощив Він бронзові брами, <br>й засуви поламав залізні. </p>
<p>17 Повстали проти Бога нетямущі <br>і постраждали через підлі свої справи. </p>
<p>18 Вони були нездатні споживати їжу <br>й до брами смерті близько підійшли. </p>
<p>19 Зверталися до Господа вони в своїй біді, <br>і Він їх визволив з напасті. </p>
<p>20 Він слово мовив і зцілив їх, <br>послав їм порятунок від страшної згуби. </p>
<p>21 Хай Господу подякують за щирую любов, <br>за всі ті чудеса, які зробив Він людям. </p>
<p>22 Нехай приносять жертви дяки <br>розкажуть весело про те, що Бог зробив. </p>
<p>23 Навіть мандрівники й купці, що вийшли <br>кораблями в плавання до далеких берегів, </p>
<p>24 побачили усе, на що Він здатен: <br>всі чудеса, що Він творив в безодні водної стихії. </p>
<p>25 Лиш слово мовив, й розгулялись хвилі, <br>лиш наказав, і почалася буря. </p>
<p>26 До неба кораблі здіймалися миттєво <br>й раптово падали у глибочінь морську. <br>І мужність щезла, лиш біда настала. </p>
<p>27 Вони хитались, спотикались, наче п’яні, <br>вся моряцька вправність зникла вмить. </p>
<p>28 Зверталися до Господа вони в своїй біді, <br>і Він їх визволив з напасті. </p>
<p>29 Він бурю стишив і хвилі вгамувались. </p>
<p>30 Вони зраділи, що затихло море, <br>і Він привів їх у жаданий порт. </p>
<p>31 Хай Господу подякують за щирую любов, <br>за всі ті чудеса, які зробив Він людям. </p>
<p>32 Нехай уславлять Господа на зібранні, <br>хай славлять Господа старійшин збори. </p>
<p>33 Річки перетворив Він на пустелі, <br>джерела повноводі повсихали. </p>
<p>34 Солончаками Він зробив родючі землі <br>за все те зло, що чинять люди на землі. </p>
<p>35 Та Він також перетворив пустелі на оази, <br>сухі степи перетворив Він на джерельний край. </p>
<p>36 Він там людей голодних поселив, <br>а вже вони для себе там звели рідні міста. </p>
<p>37 Вони засіяли лани, <br>посадили лози й зібрали врожаї. </p>
<p>38 Він цей народ благословив, примножив, <br>дав розплодитися худобі свійській. </p>
<p>39 Народів інших стало менше довкруги, <br>тяжкі випробування і нещастя їх зігнули. </p>
<p>40 Господь вельможним пиху збив, <br>пустив поневірятись по безлюдних, здичавілих землях. </p>
<p>41 А жебраків Він визволив з убозтва, <br>примножує родини їхні, як отари. </p>
<p>42 Засвідчують це праведні й радіють, <br>уста безбожників скувала німота. </p>
<p>43 У кого мудрості стає, щоб осягнути це, <br>той розуміє справжню милість Божу! </p>

<h4>Псалом 108</h4>
<p>1 <h6 class="prim_h6">Хвальна пісня Давида.</h6> Налаштував я серце, Боже, <br>Тебе вславляти і співати всім єством! </p>
<p>2 Прокинься, моя душе, прокиньтесь, арфи й ліри, <br>світанок привітаємо разом! <br> * [( <em>світанок привітаємо разом </em>Можливо, ця пісня було призначена для ранкової молитви. )]</p>
<p>3 Ми, Господи, вславлятимемо Тебе поміж народів, <br>й серед іноземців возвеличим ми Твоє ім’я! </p>
<p>4 Бо ж щира любов Твоя сягає неба, <br>бо вірність Божа — вища хмар небесних. </p>
<p>5 Вивищується Він над небесами, <br>а Слава Його — по всій землі. </p>
<p>6 Своєю владою врятуй людей, яких Ти любиш, <br>щоб вирвати їх із тенет біди. </p>
<p>7 Бог подарував мені таку обітницю у храмі: <br>«З радістю Я в борні здобуду перемогу <br>й віддам цю землю народу Своєму: <br>Я віддам Сихем їм й долину Суккот. </p>
<p>8 Належатиме Ґілеад Мені, <br>Манассії земля Моєю буде. <br>Шоломом мені буде Ефраїм, <br>Юдея царським скіпетром послужить. </p>
<p>9 Моав буде мийницею для ніг, <br>сандалі скину над Едомом <br>і переможно вигукну над филистимським краєм. </p>
<p>10 Хто приведе Мене в укріплені міста? <br>Дорогу хто покаже до Едома?» </p>
<p>11 Ти нас покинув, Боже, чи не так? <br>Не виступить із нашим військом Бог до бою! </p>
<p>12 Допоможи нам, Боже, вирватись з лещат ворожих! <br>Намарне сподіватись порятунку від людей! </p>
<p>13 Могли б перемогти, аби Він допоміг, <br>всіх наших ворогів би подолав Він! </p>

<h4>Псалом 109</h4>
<p>1 <h6 class="prim_h6">Для диригента. Псалом Давида.</h6> О Боже, Котрому молюся, не мовчи! </p>
<p>2 Бо злі язики нагострились на мене, <br>обплутали мене брехнею. </p>
<p>3 Накинулись на мене безпричинно, <br>ведуть про мене балачки гидкі. </p>
<p>4 У відповідь на ласку, вони кинулись на мене, <br>хоч навіть я за них молився. </p>
<p>5 За все добро, що я зробив, сплатили лихом, <br>і за любов мою ненавистю сплатили. </p>
<p>6 Вони говорили: «Безбожника йому у допомогу дайте, <br>правицею його хай ворог буде. </p>
<p>7 Отак в суді здобуде перемогу кривдник, <br>його ж молитви гріх його засвідчать. </p>
<p>8 Та хай обірветься негідника життя, <br>й його заступить інший чоловік. </p>
<p>9 Осиротіють діти, овдовіє жінка. </p>
<p>10 Хай діти жебраками помандрують з краю в край, <br>вигнанцями, адже в руїнах буде дім. </p>
<p>11 Хай лихварям дістанеться усе, що він надбав, <br>хай зайди загребуть усе, заради чого працював він! </p>
<p>12 Аби ніхто його не пожалів, <br>аби сиріт його ніхто не приголубив! </p>
<p>13 Насамкінець хай люди проженуть його, <br>нехай нащадки з пам’яті зітруть його ім’я. </p>
<p>14 Хай пам’ятає Бог завжди гріхи його батьків, <br>ніколи не простяться його матері гріхи. </p>
<p>15 Хай ті гріхи Господь повік запам’ятає, <br>а на землі вони забудуться навік. </p>
<p>16 Він гадки про добро ніколи він не мав, <br>переслідував нещасних жебраків <br>й духовно гнаних прирікав до страти. </p>
<p>17 Любив прокляття насилати на інших, <br>щоб обсідали їх нещастя, <br>ніколи не хотів благословить людей, <br>тож хай добра йому повік не буде. </p>
<p>18 Прокляття він носив, немов той одяг. <br>Тож хай розбухне від проклять, як від води, <br>хай лоєм на кістках прокляття наростають. </p>
<p>19 Нехай в прокляттях ходить, як в плащі, <br>і ними ж підперезаний, немов паском. </p>
<p>20 Як твердять кривдники, Господь послав їх. <br>Ось що вони мені зробили: <br>обмовили так підло мою душу. </p>
<p>21 А Ти, мій Господи, Володарю, <br>роби зі мною все, що Тобі краще. <br>Врятуй мене, Ти ж випромінюєш любов і ласку. </p>
<p>22 Я — жебрак убогий, <br>у грудях серце, наче трут. </p>
<p>23 Моє життя згасає, мов день, <br>вечірня довга тінь його накрила. <br>Я почуваюся, мов зметений додолу жук. </p>
<p>24 Від спраги вже тремтять коліна, <br>стає без їжі виснаженим тіло. </p>
<p>25 Став осоружним, ненависним для людей: <br>подивляться вони й хитають головою у відразі. </p>
<p>26 Тож Господи, допоможи мені, <br>врятуй, мій Боже, щедрістю Своєї ласки! </p>
<p>27 Аби переконалися вони, <br>що це Твоя потуга мене порятувала від біди. </p>
<p>28 Благословеннями зроби прокляття їхні, <br>на їхні голови хай соромом впадуть нападки їхні, <br>аби щасливим був слуга Твій. </p>
<p>29 Ганьбу хай носять кривдники, як носять плащ, <br>приниження хай носять, наче одяг». </p>
<p>30 Я щиро вдячний Господу моєму, <br>Його вславляю на зібранні велелюднім. </p>
<p>31 Бо від убогого праворуч Він стоїть, <br>щоб врятувати від тих, хто прагне приректи на смерть їх. </p>

<h4>Псалом 110</h4>
<p>1 <span class="prim_h6">Хвальна пісня Давида.</span> Господь сказав володарю моєму: <br>«Праворуч сядь від Мене, поки ворогів твоїх <br>зроблю тобі підніжком». <br> * [( <em>володарю </em>Тобто «царю». )]</p>
<p>2 Господь твою владу поширить за межі Сіону <br>й на землі ворожі, де правити будеш. </p>
<p>3 У час борні прийде на допомогу твій народ, <br>вбереться на зорі в священні шати, <br>і сила молодеча поведе тебе. </p>
<p>4 Господь пообіцяв, що не зрадить Він обітниці Своєї. <br>Священик ти навіки за Мелхіседековим чином. <br> * [( <em>Мелхіседековим </em>Неізраїльський священик, правитель Єрусалима за часів Авраама. )]</p>
<p>5 Володар мій стоїть праворуч тебе, <br>судитиме народи Він у судний день, в день гніву, </p>
<p>6 Розтрощить голови правителів країн могутніх <br>і трупами засіє неозорий лан. </p>
<p>7 Щоб вгамувати спрагу, <br>Він схилиться над придорожнім джерелом, <br>і підведе Він голову Свою. <br> * [( <em>і підведе… Свою </em>Також можливий переклад «І тут здобуде перемогу». Очевидно, тут гра слів: людина підводить голову, напившись із джерела, і так само, здобувши перемогу на полі бою. )]</p>

<h4>Псалом 111</h4>
<p>1 Славімо Господа! Я Господа вславлятиму усім єством своїм <br>в вузькому колі щирих на майдані велелюднім. <br> * [( Цей псалом написано акровіршем: перше слово кожної половини вірша починається з наступної літери гебрейської абетки. )]</p>
<p>2 Господь величні справи робить. <br>Народ жадає добрих справ, що йдуть від Бога. </p>
<p>3 Є пречудовими й преславними Його діла, <br>живе віки Господнє милосердя. </p>
<p>4 Забути не зможемо ніколи чудеса Його, <br>і доброта, і ласка Господа у них. </p>
<p>5 Свою Угоду з нами пам’ятає Він завжди, <br>дає поживу послідовникам Своїм. </p>
<p>6 Сказав Своєму Він народу про діла Свої величні, <br>як Він народів інших землі їм віддав. </p>
<p>7 Усе, що діє Бог, то правильно й шляхетно, <br>ми можемо на всі Його накази покладатись. </p>
<p>8 Його накази діятимуть вічно, <br>створив Він чесними і праведними їх. </p>
<p>9 Послав рятівника народу Він Своєму, <br>Угоду з ними склав навіки; <br>ім’я Його святе й жахливе. </p>
<p>10 Пошана й страх Господній — мудрості початок, <br>хто слідує Його наказам, розумнішає. <br>Оспівування Господа — довічне! </p>

<h4>Псалом 112</h4>
<p>1 Славімо Господа! Благословенний, хто шанує Господа й боїться, <br>хто прагне слухатись Його наказів! <br> * [( В оригіналі цей псалом побудовано як акровірш: кожен новий вірш починається з наступної літери гебрейської абетки. )]</p>
<p>2 Вельми благословенне покоління щирих, <br>героями на полі бою будуть їхні діти. </p>
<p>3 Дім їхній буде повен слави і багатства, <br>єднатимуться в них добро і праведність навічно. </p>
<p>4 Життя людей порядних, добрих <br>заллє яскраве світло справедливості. </p>
<p>5 І щедра, й праведна людина — добра, <br>її слова й діла — у відповідності з Законом. </p>
<p>6 Й ніколи не заточиться вона і не впаде, <br>людину праведну всі пам’ятати будуть вічно. </p>
<p>7 Лихі новини не зігнуть такого, <br>він впевнений, бо в Господа він виріть. </p>
<p>8 Не виявить він страху, буде мужній, <br>доки здолає ворогів своїх. </p>
<p>9 Подасть він добровільно злидарю, <br>бо щедрий, він добру славу матиме, <br>і праведні діла його довічно жити будуть. </p>
<p>10 Це кривдники побачать й нападе гризота. <br>Вони скреготатимуть зубами, та відвагу втратять; <br>у них не стане сил здійснить свої бажання. </p>

<h4>Псалом 113</h4>
<p>1 Славімо Господа! Славімо Господа, Господні слуги! </p>
<p>2 Нехай благословляється ім’я Господнє <br>віднині і навічно! </p>
<p>3 Нехай вславляється ім’я Господнє <br>де сходить сонце й де воно заходить! </p>
<p>4 Господь — над усіма народами землі, <br>Господня слава — вище піднебесся. </p>
<p>5 Кого ще знайдете такого, як наш Бог — Господь, <br>Який піднісся на престолі в височінь? </p>
<p>6 Він нахилився, щоб поглянути на землю й небеса. </p>
<p>7 Він з пороху підніме злидаря, <br>беззахисного з попелу зведе на ноги </p>
<p>8 і возвеличить до вельмож, проводирем поставить. </p>
<p>9 Бездітній навіть Він дарує дім <br>і щастя, як і матері родини. Славімо Господа! </p>

<h4>Псалом 114</h4>
<p>1 Коли Ізраїль, Якова родина, пішов з Єгипту, <br>полишивши край чужинський. </p>
<p>2 Юдея стала святим Божим місцем, <br>Ізраїль став землею, де керує Бог. </p>
<p>3 Як сталося таке, те море бачило, <br>Йордану води зупинились й потекли назад. </p>
<p>4 У танку закружляли гори, наче козенята дикі, <br>брикались пагорби, немов малі ягнята. </p>
<p>5 Що думало про все це Червоне море, <br>коли Йордан спинився і назад побіг, </p>
<p>6 коли у танку закружляли гори, наче козенята дикі, <br>а пагорби, мов ті ягнята, веселились, </p>
<p>7 і затрусилася земля перед володарем, <br>Господом Богом Якова? </p>
<p>8 То ж Він був тим, Хто скелю розколов, <br>Хто джерело зробив зі скелі, озеро розливши. </p>

<h4>Псалом 115</h4>
<p>1 Не віддавай нам, Господи, пошани, <br>вона лише Тобі належить. <br>І Твоя лиш слава за вірність і за щирую любов. </p>
<p>2 Як можуть сумніватися погани <br>й питати: «Де ваш Бог?» </p>
<p>3 Наш Бог — на Небесах, <br>Він робить те, що забажає. </p>
<p>4 А їхні «боги» — це ніщо, шмат золота чи срібла, <br>оброблений людей руками. </p>
<p>5 Хоч рота мають, але не говорять, <br>хоч очі мають, все одно не бачать, </p>
<p>6 хоч вуха мають, та чути не спроможні, <br>хоч мають носа, але запаху не чують. </p>
<p>7 Не можуть дотик їхні руки відчувати, <br>ходити не спроможні їхні ноги, <br>не здатне їхнє горло застогнати. </p>
<p>8 А той, хто робить їх, хоч покладається на них, <br>сам незабаром їм подібним стане. </p>
<p>9 Ізраїлю, на Господа лиш покладайся, <br>бо Він — твій прихисток, твій щит. </p>
<p>10 Лиш Господу довірся, Ааронів роде, <br>Він допоможе вам, Він захистить. </p>
<p>11 Усі, хто перед Господом схилився, <br>на Господа свої надії покладайте. <br>Він — захисник, Він — ваша поміч. </p>
<p>12 Нас не забув Господь, благословення дасть нам, <br>благословення дасть Він Ізраїлю, <br>благословення дасть Він дому Аарона. </p>
<p>13 Господь пошле благословення всім <br>своїм прихильникам: малим й великим. </p>
<p>14 Господь благословляти буде й далі <br>і вас самих, і ваших діточок. </p>
<p>15 Благословенні ви у Господа, <br>Який створив і небеса, і землю. <br> * [( <em>Благословенні… Господа </em>Або «Господь вітає вас благословенням». )]</p>
<p>16 У владі Господа небесна височінь, <br>а землю Він віддав людським створінням. </p>
<p>17 Померлі, ті, хто йде у світ мовчання, <br>вже не співають Господу осанну. </p>
<p>18 Лиш ми, живі, <br>благословляєм Господа віднині і навіки. Славімо Господа! </p>

<h4>Псалом 116</h4>
<p>1 Я так люблю, коли Господь мої молитви чує, <br>коли про допомогу я благаю, </p>
<p>2 І Він до мене прихиляє вухо. </p>
<p>3 Мене оповили смертельні пута, <br>ступив я на стежину горя й суму. </p>
<p>4 Тож я закликав Господа на поміч, <br>благаю: «Господи, спаси мене!» </p>
<p>5 Господь — предобрий, справедливий, <br>Він милосердний й співчутливий, наш Господь! </p>
<p>6 Господь піклується про простодушних; <br>коли я був беззахисний, Він врятував мене. </p>
<p>7 Душе моя, спочинь, про тебе Бог подбає. </p>
<p>8 Адже Ти мою душу врятував від смерті, <br>не дав пролитися сльозам, <br>не дав спіткнутися ногам. </p>
<p>9 Я й далі Господу служитиму в краю живих. </p>
<p>10 Я вірив, навіть кажучи: «Ось смерть моя», — <br>та був покараний жорстоко. </p>
<p>11 У гніві кинув я: «Весь рід людський — брехливий!» </p>
<p>12 Не маю змоги відплатити Богу, <br>бо все, що нажив — все від Нього. <br>То як же Господу відповідати мушу, <br>карання терплячи численні? </p>
<p>13 Я келих порятунку підніму, <br>коли до Господа звернусь по допомогу. </p>
<p>14 Що обіцяв я, Господу віддам перед усім народом. </p>
<p>15 Смерть послідовника Свого Господь завжди цінує. </p>
<p>16 О Господи, я — вірний Твій слуга, Твій раб, <br>я син слуги Твоєї. <br>Це Ти звільнив мене від пут. </p>
<p>17 Ти, Господи, є тим, кому складу подяки жертви, <br>Твоє ім’я повторюю у скрути час. </p>
<p>18 Що обіцяв я, Господу віддам перед усім народом. </p>
<p>19 Вславляйте Господа в суді перед Господнім храмом, <br>що зведений в середині Єрусалима! Славімо Господа! </p>

<h4>Псалом 117</h4>
<p>1 Хвалімо Господа, усі народи! <br>Вшановуйте Його, всі племена й роди! </p>
<p>2 Бо всіх переповнює Його безмежна ласка, <br>навіки береже Він вірність нам. Славімо Господа! </p>

<h4>Псалом 118</h4>
<p>1 Славімо Господа, бо Він прещедрий! <br>Любов Господня щира буде жити вічно! </p>
<p>2 Ізраїлю, скажи таке: <br>«Любов Господня щира буде жити вічно!» </p>
<p>3 Нащадки Аарона, повторіть: <br>«Любов Господня щира буде жити вічно!» <br> * [( <em>Нащадки Аарона </em>Тобто «священики». )]</p>
<p>4 Всі, хто поклоняється Господу, мовте: <br>«Любов Господня щира буде жити вічно!» </p>
<p>5 У скруті я до Господа звертався, <br>Господь на мене зглянувся і врятував. </p>
<p>6 Господь за мене, тож безстрашний я: <br>чим може син людський зашкодити мені? </p>
<p>7 Господь за мене, <br>Він ненависників допомагає подолати. </p>
<p>8 Так краще покладатися на Господа, <br>аніж залежать від людських синів. </p>
<p>9 Так краще покладатися на Господа, <br>аніж залежать від земних царів. </p>
<p>10 Вороги оточують мене, <br>до Господа звернувся я, бо сил не мав. </p>
<p>11 Кільце все вужчає, <br>до Господа звернувся я, бо Він — сила моя. </p>
<p>12 Мов рій бджолиний, збилися довкола, <br>та хутко згоріли вони, <br>наче тліючий вогонь тернового куща. <br>Я переміг їх силою Господа! </p>
<p>13 Ви, люди, погубити прагнули мене, <br>та врятував мене Господь. </p>
<p>14 Господь — моя сила і звитяжна пісня, <br>Господь мене рятує. <br> * [( <em>звитяжна пісня </em>Або «пісня радості». )]</p>
<p>15 В наметах переможців — радість і пісні звитяжні, <br>коли правицею Господь показує Своє могуття. </p>
<p>16 Правиця Господа здіймається звитяжно, <br>адже Господь нам міць Свою явив. </p>
<p>17 Тож житиму, нізащо не загину, <br>про подвиги Господні розповім усім. </p>
<p>18 Господь мене провчив, <br>та не бажав моєї смерті. </p>
<p>19 Тож брами перемоги відчиніть для мене, <br>щоб я ввійшов і Господу подяку склав. </p>
<p>20 Оце Господні брами: <br>лиш праведні ввійдуть у них. </p>
<p>21 Тебе вславлятиму за те, що відгукнувся, <br>що визволив мене з біди. </p>
<p>22 Той камінь, що будівельники відкинули, <br>виявився краєугольним каменем. </p>
<p>23 Це все від Господа, і це для нас прекрасно. </p>
<p>24 Цей день Господь створив, <br>тож веселімося й радіймо нині! </p>
<p>25 Спаси нас, Господи, <br>Тебе благаю, Господи, врятуй! <br> * [( <em>Господи, врятуй </em>Це переможний гук на честь царя, який повертався з війни з успіхом. )]</p>
<p>26 Благословенний той, хто входить у ім’я Господнє, <br>благословляємо його в Господнім храмі! </p>
<p>27 Господь — це Бог, на нас пролите Його сяйво. <br>Тож до рогів жертовника припніть святкову жертву. </p>
<p>28 Ти — Бог мій, дякуватиму Тобі, <br>я возвеличувати буду свого Бога! </p>
<p>29 Славімо Господа, бо Він прещедрий! <br>Любов Господня щира буде жити вічно! </p>

<h4>Псалом 119</h4>
<p>1 Благословенні ті, хто помислами чистими живе, <br>всі, хто додержує Господніх настанов! <br> * [( Цей псалом написано акровіршем: кожен новий рядок восьмивіршевої пісні починається з наступної літери гебрейської абетки. У перших двох піснях українського перекладу цю форму збережено. )]</p>
<p>2 Господніх заповітів хто додержує — благий, <br>до Господа всім серцем прагне — той щасливий. </p>
<p>3 Є ті, що зла не чинять, йдуть Його шляхами, <br>життя проводить в послуху Йому. </p>
<p>4 Закони дав Ти нам, щоб ми корились пильно. </p>
<p>5 І як я прагну бути їм іще вірнішим! </p>
<p>6 Коли б я настанови ті в життя своє впровадив, <br>легке було б життя без докорів сумління. </p>
<p>7 Моя подяка — щиросердна, Боже, <br>бо навчив мене Ти справедливого Свого Закону. </p>
<p>8 О не кидай мене надовго, <br>поради Господа — життя мого закони! </p>
<p>9 А де той шлях, що юнака до чистоти веде? <br>Дотримання Твоїх наказів! </p>
<p>10 Всім серцем я Тебе шукаю. <br>Господнім настановам прагну вірним бути. </p>
<p>11 Довіку серцем пам’ятатиму слова Господні, <br>єдине прагнення — не погрішити проти Тебе. </p>
<p>12 Жагуче Господа благословляю! <br>Законів слухатись Твоїх навчи! </p>
<p>13 Із уст моїх всі мудрі правила Твої злітають, </p>
<p>14 й Твій Заповіт мені дарує насолоду <br>більш, ніж багатства мира. </p>
<p>15 Лечу думками я, за мислями Твоїми, <br>могутні Твої дії осягнути прагну. </p>
<p>16 Радію я Твоєму мудрому Закону, <br>і ні на мить не забуваю я Твої слова! </p>
<p>17 Винагороду дай рабу Своєму, <br>аби дотримувався я повчань Твоїх в житті. </p>
<p>18 Зніми з очей моїх полуду, <br>щоб я на дивовижний Твій Закон поглянув. </p>
<p>19 Чужинець я у цих краях, <br>тож не ховай від мене заповітів. </p>
<p>20 Душею палко прагну я весь час пізнати Твої накази. </p>
<p>21 Пихатих свариш Ти, коли порушують Твої накази, <br>тому на них прокляття хай паде. </p>
<p>22 Я ж вірний Заповітові Твоєму, <br>отож звільни мене від сорому й приниження. </p>
<p>23 Хоча б намагалися старійшини обмовити мене, <br>я, Твій слуга, додержуюсь Твоїх наказів. </p>
<p>24 Твій Заповіт для мене — справжня втіха, <br>знаходжу в ньому я поради мудрі. </p>
<p>25 Тепер, коли моя душа обернеться на порох, <br>даруй життя мені, як Ти пообіцяв! <br> * [( <em>даруй… пообіцяв </em>Або «вимови слово, і я буду знову жити». )]</p>
<p>26 Я розповів Тобі про шлях свій, і Ти відгукнувся, <br>навчи мене, благаю, настанов Своїх! </p>
<p>27 Дай осягнути вказівки Твої, <br>щоб міг я висловити чудеса Твої. <br> * [( <em>чудеса </em>Або «діла», чи «вчення». )]</p>
<p>28 Пригнічений і в розпачі я доста, <br>пообіцяв Ти підбадьорити мене. </p>
<p>29 Не дай на хибний шлях мені ступити, <br>утіш мене Своїм ученням. </p>
<p>30 Обрав я праведності шлях, <br>дай осягнути праведні Твої накази! </p>
<p>31 Твоєї, Господи, Угоди я тримаюсь, <br>не дай мені зазнати розчарування. </p>
<p>32 Я радо слухаюсь Твоїх наказів, <br>тому що серце Ти збагачуєш безмірно. </p>
<p>33 О Господи, навчи шляхів Твоїх законів, <br>щоб міг я впевнено додержуватись їх. </p>
<p>34 Дай розуміння Твого вчення, щоб виконувати його, <br>щоб щиросердо я за ним ішов. </p>
<p>35 Веди мене шляхом Твоїх повчань, <br>бо в тих повчаннях я знаходжу насолоду. </p>
<p>36 Не дай мені від заповідей відійти <br>й пуститись у гонитву за багатством. </p>
<p>37 Не дай мені пов’язнути в марнотах, <br>дай жити справжнім, бажаним Тобі життям. </p>
<p>38 Дотримайся обіцянки, що дав слузі Своєму, <br>з якої виросла моя до Тебе шана. </p>
<p>39 Зніми ганьбу, що гнобить мене, тисне, <br>бо рішення Твої законні й добрі. </p>
<p>40 Як прагну я Твої накази пильнувати! <br>Тож вияви до мене милосердя, <br>даруй мені життя! </p>
<p>41 О Господи, Яви мені любов безмежну й щиру, <br>спаси мене, як обіцяв Ти! </p>
<p>42 Тож кривдникам я зможу відповісти, <br>адже я вірю всім Твоїм словам. </p>
<p>43 Вклади в мої уста назавжди Твою правду, <br>бо покладаюсь я на рішення Твої, </p>
<p>44 щоб настанов Твоїх додержувавсь завжди. </p>
<p>45 Я житиму відкрито й вільно, <br>бо завжди настанов Твоїх шукаю. </p>
<p>46 Твій Заповіт я розкажу царям сміливо, <br>й вони не збиткуватимуться з мене. </p>
<p>47 З Твоїх наказів тішитися буду, бо люблю їх. </p>
<p>48 Клянуся вірним бути вказівкам Твоїм, які люблю, <br>роз’яснювати буду всі Твої закони. </p>
<p>49 Запам’ятай, що обіцяв слузі Своєму, <br>словами тими Ти вселив надію в мене. </p>
<p>50 Вони — моя розрада в горі, <br>Твої обіцянки оновлюють моє життя. </p>
<p>51 Пихаті можуть насміхатись з мене, <br>та я ніколи не відступлюсь від Заповіту. </p>
<p>52 Всі вікопомні рішення Твої, о Господи, <br>я пам’ятаю, в них черпаю втіху. </p>
<p>53 Мене лякають ті безбожники, <br>що відштовхнули Твій Закон. </p>
<p>54 Твої повчання піснею звучать в моїй оселі. </p>
<p>55 Я серед ночі пам’ятаю Господа ім’я, <br>Твій Заповіт виконую охоче. </p>
<p>56 Так сталося, бо я живу, <br>бо настанов Твоїх тримаюсь. </p>
<p>57 Це моя доля, Господи, <br>коритися Твоїм наказам. </p>
<p>58 Усім єством служить Тобі жадаю, <br>тож милосердний будь, як обіцяв. </p>
<p>59 Я кожен крок життя відміряв так, <br>аби іти шляхом Твоїх повчань. </p>
<p>60 Я без вагань і сумнівів готовий був <br>виконувати всі Твої накази. </p>
<p>61 Хоч кривдники й обплутали тенетами мене, <br>я ні на мить не забуваю про Твої закони. </p>
<p>62 Підхоплююся серед ночі я, <br>щоб справедливим рішенням Твоїм подяку скласти. </p>
<p>63 Я друг усім, хто Господа шанує, <br>за друзів маю всіх, хто підкоряється Твоїм наказам. </p>
<p>64 О Господи, уся земля наповнена Твоєю щирою любов’ю. <br>Навчи мене Своїх шляхів! </p>
<p>65 Обіцяне Ти виконав, мій Боже; <br>Ти був щедрий до слуги Свого. </p>
<p>66 Навчи мене, як бути знаючим і мудрим, <br>щоб міг відповідати точно і без помилок. </p>
<p>67 Я довірився Твоїм повчанням, <br>адже живу я так, як Ти навчив. </p>
<p>68 Ти — щедрий, добродійний, <br>тож навчи мене Своїх законів. </p>
<p>69 Накинулись на мене брехуни пихаті, <br>та щиросердо я додержувавсь Твоїх законів. </p>
<p>70 Серця бездарні в них, неначе жир, <br>а я захоплююсь Твоїм навчанням. </p>
<p>71 Але мої страждання — благо, <br>я через них пізнав Твої закони. </p>
<p>72 Одна премудрість з уст Твоїх <br>дорожча тисяч золотих і срібних шекелів. </p>
<p>73 Мене створили і тримають Твої руки, <br>допоможи збагнуть і вивчити Твої завіти. </p>
<p>74 Хто поклоняється Тобі, мене побачить і зрадіє, <br>бо на Твої накази покладаюсь я. </p>
<p>75 Я знаю, Господи, що Твій присуд — справедливий, <br>мене страждати Ти недаремно змусив. </p>
<p>76 Тепер утіш мене, Твою любов і милість дай пізнати, <br>адже Ти дав обітницю рабу Своєму. </p>
<p>77 Своєю милістю мене благослови, дай жити, <br>адже я втішений Твоїми настановами. </p>
<p>78 Хай будуть присоромлені хвальки, <br>які звели на мене наклеп. <br>Я тільки думав про Твої накази. </p>
<p>79 Нехай повернеться до мене кожен, <br>хто знає Твій Заповіт і хто Тебе боїться. </p>
<p>80 Дай бути щиросердим перед Твоїм Законом, <br>аби ганьби ніколи не спізнати. </p>
<p>81 Душа моя Твого спасіння прагне, <br>плекаю всі надії на Твої слова! </p>
<p>82 Я видивився очі, очікуючи дій Твоїх, <br>коли ж мене утішиш Ти? </p>
<p>83 Коли я всохну, мов пустий бурдюк на смітнику, <br>то і тоді я пам’ятатиму Твої закони. </p>
<p>84 Як довго має жити Твій слуга, <br>щоб покарав Ти переслідувачів у суді? </p>
<p>85 Наготували кривдники для мене пастку, <br>за мною пантрували безпричинно. </p>
<p>86 Я довіряюсь, Господи, усім Твоїм повчанням, <br>тож прошу в Тебе допомоги! </p>
<p>87 Вони ледь не позбавили мене життя, <br>хоч я ніколи не порушував Твоїх наказів. </p>
<p>88 Вдихни життя у мене милістю Своєю, <br>щоб міг життя прожити за Господнім словом. </p>
<p>89 О Господи, Твої накази <br>вічно житимуть на Небесах! </p>
<p>90 Із роду в рід Твої накази, віри гідні, будуть діяти. <br>От землю Ти створив, вона існує й досі. </p>
<p>91 Усе тримається на справедливості Твоїй, <br>адже усе Тобі покірне. </p>
<p>92 Якби я не кохав Твого Закону, <br>давно б мені страждання скоротили вік. </p>
<p>93 Навік закарбував у пам’яті Твої накази, <br>тому що ними керувався у житті. </p>
<p>94 Я — Твій, спаси мене, <br>щоб міг я слідувати Твоїм наказам. </p>
<p>95 Ті кривдники мене згубити сподівались, <br>я ж прагнув осягнуть Твій Заповіт. </p>
<p>96 Я усвідомив, що всьому кінець настане, <br>лиш настановам Господа кінця немає. </p>
<p>97 О як законами Твоїми я втішаюсь, <br>роздумую над ними повсякчас! </p>
<p>98 Я мудрість черпаю із вказівок Твоїх, <br>їм завдяки мудріший я, ніж вороги мої. </p>
<p>99 Мудрішим вчителів моїх мене зробив Ти, <br>бо Заповіт Твій завжди в моїм серці. </p>
<p>100 Мудріший я, аніж старійшини поважні, <br>тому що підкоряюся Твоїм наказам. </p>
<p>101 Нога моя не ступить на гріховний шлях, <br>бо жити хочу за Твоїм Законом. </p>
<p>102 Я правил Твоїх не порушив, <br>бо Ти мені дав розуміння їх. </p>
<p>103 Яка то втіха промовлять Твої слова, <br>вони мені солодші, аніж мед. </p>
<p>104 Я намагаюсь осягнуть Твої накази, <br>тож неправдиве слово відмітаю! </p>
<p>105 Твої слова, немов світильник під ногами, <br>освітлюють мій шлях. </p>
<p>106 Я присягнув дотримуватися вказівок Твоїх, <br>і буду вірний клятві цій. </p>
<p>107 О Господи, я тяжко настраждався, <br>благаю, дай пожити ще, як обіцяв мені. </p>
<p>108 О Господи, прийми хвалу мою, <br>навчи, як жити за настановами Твоїми. </p>
<p>109 На мене повсякчас чатує небезпека, <br>але ніколи не забуду я Твоє учення. </p>
<p>110 Безбожники розкинули тенета, <br>я ж всупереч Твоїм наказам не чинив ніколи. </p>
<p>111 Повіки підкорятимусь Твоїй Угоді, <br>бо в ній знаходить серце втіху. </p>
<p>112 До згину я коритимусь Твоїм законам. </p>
<p>113 Як я ненавиджу тих безхребетних, <br>що не слухняні повністю Тобі, <br>але ж як я кохаюся в Твоєму вченні. </p>
<p>114 Ти — мій Дорадник, Захисник мій, <br>всім серцем покладаюсь на Твої слова! </p>
<p>115 Безбожники, геть зі шляху мого, <br>я буду жити за Законом Божим! </p>
<p>116 Підтримай так, як обіцяв Ти, щоб я жив, <br>не дай розчаруватися, не кинь напризволяще! </p>
<p>117 Підтримку дай Свою, щоб міг я врятуватись <br>і керуватися завжди законами Твоїми. </p>
<p>118 Ти відмітаєш тих, хто зневажає Твої закони, <br>бо Ти брехливість їхню викриваєш. </p>
<p>119 За покидьків вважаєш ти лихих людців, <br>та я Твою Угоду всім єством вітаю. </p>
<p>120 Тремчу увесь від поклоніння й страху, <br>адже Твої накази щиросердо я сприймаю. </p>
<p>121 Я досі праведно і чесно жив, <br>тож на поталу кривдникам мене не віддавай. </p>
<p>122 Слузі Твоєму милість подаруй, <br>не дай зухвалим гнобити мене. </p>
<p>123 Я очі видививсь, чекаючи від Тебе порятунку, <br>очікуючи справедливих слів Твоїх. </p>
<p>124 Зі слугою Своїм поводься так, <br>як щира любов підкаже, <br>навчи мене Твоїх законів. </p>
<p>125 Я Твій слуга, тож дай мені кебети, <br>збагнуть, що мушу Заповіт Твій знати. </p>
<p>126 О Господи, вже час настав Тобі зробити щось, <br>адже народ порушив Твої накази. </p>
<p>127 Я ж через те люблю Твої повчання <br>від золота і срібла дужче. </p>
<p>128 Тому й виконую всі настанови, <br>тому й ненавиджу оманливі стежки. </p>
<p>129 Твоя угода — пречудова, <br>тож я дотримуюсь всіх присудів Твоїх. </p>
<p>130 Твої слова, мов одкровення осяйні, <br>тож зрозуміє їх й невіглас і мудрішим стане. </p>
<p>131 Ледь дихаю, перехопило подих хвилювання, <br>очікую, щоб осягнути Твоє вчення. </p>
<p>132 Мені уваги приділи і втіш, <br>як завжди робиш з тими, хто ім’я Твоє шанує. </p>
<p>133 Твої слова мені дороговказом служать, <br>тому не буде керувати мною зло. </p>
<p>134 Від утиску гнобителів звільни мене, <br>щоб міг я слухатись Твоїх наказів. </p>
<p>135 Своє обличчя осяйне яви слузі Своєму, <br>навчи, як жити за Твоїм Законом. </p>
<p>136 Моє лице рясними сльозами вмите від того, <br>що не коряться Твоїм наказам люди. </p>
<p>137 О Господи, який Ти доброчесний, <br>а Твої накази чесні й справедливі. </p>
<p>138 Ти дав закони праведні мені, <br>на них покластись можна без вагання. </p>
<p>139 Аж спопеляє мене пристрасть від того, <br>що недруги мої забули про Твої повчання. </p>
<p>140 Надійність слів Твоїх не раз перевірялась, <br>і я, Твій раб, люблю їх. </p>
<p>141 Я можу видаватись молодим і нерозумним, <br>але Твоїх наказів я ніколи не забуду. </p>
<p>142 Твої благодіяння завжди справедливі, <br>а вказівки Твої — надійні й точні. </p>
<p>143 Хоча на мене насідають клопоти й нещастя, <br>я все одно втішатимусь Твоїм ученням. </p>
<p>144 Твої накази завжди добрі й справедливі. <br>Так допоможи їх осягнути, щоби міг я жити! </p>
<p>145 О Господи, дотримуюсь Твоїх законів! <br>На мій сердечний, щирий поклик відгукнися! </p>
<p>146 Я закликав Тебе на допомогу, <br>тож порятуй, щоб я виконував Твою Угоду. </p>
<p>147 Я на світанку пробудився, щоб Тобі молитись, <br>я покладаюсь на Твої слова. </p>
<p>148 Прокинувся я з першими півнями, <br>аби вивчати Твоє слово. </p>
<p>149 Благаю: милостиво і прихильно вислухай слугу Свого, <br>зроби що праведним є, <br>дай життєдайних сил мені. </p>
<p>150 Все ближче підступаються блюзніри, лиходії, <br>які не коряться Твоїм законам. </p>
<p>151 Та Ти вже близько, Господи, <br>правдиві і надійні всі Твої накази. </p>
<p>152 Я вже давно довідався з Твоїх законів, <br>що Ти віддав їх нам в довічний вжиток. </p>
<p>153 Поміть мої страждання і спаси, <br>адже Твоїх повчань я не забув! </p>
<p>154 Вступись за мене, Господи, і визволи мене, <br>згадай обітницю Свою і оживи мене. </p>
<p>155 Безбожникам далеко до рятунку, <br>вони й не намагаються виконувати Твоїх наказів. </p>
<p>156 О Господи, дай життєдайних сил мені, <br>як зазвичай з великодушної любові й милосердя! </p>
<p>157 Чимало в мене ворогів, на мене зуби точать, <br>та я не відступлюсь від присудів Твоїх. </p>
<p>158 Зненавидів я зрадників, <br>які зневажили Твої закони. </p>
<p>159 Поглянь, о Господи, як я люблю Твої закони, <br>дай стільки сил мені, як любиш Ти мене. </p>
<p>160 Від перших днів Твої слова довіри варті, <br>довіку покладатимусь на рішення Твої. </p>
<p>161 На мене безпричинно нападають можновладці, <br>та в серці я шаную лиш Твої накази і боюсь лиш їх. </p>
<p>162 Щасливий я від слів Твоїх, <br>як інший тішиться зі здобичі своєї. </p>
<p>163 Я зневажаю і ненавиджу брехню, <br>але в Твоєму вченні я кохаюсь. </p>
<p>164 Щодня по сім разів хвалу складаю <br>за справедливі рішення Твої. </p>
<p>165 Живуть у мирі ті, хто любить Твій Закон, <br>уже ніщо не переможе їх. </p>
<p>166 Чекаю порятунку, Господи, від Тебе, <br>адже я все зробив, як Ти велів. </p>
<p>167 Душа моя жила Твоїм Законом, <br>всім серцем я люблю його. </p>
<p>168 Я за наказами і Заповітом жив Твоїми, <br>адже усе моє життя, як на долоні, бачиш Ти. </p>
<p>169 Я сподіваюся, що Ти помітиш мою радість, <br>дай розуміння, як пообіцяв. </p>
<p>170 Я сподіваюся, почуєш Ти мою молитву, <br>спаси мене, як обіцяв колись. </p>
<p>171 Я величальної Тобі співав, <br>тому що Ти мене Своїх законів вчиш. </p>
<p>172 Допоможи мені Твої слова промовить, <br>бо кожна заповідь Твоя правдива. </p>
<p>173 Мені у допомозі не відмов, <br>адже Твої накази я обрав. </p>
<p>174 О Господи, як хочу я, щоб Ти мене порятував, <br>Твоє вчення мені приносить щастя. </p>
<p>175 Ти відроди мене, щоб я Тобі хвалу співав, <br>Твої повчання завжди йдуть мені на користь. </p>
<p>176 Якщо я заблукав, мов та вівця з отари, <br>прийди на пошуки Свого раба, <br>адже я заповідей не забув Твоїх. </p>

<h4>Псалом 120</h4>
<p>1 <h6 class="prim_h6">Пісня прочан.</h6> Коли звалилося на мене горе, <br>я Господа покликав, й допоміг Господь. </p>
<p>2 О Господи, врятуй моє життя <br>від уст брехливих, язиків нещирих! </p>
<p>3 Ви брешете, людці зрадливі! <br>Чого ви прагнете, що матимете з того? </p>
<p>4 Розжарене вугілля й гострі стріли — <br>ось все, що вам дістанеться за те. </p>
<p>5 Ви брехуни, і жити з вами, як в Мешеху жити, <br>як жити у наметах Кедара! <br> * [( <em>Мешех, Кедар </em>«Ці народи були славетні своїм лютим й жорстоким військом». )]</p>
<p>6 Душа моя так довго томилась поміж тих, <br>хто мир ненавидить. </p>
<p>7 Коли я промовляю: «Мир», — <br>із їхніх уст злітає лиш: «Війна». </p>

<h4>Псалом 121</h4>
<p>1 <h6 class="prim_h6">Пісня прочан.</h6> Підводжу очі і вдивляюся у гори, <br>та звідки ждати допомоги? </p>
<p>2 Від Господа лиш буде допомога, <br>від Того, Хто створив і небеса, і твердь земну. </p>
<p>3 Упасти Він не дасть, <br>не задрімає Той, Хто береже тебе. </p>
<p>4 Ніколи не дрімає Той, Хто стереже Ізраїль. </p>
<p>5 Господь — ось Той, Хто нас охороняє, <br>Він — наша тінь, яка завжди по праву руку, </p>
<p>6 аби удень від сонця не дістав удару, <br>аби вночі від місяця образ не мав. </p>
<p>7 Господь убереже тебе від будь-якого лиха, <br>охороняє твою душу Він. </p>
<p>8 Господь тебе завжди оберігати буде, <br>хоч би куди ти йшов, хоч звідки б повертався. <br> * [( <em>хоч би куди… повертався </em>Ймовірно, йдеться про військові походи й повернення з них. )]</p>

<h4>Псалом 122</h4>
<p>1 <h6 class="prim_h6">Давидова пісня прочан.</h6> Я був щасливий, коли мені сказали: <br>«Ходімо з нами у Господній храм!» </p>
<p>2 Ми зупинилися під брамою Єрусалима! </p>
<p>3 О так, ти відбудований, Єрусалиме! <br>Твої будинки ліпляться так тісно! </p>
<p>4 Це місто, де знайшли притулок племена Господні, <br>це місто, де зібравсь Ізраїль славить Господа ім’я. </p>
<p>5 Бо тут стоять престоли справедливі, <br>престоли висяться Давидового дому. </p>
<p>6 Просіть у Бога миру для Єрусалима: <br>«Мир тим, хто полюбив Тебе!» </p>
<p>7 Хай мир поселиться в цих стінах, в цих палацах! </p>
<p>8 Молюсь за мир в Єрусалимі <br>заради спокою братів моїх, сусідів. </p>
<p>9 Молюсь я за добро для храму Господа мого Бога, <br>молюся за добро для міста! </p>

<h4>Псалом 123</h4>
<p>1 <h6 class="prim_h6">Пісня прочан.</h6> На Тебе я підводжу погляд, <br>Хто на престолі возсідає в Небесах! </p>
<p>2 Мов раб, який господаря пасе очима, <br>так наші погляди до Господа прикуті, <br>аби Він милостивий був до нас. </p>
<p>3 Будь милосердий, Господи, ласкавий будь до нас, <br>чимало ми приниження зазнали. </p>
<p>4 Чимало настраждались наші душі, <br>образ зазнали від ледачих і пихатих. </p>

<h4>Псалом 124</h4>
<p>1 <h6 class="prim_h6">Давидова пісня прочан.</h6> Нехай Ізраїль скаже: <br>«Якби ж то не Господь, Який нас не покинув, </p>
<p>2 якби ж то не Господь, Який лишився з нами? </p>
<p>3 Щоб сталося, коли на нас напали люті вороги, <br>вони би проковтнули нас живцем, <br>як тільки розгнівалися на нас! </p>
<p>4 Війська б ворожі змили нас, <br>немов бурхливого потоку води, </p>
<p>5 ті кривдники втопили б нас у водограї. </p>
<p>6 Славімо Господа, Який не дав нам, <br>мов здобичі, розтерзаними бути в їхніх пащах! </p>
<p>7 Мов птах, що ледве не потрапив у сильце, <br>так ледве врятувались наші душі. <br>Не затягнулося сильце, і ми спаслися! </p>
<p>8 Від Господа прийшла нам поміч, <br>від Того, Хто створив і небеса, і землю». </p>

<h4>Псалом 125</h4>
<p>1 <h6 class="prim_h6">Пісня прочан.</h6> Усі, хто Господу довірились, ніколи не схитнуться, <br>як і гора Сіон стояти буде вічно. </p>
<p>2 Єрусалим — місто, горами обійняте, <br>так само Свій народ Він оточив дбанням навічно. </p>
<p>3 На землях праведних людей поганам не селитись, <br>бо руки праведників не піднімуться на зле. </p>
<p>4 О Господи, дай милість доброчесним! </p>
<p>5 Хай прибере Господь тих безсоромних, <br>хто з кривдниками разом чинить зле. Хай буде мир і спокій Ізраїлю! </p>

<h4>Псалом 126</h4>
<p>1 <h6 class="prim_h6">Пісня прочан.</h6> Коли Господь вигнанців до Сіону повернув, <br>для нас немовби втілився прекрасний сон! </p>
<p>2 Щасливі, ми співали радісних пісень. <br>Поширилася звістка між народів інших: <br>«Господь цим людям дарував добро!» </p>
<p>3 Так, нам Господь зробив добра багато, <br>і з того ми безмежно раді! </p>
<p>4 О Господи, вигнанців наших поверни, <br>нехай додому мчать, немов струмки в пустелі. </p>
<p>5 Хай ті, хто сіяв у сльозах, пожнуть у щасті. </p>
<p>6 Той, хто ронив, немов зерно, у землю сльози, <br>нехай радіє, повертаючись із лантухом зерна. <br> * [( <em>Той… сльози </em>Або «той, хто ніс усі свої пожитки». )]</p>

<h4>Псалом 127</h4>
<p>1 <h6 class="prim_h6">Соломонова пісня прочан.</h6> Якщо Господь не зводить дім, <br>стараються даремно будівничі. <br>Якщо Господь не на сторожі в місті, <br>даремно пильнуватимуть на вежі вартові. </p>
<p>2 Вставати рано і лягати пізно, <br>аби на хліб щоденний заробити — марно. <br>Господь Своїм улюбленцям дає поспати. </p>
<p>3 Господь дітей у спадок нам дарує, <br>із лона материнського дарує нагороду. </p>
<p>4 Сини, народжені у молоді роки, <br>то наче стріли в воїна руках. </p>
<p>5 Щасливий, хто наповнив ними сагайдак! <br>Не будуть посоромлені такі бійці, <br>які зустрінуться із ворогом біля міської брами. <br> * [( <em>зустрінуться… брами </em>Тобто «під час війни або судового діла». )]</p>

<h4>Псалом 128</h4>
<p>1 <h6 class="prim_h6">Пісня прочан.</h6> Щасливий той, хто Господа шанує, <br>щасливий, хто Його стежками йде. </p>
<p>2 Труди твої дадуть плоди, <br>тобі щаститиме в житті. </p>
<p>3 Твоя дружина буде, мов лоза родюча, <br>круг столу діти, мов оливкові дерева при оазі. </p>
<p>4 Тож пам’ятай: той чоловік, який шанує Бога, <br>від Нього матиме благословення. </p>
<p>5 Нехай благословить тебе Господь <br>із храму на горі Сіон, <br>щоб все життя втішався ти Ізраїлю добром, </p>
<p>6 щоби онуків дочекатись міг ти. Хай буде мир Ізраїлю завжди! </p>

<h4>Псалом 129</h4>
<p>1 <h6 class="prim_h6">Пісня прочан.</h6> Ізраїлю, повідай нам історію свою: <br>«Багато утисків я з юності зазнав. </p>
<p>2 Багато утисків я з юності зазнав, <br>та переможений не був ні разу! </p>
<p>3 На спині борозни проорано мені, <br>то мої рани невигойні. </p>
<p>4 Та праведний Господь <br>мене від кривдників звільнив. </p>
<p>5 Нехай на ворогів Сіону всіх, <br>ганьба впаде, щоб їм вже більше не підвестись. </p>
<p>6 Нехай вони зів’януть, мов билина, <br>що виткнулась із даху, та зів’яла так завчасно. </p>
<p>7 Хай будуть як женці, що й жмені збіжжя не зберуть, <br>а вже про лантухи, то годі й говорити. </p>
<p>8 Хай жоден перехожий вас не привітає: <br>„Благословляємо ім’ям Господнім вас!”» </p>

<h4>Псалом 130</h4>
<p>1 <h6 class="prim_h6">Пісня прочан.</h6> З глибин печалі я до Господа звертався: </p>
<p>2 «Володарю, почуй моє благання! <br>Хай вуха Твої слухають мої молитви. </p>
<p>3 Хто б вистояв, якби Господь, Володар наш, <br>насправді покарав нас за провини? </p>
<p>4 Та поруч із Тобою йде прощення, <br>тож шануватимуть Тебе і поклонятись Тобі будуть». </p>
<p>5 На Господа надії покладаю, <br>життя моє в Його руках, <br>залежу від Його повчань. </p>
<p>6 Володаря душа моя чекає, <br>мов вартовий, що виглядає вранішню зорю, <br>той сторож, який жде вогнів досвітніх. </p>
<p>7 Ізраїлю, довірся Господу, <br>бо справжню милість лише у Господа знайдеш. <br>Щоразу Він рятує нас! </p>
<p>8 Так і Ізраїль Він спасе від всіх гріхів. </p>

<h4>Псалом 131</h4>
<p>1 <h6 class="prim_h6">Пісня прочан.</h6> О Господи, не гордий я і не пихатий <br>і не берусь за ті великі справи, <br>яких не здужаю зробити. </p>
<p>2 Але клянуся: я спокійний, не гнівливий, <br>душа моя впокорена, як в дитинча у матері обіймах, <br>яке от-от лиш відлучили від грудей. </p>
<p>3 Ізраїлю, на Бога покладайся відтепер і назавжди! </p>

<h4>Псалом 132</h4>
<p>1 <h6 class="prim_h6">Пісня прочан.</h6> О Господи, згадай Давида <br>і всі його страждання! </p>
<p>2 Він присягнувся Господу, <br>дав клятву Усемогутньому Володарю Ізраїлю. </p>
<p>3 Він сказав: «Не зайду до свого дому <br>й спочити на ліжко не ляжу, </p>
<p>4 повік не стулю, не дам задрімати очам, </p>
<p>5 аж доки я оселю Господу не відшукаю, <br>де Всемогутній Якова житло Собі візьме». </p>
<p>6 Про той намет в Ефраті ми почули, <br>Святий ковчег знайшли в полях лісистих Киріат-Єаримських. <br> * [( <em>Ефрат </em>Або «Віфлеєм» — місто, де народився Давид. <br><em>Киріат-Єаримських </em>Киріат-Єарим означає «Лісове місто». Отже, тут гра слів: «лісисті поля» й «лісове місто». )]</p>
<p>7 Зайдемо у Його святу оселю, <br>вклонімося підніжку Його ніг. <br> * [( <em>підніжку </em>Можливо, мова йде про «ковчег Заповіту», «святий намет» або «храм». )]</p>
<p>8 Встань, Господи, <br>й піди з ковчегом у нову оселю. <br> * [( <em>Встань, Господи </em>Таким був поклик юдеїв, коли вони йшли у бій, тримаючи над головою ковчег Заповіту. Тобто автор закликає Господа допомогти йому в боротьбі з ворогами. )]</p>
<p>9 Нехай священики Твої <br>вдягнуться у освячене вбрання, <br>нехай на радощах підуть у танок Твої вірні! </p>
<p>10 В ім’я слуги Твого Давида <br>не відвертайся від Свого царя-обранця. <br> * [( <em>царя-обранця </em>Буквально «помазаника». )]</p>
<p>11 Господь Давиду присягнувся, <br>і Він ніколи не введе в оману: <br>«Я посаджу твоїх нащадків на твоїм престолі, </p>
<p>12 якщо за Заповітом йтимуть твої діти <br>і будуть слухати Мої повчання — <br>усе, чого тебе навчив Я. <br>Тоді нащадки їхні <br>посідатимуть престол віднині і довіку. </p>
<p>13 Бог обрав Сіон, <br>і саме тут Він хоче мати Свій дім. </p>
<p>14 Тут житиму Я відтепер і навіки, <br>тому що вподобав Собі це місце. </p>
<p>15 Сіон благословлю Я щедрим збіжжям, <br>Я бідним обіцяю дати хліб. </p>
<p>16 Священиків Я одягну в спасіння шати, <br>а праведні Сіона підуть в радісний танок. </p>
<p>17 Я піднесу Давидів ріг, <br>прославлю Я Свого царя-обранця. <br> * [( <em>піднесу Давидів ріг </em>Тобто «дам йому силу». )]</p>
<p>18 Ганьбою вкрию недругів його, <br>його ж корона осяйною буде». </p>

<h4>Псалом 133</h4>
<p>1 <h6 class="prim_h6">Пісня прочан.</h6> Погляньте, як чудово і приємно, <br>коли брати живуть у злагоді і мирі! </p>
<p>2 Це як найліпші пахощі на голову полити, <br>які стечуть на голову первосвященика <br>і далі по його вбранню збіжать. <br> * [( <em>первосвященика </em>Буквально «Аарона». )]</p>
<p>3 Це як роса з гори Хермон, що випадає на Сіоні, <br>бо саме тут Господь благословив життя навіки. <br> * [( <em>Хермон </em>Гірський хребет на північ від Ізраїлю, на кордоні з Ливаном. На горі Хермон часом іде сніг, якого більше ніде в Ізраїлі не буває. Гори Сіону розташовані довкола Єрусалима. Тут прохолодніше, ніж у низинах під ними, але так само сухо. )]</p>

<h4>Псалом 134</h4>
<p>1 <h6 class="prim_h6">Пісня прочан.</h6> Послухайте, усі раби Господні, <br>що всенощну правлять, вславляйте Господа! </p>
<p>2 Угору висвячені руки піднесіть, <br>благословляйте Господа! </p>
<p>3 Нехай Господь, Творець землі і неба, <br>благословить вас із гори Сіон. </p>

<h4>Псалом 135</h4>
<p>1 Славімо Господа! Вславляйте Господа ім’я! <br>Вславляймо Господа, Господні слуги, </p>
<p>2 хто править службу у Господнім храмі, <br>і на подвір’ї храму Божого також. </p>
<p>3 Хваліть Його ім’я, воно прекрасне! <br>В ім’я Його пісень співайте, бо милостивий Він. </p>
<p>4 Плем’я Якова обрав Господь, <br>Своїм скарбом зробив Ізраїля народ. </p>
<p>5 Адже я знаю, що Господь — величний, <br>боввана жодного із Господом не порівняти. <br>Господь величніший, ніж всі боввани! </p>
<p>6 Усе, що хоче, робить наш Господь <br>на небі й на землі, і навіть у морській безодні. </p>
<p>7 Здіймає хмари в небо від кінців землі, <br>щоб грози блискавиць вогнем зійшли, <br>щоб пролилися щедрими дощами. <br>Це Він вітри з комори виганяє. </p>
<p>8 Це Він згубив всіх первородних у Єгипті, <br>і не помилував ані людей, ані худобу. </p>
<p>9 Це Він послав по цілому Єгипту чудеса й знамення, <br>щоб викрить фараона і його вельмож. </p>
<p>10 Це він понищив не один народ <br>і повбивав царів могутніх, </p>
<p>11 хоча б таких, як аморійський цар Сихон, <br>башанський Оґ і всі ханаанські царства. </p>
<p>12 А потім дав усі ці землі Ізраїлю в спадок. </p>
<p>13 О Господи, навіки слава житиме про Тебе! <br>Із роду в рід передаватимуть Твоє ім’я! </p>
<p>14 Господь судитиме народ Свій, <br>Він буде милосердний до Своїх рабів. </p>
<p>15 Божки народів інших — то лиш золото і срібло, <br>що форму у людських руках знайшло. </p>
<p>16 В них є уста, але вони німі, <br>в них очі є, та бачити не здатні. </p>
<p>17 В них вуха є, але глухі вони, <br>та дихати не можуть. </p>
<p>18 Бовванів хто майструє й вірить в них, <br>той сам подібний стане тим бовванам. </p>
<p>19 Ізраїльтяни, Господа благословіть! <br>Ааронів доме, Господа благослови! </p>
<p>20 Левитів доме, Господу осанну заспівайте! <br>Благословляйте Господа усі, хто в Нього вірить! </p>
<p>21 Вславляйте Господа на Сіоні, <br>в Єрусалимі славте Його! Славімо Господа! </p>

<h4>Псалом 136</h4>
<p>1 Вславляйте Господа, бо Він — предобрий! <br>Любов Господня щира навіки. </p>
<p>2 Вславляйте Бога всіх богів. <br>Любов Господня щира навіки. </p>
<p>3 Подяку шліть Володарю усіх вельмож. <br>Любов Господня щира навіки. </p>
<p>4 Того вславляйте, <br>Хто єдиний творить чудеса великі. <br>Любов Господня щира навіки. </p>
<p>5 Того вславляйте, <br>Хто мудрістю Своєю небеса розкинув. <br>Любов Господня щира навіки. </p>
<p>6 Того вславляйте, Хто на воді поставив суходіл. <br>Любов Господня щира навіки. </p>
<p>7 Подякуйте Тому, <br>Хто витворив світила — Сонце й Місяць. <br>Любов Господня щира навіки. </p>
<p>8 Того вславляйте, <br>Хто Сонце створив, щоб правило днем. <br>Любов Господня щира навіки. </p>
<p>9 Того вславляйте, <br>Хто Місяць створив, щоб правив ніччю. <br>Любов Господня щира навіки. </p>
<p>10 Того вславляйте, хто в Єгипті знищив первородних. <br>Любов Господня щира навіки. </p>
<p>11 Того, хто вивів Ізраїль з Єгипту. <br>Любов Господня щира навіки. </p>
<p>12 Простертою правицею Він вивів їх. <br>Любов Господня щира навіки. </p>
<p>13 Того вславляйте, Хто Червоне море розділив. <br>Любов Господня щира навіки. </p>
<p>14 Того, Хто вивів через море Ізраїль. <br>Любов Господня щира навіки. </p>
<p>15 Хто знищив і змішав у Червонім морі фараона й його військо. <br>Любов Господня щира навіки. </p>
<p>16 Того вславляйте, <br>Хто народ Свій по пустелі вивів. <br>Любов Господня щира навіки. </p>
<p>17 Подяку шліть Тому, <br>Хто переміг царів могутніх. <br>Любов Господня щира навіки. </p>
<p>18 Тому, Хто вбив правителів всевладних. <br>Любов Господня щира навіки. </p>
<p>19 Таких, як аморійський цар Сихон. <br>Любов Господня щира навіки. </p>
<p>20 Хто вбив таких, як Оґ, башанський цар. <br>Любов Господня щира навіки. </p>
<p>21 А потім їхні землі в спадок передав. <br>Любов Господня щира навіки. </p>
<p>22 Їх передав слузі Своєму Ізраїлю. <br>Любов Господня щира навіки. </p>
<p>23 Славімо Господа, адже колись було нам кепсько. <br>Любов Господня щира навіки. </p>
<p>24 Він нас від ворогів порятував. <br>Любов Господня щира навіки. </p>
<p>25 Подякуйте Тому, Хто їжу кожному дає. <br>Любов Господня щира навіки. </p>
<p>26 Вславляйте Господа! <br>Любов Господня щира навіки. </p>

<h4>Псалом 137</h4>
<p>1 Над вавилонськими річками ми сиділи <br>й сльозами обливались, згадуючи наш Сіон. <br> * [( <em>Над вавилонськими… Сіон </em>Цей псалом написав ізраїльський священик, якого вивели до вавилонської неволі після розгрому Ізраїлю ассирійцями, коли було зруйновано Господній храм, збудований Соломоном. )]</p>
<p>2 На вербах понад річкою повісили ми арфи. </p>
<p>3 Загарбники нам наказали тут читати вірші, <br>примусили співати величальних. <br>Вони звеліли нам: <br>«Співайте нам пісень сіонських!» <br> * [( <em>Сіон </em>«Південно-східна частка Єрусалимського пагорба» або «всі Божі люди, які мешкали в Єрусалимі». )]</p>
<p>4 Як можем ми на чужині співати пісні Господні? </p>
<p>5 Якщо забуду про Єрусалим, <br>нехай правиця зовсім втратить вміння гри на арфі! <br>Нехай до піднебіння мій язик прилипне, <br>якщо забуду я Єрусалим, </p>
<p>6 якщо я не згадаю як найбільшу радість мій Єрусалим! </p>
<p>7 Нехай Господь запам’ятає, <br>що зробили едомійці в той день, <br>коли упав Єрусалим. <br>Вони кричали: «Знищіть його вщент, <br>щоб не лишилось каменя на камені!» </p>
<p>8 Тебе, о Вавилоне, теж занапастять і пограбують! <br>Благословляю ворогів, які тобі відплатять, <br>з тобою вчинять так, як ти вчинив із нами. </p>
<p>9 Благословляю ворогів твоїх, <br>які дітей хапатимуть невинних <br>й забиватимуть об скелю! </p>

<h4>Псалом 138</h4>
<p>1 <span class="prim_h6">Псалом Давида.</span> Вславлятиму Тебе від глибини душі, <br>перед богами я співатиму осанну. <br> * [( <em>богами </em>Часто богами називали могутніх земних правителів, зокрема, єгипетського фараона. )]</p>
<p>2 Святому храму шанобливо і покірливо вклонюся, <br>звеличуватиму Твоє ім’я за милість, за любов Твою, <br>адже обітниця Твоя Твоє ім’я піднесла над усім. </p>
<p>3 Коли я Тебе кликав, Ти озвався, <br>Ти простір дав душі моїй складати про Тебе гімни. </p>
<p>4 Нехай усі земні царі Тебе прославлять, <br>коли слова Твої почують. </p>
<p>5 Нехай вони також співають про діла Господні, <br>тому що слава Господа — безмежна. </p>
<p>6 Хоч високо піднесений Господь, <br>убогого Він помічає, пихатим знає ціну, <br>віддалік тримає їх. </p>
<p>7 Якщо ускочу я в халепу, <br>Ти зробиш так, щоб кривдника я пережив, <br>простягнеш руку і правицею мене спасеш. </p>
<p>8 Господь відплатить ворогам за мене. <br>О Господи, повік живуть Твої любов і ласка незрадливі. <br>Не кинеш Ти нізащо і ніколи тих, кого створив. </p>

<h4>Псалом 139</h4>
<p>1 <h6 class="prim_h6">Для диригента. Псалом Давида.</h6> О Господи, випробування Ти мені послав <br>й довідався усе про мене. </p>
<p>2 Тобі відомо все, коли сідаю я й коли встаю, <br>думки мої читаєш ще до того, як вони мені відомі. </p>
<p>3 Ти дбаєш про те, куди вирушаю я, <br>Тобі відомі місця мого спочинку. <br>Як добре знаєш Ти мої уподобання! </p>
<p>4 До того, як із уст моїх слова злітають, <br>вони Тобі давно уже відомі. </p>
<p>5 Довкола мене Ти, і спереду, й позаду, <br>за мною стежиш, руку на плечі тримаєш. </p>
<p>6 Твої знання страшні для мене аж занадто, <br>вони занадто мудрі, щоб мені їх осягнуть. </p>
<p>7 Де б міг сховатися від Твого Духа я? <br>Куди б подітись міг, аби уникнути Тебе? </p>
<p>8 Якби судилося злетіти в небо, Ти там би був, <br>спуститися в підземний світ, Ти там. </p>
<p>9 Коли б я крила розпростер і полетів на сонцесхід, <br>або ж попрямував на захід аж до моря, </p>
<p>10 то й там мене б Ти взяв правицею й повів. </p>
<p>11 Я б міг подумати: «Мене сховає ніч, <br>мене укриє темінь!» </p>
<p>12 Але ж бо ні! Ніколи в темряві Тобі не темно! <br>Хоча б якою темною була та ніч, <br>вона Тобі як день — все видно. <br>І світло й темрява однакові для Тебе. </p>
<p>13 Тому що Ти всі нутрощі мої зліпив й у шкіру обгорнув, <br>коли в утробі материнській я лежав. <br> * [( <em>нутрощі </em>Або «думки та почуття». Буквально «нирки». )]</p>
<p>14 Я дякую, що так чудово Ти мене створив! <br>Мені відомі всі Твої захоплюючі справи. </p>
<p>15 Кістки мої, і ті не сховані від погляду Твого, <br>хоч я невидимий в утробі матері зростав, <br>хоч зітканий я по клітинці в таїні. </p>
<p>16 Ти бачив зародок, Ти стежив, як я формувався, <br>щодня записував мої всі члени, <br>так що нічого не сховалося і не пропало. </p>
<p>17 Які мені важливі всі Твої думки! <br>І де вони беруться тільки, Боже! <br> * [( <em>Які мені… думки </em>Або «Твої думки для мене неосяжні». )]</p>
<p>18 Їх полічити — більше вийшло б, ніж піщинок. <br>Скінчу лічити їх, а то ж лише початок. <br> * [( <em>а то ж лише початок </em>Або «все одно лишаюся з Тобою». )]</p>
<p>19 Якби ж Ти, Боже, кривдників понищив, <br>якби прогнав від мене кровопивців! </p>
<p>20 Вони про Тебе зле торочать, <br>намарне іменем Твоїм клянуться. <br> * [( <em>намарне… клянуться </em>Древньогебрейський текст тут неясний. )]</p>
<p>21 О Господи, як же ненавиджу я тих, <br>хто Господа ненавидить, хто проти Тебе йде! <br>Я зневажаю всіх, хто проти Тебе виступає. </p>
<p>22 І крім ненависті, немає інших почуттів — <br>це вороги мої! </p>
<p>23 Пошли випробування, Боже, в моє серце зазирни. <br>Ти перевір мене й побачиш всі мої думки. </p>
<p>24 Простеж, чи не плекаю зле в думках, <br>і проведи мене до вічного життя! <br> * [( <em>Простеж… думках </em>Або «Простеж, щоб я не поклонявся бовванам». <br><em>вічного життя </em>Або «праведної дороги». )]</p>

<h4>Псалом 140</h4>
<p>1 <h6 class="prim_h6">Для диригента. Псалом Давида.</h6> О Господи, спаси мене від нечестивих <br>і захисти від кривдників жорстоких, </p>
<p>2 що тчуть підступні наміри і починають війни. </p>
<p>3 Жалючі язики у них, немов в гадюки; <br>слова у них — зміїна отрута. <i>Села</i> </p>
<p>4 Дай захист, Господи, від кривдників мені, <br>від тих зловмисників, що замишляють землю вибити з-під ніг. </p>
<p>5 Бундючні нелюди мені готують пастки, <br>копають ями і тенета розставляють. <i>Села</i> </p>
<p>6 Тому й молюся: «Господи, мій Боже, <br>Ти, Господи, благання вислухай мої! </p>
<p>7 Мій Господи, Володарю, могутній Рятівник, <br>прикрий мене у дні війни! </p>
<p>8 Не дозволяй тим нечестивцям мати все, що хочуть! <br>Не допусти, аби здійснились їхні плани, <br>адже тоді за ними буде перемога. <i>Села</i> </p>
<p>9  Нехай те зло, що вороги замислили, <br>на них же і впаде. </p>
<p>10 Нехай посиплеться на них розпечене вугілля! <br>Пожбур їх у вогонь, в пекельну яму, <br>з якої вороття нема. </p>
<p>11 Не дозволяй тим брехунам осісти в нашім краї! <br>До згину гнані будуть ті пащекуваті гультіпаки! </p>
<p>12 Я знаю, що Господь все зробить правильно і чесно <br>для праведників бідних й безпорадних. </p>
<p>13 Хай праведні й правдиві вславлятимуть Твоє ім’я, <br>нехай вони завжди служитимуть Тобі!» </p>

<h4>Псалом 141</h4>
<p>1 <h6 class="prim_h6">Псалом Давида.</h6> О Господи, до Тебе я взивав по допомогу, <br>прошу мерщій прийти мені на поміч! <br>Прислухайся, коли до Тебе у молитвах лину! </p>
<p>2 Я сподіваюсь, що мої молитви, <br>наче запах воскурінь, <br>мої піднесені до Тебе руки, <br>мов вечірня жертва. <br> * [( <em>мої… руки </em>Йдеться про людину, що молиться. )]</p>
<p>3 О Господи, допоможи мені язик тримати за зубами, <br>підтримай, щоб обачливим в своїх балачках був. </p>
<p>4 Не дозволяй мені лихого прагнуть, <br>прибитись до безбожників лихих, <br>не дозволяй мені робити те, що до вподоби їм. </p>
<p>5 Вважав би ласкою Твоєю, <br>коли б хтось благовірний направляв мене. <br>Його повчання я сприймав би, як мастила дорогі; <br>хай голова моя ніколи їх не відштовхне! </p>
<p>6 Нехай вельмож всіх їхніх в прірву скинуть, <br>аби вони послухались моїх наказів справедливих. </p>
<p>7 Мов грудки ґрунту, що розкидані по зораному полю, <br>так на устах могил валяються кістки. </p>
<p>8 О Господи, Володарю, <br>прошу Тебе допомогти і покладаюся на Тебе! <br>Тож не дай мені померти! </p>
<p>9 Оборони мене від пасток і сильців, <br>що їх зловмисники розкидали, аби мене зловити! </p>
<p>10 Хай грішники самі в тенета власні втраплять, <br>а я, цілісінький і неушкоджений, пройду повз них. </p>

<h4>Псалом 142</h4>
<p>1 <h6 class="prim_h6">Маскіль Давида, коли він був у печері. Молитва.</h6> Я кличу Господа! <br>Благаю Господа мені послати ласку. </p>
<p>2 Я Йому душу виливаю, <br>розповідаю про усі мої печалі. </p>
<p>3 Коли занепадає дух мій, <br>Ти знаєш, що мені робити. <br>Однак, хоча б куди я йшов, <br>чатують вороги на мене. </p>
<p>4 Поглянь! Немає поруч мене друга, <br>немає місця, де б відчув себе в безпеці я, <br>ніхто не переймається: чи я живу, чи вмер. </p>
<p>5 О Господи, Тебе я кликав, <br>казав, що Ти — моє спасіння, <br>бо Ти для мене — все, що маю в світі. </p>
<p>6 Прислухайсь до молитв моїх, <br>адже я немічний, безсилий. <br>Врятуй мене від тих, <br>хто по п’ятах іде, вони ж бо дужі. </p>
<p>7 Дай вирватись душі з цієї пастки, де страждає, <br>аби я міг вславлять Твоє ім’я. <br>Тоді довкруги зберуться добрі люди, <br>бо власноруч подбав про мене Ти. </p>

<h4>Псалом 143</h4>
<p>1 <h6 class="prim_h6">Хвальний псалом Давида.</h6> О Господи, почуй мої молитви <br>і до благань прислухайся моїх! <br>Прийди на допомогу добрими ділами. </p>
<p>2 Не позивайся зі Своїм слугою, <br>адже перед Тобою кожен винний. </p>
<p>3 Полює ворог, переслідує мене і хоче вбити, <br>підштовхує мене в могилу, в морок, <br>немов мене уже давно нема в живих. </p>
<p>4 Душа і серце завмирають з переляку. </p>
<p>5 Я пам’ятаю все, що Ти колись зробив, <br>я думаю про всі Твої діла, <br>кажу про все, що здійснене Тобою. </p>
<p>6 Здіймаю руки у молитвах! <br>Мов спрагла без дощу земля, Тебе жадаю! <i>Села</i> </p>
<p>7 Благаю дати відповідь мерщій, <br>тому що дух уже згасає мій. <br>Не відвертай Свій лик від мене, <br>інакше я піду до тих, хто спочиває в могилі. </p>
<p>8 Нехай світанки подарують Твою ласку незрадливу, <br>бо покладаюся на Тебе. <br>Навчи, яким шляхом іти в житті, <br>адже життя моє — в Твоїх руках. </p>
<p>9 Врятуй мене від ворогів моїх, <br>бо я в Тобі вбачаю, Господи, свій прихисток надійний. </p>
<p>10 Навчи, як жити за веліннями Твоїми, <br>бо Ти — наш Бог. <br>Нехай Твій добрий дух веде нас у прекрасний край. </p>
<p>11 Даруй мені, о Господи, життя заради імені Твого, <br>будь милосердний, витягни з біди! </p>
<p>12 Яви Свою любов і ворогів моїх побий, <br>моїх затятих ворогів згуби, бо я — Твій слуга. </p>

<h4>Псалом 144</h4>
<p>1 <h6 class="prim_h6">Псалом Давида.</h6> Благословімо Господа, мою Скелю, <br>Який навчає мої руки готуватися до бою, <br>Який готує пальці до борні. </p>
<p>2 Господь — моя щира любов і фортеця, <br>мій прихисток в горах, мій щит. <br>У Ньому я шукаю порятунку, <br>він мій народ віддав під мою владу. </p>
<p>3 Чому Тобі, о Господи, <br>не байдуже, що діється з людиною? <br>Чому ти навіть помічаєш цих людей? </p>
<p>4 Людина, мов туман, який зникає вранці, <br>життя її, мов швидкоплинна тінь. </p>
<p>5 О Господи, розверзни небеса й спустися, <br>торкнися гір, щоб вибухнули димом. </p>
<p>6 Розкидай ворогів моїх і блискавкою вдар, <br>вражай їх вогненними стрілами Своїми, <br>посій сум’яття у ворожім війську. </p>
<p>7 О Господи, зійди з небес, щоби мене спасти! <br>Врятуй, щоб в повені не захлинувся, <br>оборони мене від цих чужинців, </p>
<p>8 чиї уста невтомно брешуть, <br>а руки не сахаються бридких діянь. </p>
<p>9 О Боже, заспіваю я Тобі нових пісень під звуки арфи. <br>Десятиструнну арфу на нові пісні я налаштую. </p>
<p>10 Рятуєш Ти царів, Свого слугу спасаєш, <br>Давида Ти від кривдників меча борониш. </p>
<p>11 Тож порятуй мене від чужаків, <br>чиї уста невтомно брешуть, <br>а руки не сахаються бридких діянь. </p>
<p>12 Зроби це, щоб наші діти виростали, як доглянуті деревця, <br>щоб наші дочки виглядали, як колони храму, <br>що підтримують його з боків. </p>
<p>13 Хай кожен закуток в коморах наших <br>добірного буде повен збіжжя, <br>а на ланах зростає незліченні тисячі ягничок. </p>
<p>14 Хай добра зброя в наших воїнів буде, <br>мури довкола міста щоб не мали ні шпаринки, <br>і щоб ніхто не вирушав у бій, <br>щоб стогону поранених на вулицях не чутно було. </p>
<p>15 Благословен народ, який живе в таких умовах! <br>Щаслива доля тих людей, чий Бог — Господь! </p>

<h4>Псалом 145</h4>
<p>1 <h6 class="prim_h6">Давидова молитва.</h6> Мій Боже й Царю, возвеличую Твоє ім’я, <br>благословлятиму Твоє ім’я навіки. </p>
<p>2 Щодня вславлятиму Тебе, <br>Твоє ім’я хвалити буду вічно. </p>
<p>3 Господь — величний, гідний слави! <br>Не осягнуть нікому величі Його. </p>
<p>4 Із роду в рід Твої діяння будуть прославляти, <br>із покоління в покоління визнавати Твою велич. </p>
<p>5 Прекрасна Твоя слава неповторна, <br>тож оповім я про Твої діла чудесні. </p>
<p>6 Про грізну Твою силу говорити будуть люди, <br>а я їм розповім про Твою велич. </p>
<p>7 Твою безмежну щедрість пам’ятати будуть люди, <br>вславлятимуть в піснях Твої діяння добрі. </p>
<p>8 Господь і милостивий, і ласкавий, і терплячий, <br>і повен милосердя. </p>
<p>9 Дарує кожному Господь Свої щедроти, <br>до всіх творінь Своїх Він виявляє милість. </p>
<p>10 Тож, Господи, нехай Тебе звеличують усі, <br>кому Ти дав життя. <br>Нехай Тебе благословляють всі, хто вірить в Тебе! </p>
<p>11 Нехай розкажуть про Твоє величне царство й силу, </p>
<p>12 аби всі знали про неперевершеність Його <br>й прекрасну славу Його царства. </p>
<p>13 Воно завжди було і є, і буде вічно. <br>Твоє правління переживе віки і покоління. Господу можна вірити, коли Він обіцяє, <br>вірність Його — в усьому що Він робить. <br> * [( <em>Господу… робить </em>Цей варіант міститься виключно у древньогрецьких, сирійських, а також у кумранських рукописах. Древньогебрейські тексти цього речення не мають. )]</p>
<p>14 Господь підтримає усіх, хто впав, <br>зведе на ноги всіх, хто впав, спіткнувшись. </p>
<p>15 На Тебе кожен дивиться, хто прагне хліба, <br>до Тебе йдуть по частку свою, <br>і Ти в належний час даєш їм хліб щоденний. </p>
<p>16 З долонь Твоїх <br>дай усім Твоїм творінням необхідне. </p>
<p>17 Господь у кожній справі справедливий, <br>Він праведний у всьому, що Він робить. </p>
<p>18 Господь близький до всіх, хто зве по допомогу, <br>Він поруч з тими, хто Його жадає. </p>
<p>19 Чого попросять шанувальники Господні, те Він зробить. <br>Він чує їхній гук по допомогу і рятує їх. </p>
<p>20 Господь піклується про всіх, хто Його любить, <br>але лихих людців не стерпить й знищить. </p>
<p>21 Тому уста мої співають Господу осанну, <br>тому Його ім’я на віки-вічні люди славлять! </p>

<h4>Псалом 146</h4>
<p>1 Славімо Господа! <br>Вславляй-но Господа, душе моя! </p>
<p>2 Допоки житиму, я Господу співатиму осанну; <br>пісень співатиму я Богу, поки я живий. </p>
<p>3 Не покладайтесь на правителів-вельмож, <br>на них самих чекає смерть, вони не порятують. </p>
<p>4 Дух їхній відлітає теж, у землю повертаються вони, <br>всі їхні задуми щезають разом з ними. </p>
<p>5 Блаженний той, кому на поміч Бог Якова іде, <br>хто покладається на Господа у сподіваннях! </p>
<p>6 Господь — це Той, Хто сотворив і небеса, і землю, <br>і море, і все те, що заселяє їх. <br>Він Той, Хто вічно вірність зберігає. </p>
<p>7 Він — Той, Хто із пригнобленими справедливий, <br>Він — Той, Хто хліб щоденний дасть голодним, <br>Господь ув’язненим дає свободу. </p>
<p>8 Господь сліпому очі розкриває, <br>Господь на ноги зводить тих, хто впав, спіткнувшись. <br>Господь любов дарує праведним Своїм. </p>
<p>9 Господь чужинців, що пригрілися в Ізраїлі, захищає. <br>Він боронить сиріт і вдів, <br>але неправедним влаштовує тяжке життя. <br> * [( <em>Господь… захищає </em>Чужинців, які селилися в Ізраїлі, захищав Закон Мойсея, який не дозволяв чинити з ними несправедливо, оскільки в них не було родини, яка б піклувалася про них і захищала їх. )]</p>
<p>10 Нехай Господь повіки править! <br>Нехай, Сіоне, твій Господь повік царює! Славімо Господа! </p>

<h4>Псалом 147</h4>
<p>1 Славімо Господа, бо щедрий Він! <br>Пісень співаймо Богу, <br>бо вславлять Його — приємно! </p>
<p>2 Господь побудував Єрусалим, <br>народ Ізраїлю поверне Він з полону. </p>
<p>3 Зціляє Він людей, серця яких розбиті, <br>і перев’язує їм рани. </p>
<p>4 Він знає лік зіркам на небі, <br>усім їм імена дає. </p>
<p>5 Володар наш — величний, всемогутній, <br>безмежна Його мудрість. </p>
<p>6 Господь підтримує душею скромних, <br>пихатих — пригинає до землі. </p>
<p>7 До Господа звертайтеся із жертвами подяки, <br>співайте Господу пісень, на лірі грайте! </p>
<p>8 Це Він по небу хмари розкидає, <br>дощами напуває землю, <br>в горах травою проростає. </p>
<p>9 Це Він худобі корм дає <br>й крукам, які кричать до Нього. </p>
<p>10 Могутність коней не вража Його, <br>Йому не до вподоби дужі людські воїни. </p>
<p>11 А тішать Господа всі Його вірні, <br>хто покладається на Його щиру ласку. </p>
<p>12 Єрусалиме, Господа хвали! <br>Сіоне, свого Бога прославляй! </p>
<p>13 Бо міцність Він дає засувам брам твоїх, <br>аби сини твої молитися могли у місті вільно. </p>
<p>14 Це Він дав мир твоїм кордонам, <br>комори збіжжям найдобірнішим наповнив. </p>
<p>15 Це Він накази віддає землі, <br>й вона спішить виконувати Його веління. </p>
<p>16 Це Він, мов вовною, встилає землю снігом <br>і розсіває паморозь, мов попіл, у морозному повітрі. </p>
<p>17 Це Він на землю сипле град, мов камінь. <br>Хто витримає холод, посланий від Нього? </p>
<p>18 А потім за Його наказом починає танути усе, <br>з Його наказу вітер дме й вода тече. </p>
<p>19 Він заповіти Якову віддав, <br>Ізраїлю закони дав і настанови. </p>
<p>20 Бог не робив цього для жодного народу, <br>Його повчань народ ніякий більш не має. Славімо Господа! </p>

<h4>Псалом 148</h4>
<p>1 Славімо Господа! Славімо Господа Небесного! <br>Ви, Ангели, хваліть Його на небесах! </p>
<p>2 Всі Ангели, оспівуйте Його, <br>Небесне військо, величальної співай! <br> * [( <em>Небесне військо </em>З гебрейської мови це словосполучення може перекладатися як «Ангели» або «зірки та планети». )]</p>
<p>3 Його вславляйте, Сонце й Місяць, <br>всі мерехтливі зорі, й ви хваліть Його! </p>
<p>4 Небо і води над ним, Господа вихваляйте! </p>
<p>5 Нехай усі вони вславляють Господа ім’я, <br>бо створене усе Його велінням. </p>
<p>6 Усе це Він навіки встановив. <br>Він встановив закони, їм кінця не буде. </p>
<p>7 Хваліть Господа, усі чудовиська морські й земні! </p>
<p>8 Вогонь і град, і сніг, і дим, і вітер штормовий — <br>усі Господа хваліть. </p>
<p>9 Славте Його усі пагорби, гори, кедри і сади фруктові. </p>
<p>10 Ви, тварини дрібні і звіри велетенські, <br>невеликі плазуни й крилате птаство — <br>усі хваліть Його. </p>
<p>11 Співайте хвалу Йому ви, царі землі й народів різних, <br>усі вельможі і судді на землі, </p>
<p>12 і юнаки, і підлітки і сиві старці. </p>
<p>13 Хай вихваляють всі ім’я Господнє, <br>бо лиш Його ім’я підносити належить! <br>Про Нього слава лине над землею й небесами. </p>
<p>14 Він переможцем зробить Свій народ. <br>Нехай Його вславляють шанувальники смиренні. <br>Нехай ізраїльтяни, Його улюблений народ, <br>Господу хвалу співає! </p>

<h4>Псалом 149</h4>
<p>1 Славімо Господа! Співайте Господу нових пісень! <br>Його звеличуйте піснями, <br>коли збираються всі шанувальники Його разом. </p>
<p>2 Возрадуйся Творцеві Ізраїлю! <br>Сіона жителі, радійте вашому Царю! </p>
<p>3 Вони, танцюючи, хвалитимуть Його, <br>співаючи у супроводі тамбурина й ліри. </p>
<p>4 Господь втішається Своїм народом, <br>Він чудеса творить, рятуючи смиренних. </p>
<p>5 Радіють Його славі послідовники Його, <br>лише прокинувшись — уже щасливі. </p>
<p>6 Хай Богу виголошують хвалу, <br>двосічними мечами потрясають, </p>
<p>7 готові мститися народам іншим, <br>караючи безродних ворогів своїх. </p>
<p>8 Нехай заковують царів в кайдани, <br>вельмож — в наручники залізні, </p>
<p>9 виконуючи вирок, із Законом згідний, <br>заради слави Його вірних. Славімо Господа! </p>

<h4>Псалом 150</h4>
<p>1 Славімо Господа! Вславляйте Бога у Його храмі, <br>вславляйте ті, хто на могутніх Небесах живе! </p>
<p>2 Його оспівуйте за велич, <br>вславляйте так, як Його велич вимагає. </p>
<p>3 Суремним голосом Йому співайте! <br>Оспівуйте під звуки арфи й ліри! </p>
<p>4 Звеличуйте Його під тамбурин в швидкому танці, <br>оспівуйте під перегуки струн і флейти! </p>
<p>5 Дзвінкоголосими цимбалами хваліть Його, <br>цимбалів звуками гучними Господа вславляйте! </p>
<p>6 Нехай усе, що дихає, співає Господу осанну! Славімо Господа! </p>


