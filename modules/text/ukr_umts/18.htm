<h2>Йов</h2>
<h4>Розділ 1</h4>
<p>1 В країні Уз жив собі чоловік, звали його Йов. І був то чоловік цнотливий і чесний, шанував Бога, зла сторонився.</p>
<p>2 Народилося в нього семеро синів та три доньки.</p>
<p>3 Мав на господарстві він сім тисяч овець і кіз, три тисячі верблюдів, п’ятсот пар биків, п’ятсот ослиць та дуже багато слуг. Отож він був найбагатшим на Сході.</p>
<p>4 Сини його по черзі влаштовували у себе вдома застілля та ще й трьох сестер звали їсти й пити разом.</p>
<p>5 А коли минав час гулів, тоді Йов їх від гріхів очищав. Рано-вранці він приносив пожертви всеспалення за кожного з дітей, думаючи: «Мабуть, діти мої згрішили, зневаживши в серці Бога». І так робив він завжди.</p>
<p>6 Настав день, коли сини Божі постали перед Господом. Був серед них і сатана. * [( <em>сини Божі </em>Тобто «Ангели». )]</p>
<p>7 Господь спитав сатану: «Звідки ти взявся?» І відповів йому сатана: «Всю землю я обійшов».</p>
<p>8 Господь спитав сатану: «Чи бачив ти Мого слугу Йова? Немає таких, як він, на землі. Він цнотливий і чесний, боїться Бога й цурається зла».</p>
<p>9 А сатана на те йому відповідає: «Хіба Йов боїться Бога не тому, що має з того якусь вигоду?</p>
<p>10 Хіба не Ти огородив Йова, дім його і все, чим володіє він? Ти благословив труди Йова на успіх, то ж надбання його на землі такі великі.</p>
<p>11 Тільки руку простягни і знищ все, що він має, то він прокляне Тебе просто в вічі».</p>
<p>12 Господь на те відповів сатані: «Що хочеш, те й роби з усім його майном, проте його самого чіпати не смій». І пішов сатана від Господа.</p>
<p>13 Настав день, коли сини й дочки Йова їли й пили вино, гостюючи в найстаршого брата.</p>
<p>14 А до Йова прийшов посланець і сказав: «Воли землю орали, а ослиці біля них паслися.</p>
<p>15 Аж тут налетіли севійці, худобу погнали і зарубали пастухів мечами. Лиш я врятувався, щоб принести тобі новину». * [( <em>севійці </em>Народ, який мешкав у південній частині Аравійської пустелі. )]</p>
<p>16 Не встиг замовкнуть перший утікач, як другий підійшов і мовив: «Вогонь Господній впав з небес і вщент спалив овець і кіз, і юних пастухів. Лиш я втік, щоб принести тобі новину». * [( <em>Вогонь… з небес </em>Або «блискавка». )]</p>
<p>17 Ще говорив той чоловік, а інший вже наблизився й промовив: «Халдеї трьома загонами налетіли на нас, забрали верблюдів й порубали мечами слуг. Лише мені вдалося утекти із вісткою до тебе».</p>
<p>18 Ще говорив той утікач, як інший вже прибіг і мовив: «Твої сини й дочки їли й вино пили в гостях у свого старшого брата.</p>
<p>19 Та раптом налетів з-за пустелі дужий вітер, обрушився на всі чотири кути будинку; той завалився на молодих людей, і вони загинули. Лиш мені вдалося утекти з новиною для тебе».</p>
<p>20 І скочив Йов на ноги, розірвавши на собі одяг. Потім поголив голову в ознак туги, припав до землі й почав вклонятися.</p>
<p>21 І сказав: «З’явився голим я у світ із лона материнського, голим і повернусь туди. Господь дав, Господь і забрав. Благословенне будь ім’я Господнє!»  </p>
<p>22 Не згрішив Йов, незважаючи на все це, ні в чому Бога він не звинуватив.</p>

<h4>Розділ 2</h4>
<p>1 І настав день, коли сини Божі з’явилися перед Господом. Приєднався до них і сатана, щоб перед Богом стати. * [( <em>сини Божі </em>Тобто «Ангели». )]</p>
<p>2 Спитав Господь сатану: «Звідки ти прийшов?» А сатана відповів: «Я обійшов усю землю».</p>
<p>3 Господь сказав сатані: «Чи бачив ти слугу Мого Йова? Йому немає рівних на землі. Він чоловік цнотливий і чесний, шанує Бога, зла сторониться. Свої чесноти він плекає, хоч ти й спонукав Мене надаремне знищити його пожитки й нащадків».</p>
<p>4 Сатана відповів Господу: «Шкура за шкуру. Заради спасіння свого життя людина піде на все. * [( <em>Шкура за шкуру </em>Можливо, це прислів’я означає, що «заради врятування своєї шкури (життя) людина готова на все». )]</p>
<p>5 Але якщо Ти руку простягнеш, завдавши болю його плоті, він напевне в вічі Тебе прокляне».</p>
<p>6 І відповів Господь сатані: «Роби що хочеш з ним, та тільки життя його збережи».</p>
<p>7 Пішов сатана з очей Господніх. І наслав на Йова виразки пекучі, обсипавши ними чоловіка від ступенів до маківки.</p>
<p>8 Узяв Йов черепок від розбитого горщика, щоб пошкребтись, коли сидів на попелищі.</p>
<p>9 І сказала йому дружина: «Ти все ще чеснот своїх тримаєшся? Прокляни Бога та й помри».</p>
<p>10 Та Йов на це їй відповів: «Ти говориш, як дурна жінка. Невже нам від Бога брати тільки добре, а лихе не приймати?» Незважаючи на все, що сталося, Йов не згрішив, слова ті мовивши.</p>
<p>11 Коли про всі нещастя, що сталися з Йовом, почули три його побратими: Еліфаз з Темана, Білдат з Шуа, Зофар з Наамата — вони залишили свої домівки й разом прийшли до нього, щоб поспівчувати йому, та розважити Йова.</p>
<p>12 Та коли наблизилися, вони першими побачили свого друга і ледве впізнали його. Заголосили, заридали, рвали на собі одяг, сипали попіл на голови в ознаку туги.</p>
<p>13 А потім сиділи поряд з Йовом сім днів і сім ночей, не промовивши ні слова, бо бачили, як тяжко він страждає.</p>

<h4>Розділ 3</h4>
<p>1 По цьому Йов розтулив уста і почав проклинати день, коли народився.</p>
<p>2 Відповідь Йова була така:</p>
<p>3 «Якби той день, коли на світ я народився, та в небуття пішов! Якби пощезла ніч, коли сказали: „Зачалось хлоп’я!”  </p>
<p>4 Якби той день лишився чорним! Нехай би Бог на небесах забув його, нехай світанок би на нього не зійшов!  </p>
<p>5 Нехай би темрява і морок смерті день той затулили, нехай би хмари клубочились і застлали день, хай би затемнення на день мого народження упало.  </p>
<p>6 Нехай би ніч зачаття морок проковтнув, щоби не числилась вона у році, нехай би випала із обрахунку місяця вона.  </p>
<p>7 О, як би я хотів, щоб ніч безплідною була, щоби не чуть було щасливих згуків!  </p>
<p>8 Волав би я, щоб ті, хто збудить Левіафана, хто проклинає день, ту ніч зачарував би.  </p>
<p>9 Бажав би я, щоби зірки нічні лишились чорні. Хотів би, щоби ніч бажала світла, та не побачила його, хотів би я, щоб не побачила вона світанку.  </p>
<p>10 Але ж та ніч не зачинила двері в материнське лоно, не заховала горе від моїх очей.  </p>
<p>11 Чому не народивсь я мертвим, чому я дихання останнє не згубив, з утроби появившись?  </p>
<p>12 Чому коліна материнські мене зустріли, чому кипіли перса молоком для мене?  </p>
<p>13 Інакше б я уже лежав спокійно, я спав би, мав би я спочинок  </p>
<p>14 з земними радниками і царями, що відбудовували свої попелища.  </p>
<p>15 Чи з тими управителями, що в золоті купались, свої будинки сріблом обставляли.  </p>
<p>16 Чому я недоношеним не став, чом не похований, як ті малі, що світла дня ніколи не спізнали?  </p>
<p>17 Там і злочинці перестали б турбувати, там і натомлені спочинок знайдуть.  </p>
<p>18 Ув’язненим там нічого боятись, не чути спонукань наглядача.  </p>
<p>19 Там не існує ні великих, ні малих, не має там господаря, слуги.  </p>
<p>20 Навіщо страднику те світло дня, життя нащо тому, хто повсякчас страждає,  </p>
<p>21 хто смерті прагне, а її немає, хто смерті прагне більше, ніж скарбів?  </p>
<p>22 Були б веселими ті люди, безсумнівно, співали б, тішачись, що вже знайшли могилу.  </p>
<p>23 Навіщо світло дня тому, чий шлях життєвий схований, кого Бог мурами огородив?  </p>
<p>24 Стражданнями живу я більше, ніж хлібом повсякденним, ридання рветься і кипить, немов вода.  </p>
<p>25 Бо те, чого боявсь, уже звалилося на мене, чого страшився, те уже настало.  </p>
<p>26 Я втратив спокій, втихомирення не знаю, не відпочив я, бо прийшла біда».  </p>

<h4>Розділ 4</h4>
<p>1 Тоді заговорив Еліфаз із Темана:</p>
<p>2 «Якщо до тебе хтось промовить слово, чи зможеш ти стерпіти? Хто тут утримається і змовчить?  </p>
<p>3 Ти багатьох людей навчав, ти зміцнював заслаблі руки.  </p>
<p>4 Порадами твоїми звивсь на ноги той, хто спотикався, зміцнив коліна ти тремтячі.  </p>
<p>5 Тепер от сталося з тобою лихо, ти роздратований; насунулась біда впритул, і ти розгубивсь.  </p>
<p>6 Невже твоя набожність не дає відваги? Твої чесноти сподівань не варті?  </p>
<p>7 Згадай: хіба безвинні згублені були, чи праведних хоч десь та погубили?  </p>
<p>8 Як я не раз спостерігав, хто оре злом і засіває кривду, те й пожинає.  </p>
<p>9 Шквал Господнього гніву вимітає, їх Божий Дух з лиця землі стирає.  </p>
<p>10 Хай лев гарчить, хай лева рик гнівливий не вмовкає, але повипадали зуби в левеняти.  </p>
<p>11 Немає здобичі, й левиця гине з голоду, а левеняти, згодом, розбрідають хто куди.  </p>
<p>12 Мені таємно звістку принесли, і вухо ледь вловило тихий шепіт.  </p>
<p>13 Мені видіння ночі марево плели, коли глибокий сон склепив повіки.  </p>
<p>14 Страхи й жахи чіплялися за мене, змушуючи кістки мої тремтіти.  </p>
<p>15 Привід пройшов повз мене, й волосся стало диба.  </p>
<p>16 Не ворушився він, та я його подоби не впізнав. Перед очима чийсь явився образ, і тиша. Раптом голос пролунав.  </p>
<p>17 Чи можна праведнішим буть від Бога, чи може смертний чистотою перевершити Творця?  </p>
<p>18 Він довіряти слугам Своїм (Ангелам) не може, вони, Його посланці, помиляються і ті.  </p>
<p>19 А що вже говорить про тих, хто мешкає у глиняних хатах, де замість підмурівка — порох? Як тую міль, їх Бог крушить. * [( <em>у глиняних хатах </em>Тобто «людина, яка мешкає у своєму тілі». )]</p>
<p>20 Від ранку їм ударів завдає Він; немає в них основи, тож і гинуть,  </p>
<p>21 й нічого не лишається від них. Отож вони конають, мудрості позбуті».  </p>

<h4>Розділ 5</h4>
<p>1 «Позви! Поклич! Чи хтось озветься? До кого із святих звернешся ти?  </p>
<p>2 Бо гнів вбиває недалекого, а заздрощі вкорочують життя дурному.  </p>
<p>3 Я бачив дурника, який пустив коріння, та раптом він помер. * [( <em>він помер </em>Або «я прокляв його оселю». )]</p>
<p>4 Його синам навряд хто допоможе, при брамі їх побито, і не врятує їх ніхто.  </p>
<p>5 Що в дурня уродило, те поїсть голодний, весь урожай до бур’янів збере, і ненажерні нахаби вчепляться у спадщину його.  </p>
<p>6 Бо горе не підніметься із куряви, страждання не росте з землі.  </p>
<p>7 Людина народилася для лиха, самісінько як іскри від багаття відлітають!  </p>
<p>8 Та я шукаю Бога, на Божий розсуд віддаю я свою справу.  </p>
<p>9 Бо Він — творець великих справ, безмежних, незбагненних див, яких не осягнути нам.  </p>
<p>10 Це він рясним дощем лице землі вмиває, дає полям напитись досхочу.  </p>
<p>11 Це він підносить тих, хто є внизу, безпеку гарантує тим, хто в горі.  </p>
<p>12 Це він руйнує замисли лукавих і не дає підступним намірам здійснитись.  </p>
<p>13 Він спіймає мудрагелів на нечесних планах і вщент зруйнує замисли лихі.  </p>
<p>14 Ясного дня вони побачать морок, у полудень, мов уночі, навпомацки підуть.  </p>
<p>15 Та Бог рятує бідака від брехні злостивця, і від його жорстоких рук.  </p>
<p>16 І виростає надія у нужденного, несправедливість замикає свої уста.  </p>
<p>17 Тож є благословенною людина, яку сам Бог повчає, що настанови Всемогутнього не відкидає.  </p>
<p>18 Бо Він і біль завдасть, а потім перев’яже рани, рука Його поранить, і вона ж зцілить.  </p>
<p>19 Він від шести негод тебе врятує, тебе і сьоме лихо не підкосить.  </p>
<p>20 В голодну днину викупить у смерті, в кривавій бійці меч відхилить вбік.  </p>
<p>21 Він захистить тебе від поговору, як прийде лихо, Він допоможе нічого боятись.  </p>
<p>22 Ти насміхатимешся з голоду й руїни, і хижих звірів ти боятися не будеш.  </p>
<p>23 Каміння в полі із тобою буде в згоді, і дикі звірі лащитися будуть.  </p>
<p>24 Ти знатимеш, що дім твій у безпеці, прийдеш до стада, а там усе на місці.  </p>
<p>25 Ти знатимеш: численним рід твій буде, нащадків буде, як стеблин у полі.  </p>
<p>26 Ти проживеш щасливе і повне життя до кінця, мов повне колосся, зібране вчасно.  </p>
<p>27 Таке ми з’ясували, тож послухай, щоб самому знати».  </p>

<h4>Розділ 6</h4>
<p>1 Йов відповів:</p>
<p>2 «Якби мої страждання можна було оцінити, всі мої біди зважить на вагах,  </p>
<p>3 були би важчі за морський пісок, тому й слова мої не знають впину.  </p>
<p>4 Бо стріли Всемогутнього в мені, отруту їхню всотує мій дух. Жахливі несподіванки від Бога чатують і шикуються навколо.  </p>
<p>5 Неважко вам мені поради сипати, коли не з вами трапилися ці нещастя. Хіба осли кричать, коли їжі вдосталь навкруги? Хіба ж ревуть воли, як ясла повні?  </p>
<p>6 Хіба їдять без солі їжу прісну, хіба смачний білок яйця?  </p>
<p>7 Язик мій і торкатися таких наїдків не бажає, отрутою йому вони здаються.  </p>
<p>8 Хотів би я, щоб хтось на запитання відповів мої, хотів би я, щоб Бог мені надію дарував!  </p>
<p>9 Хотів би я, щоб Бог мене згубити прагнув, щоб, простягнувши руку, розломив мене.  </p>
<p>10 Хотів би я втішеним бути одним лиш! Хотів дістати б відповіді на запитання, щоб попри весь це біль ніколи не відмовився коритися Святого настановам.  </p>
<p>11 Де брати сили, покладатися на кого? Який кінець у мене, ради чого мушу жити?  </p>
<p>12 Чи маю сили, як гранітна скеля, чи плоть моя міцніше бронзи?  </p>
<p>13 Позбавлений я справді допомоги.  </p>
<p>14 Хто відмовляє в дружбі й відданості другу, той волі Всемогутнього протистоїть.  </p>
<p>15 Мої зрадливі побратими, немов той потічок у зливу, що, розливаючись, невпинно мчить  </p>
<p>16 і пінисті несе брудні потоки, талу кригу й сніг.  </p>
<p>17 Вони течуть, аж раптом пропадають. У полудневу спеку висихають, їх вже й нема.  </p>
<p>18 Купецькі каравани із путі збиваються і гинуть, заблукавши у пісках.  </p>
<p>19 Розшукують їх каравани з Теми, мандрівники із Шеби сподіваються на них,  </p>
<p>20 упевнені, що от на них натраплять, а не знайшовши тих струмків, впадають в розпач.  </p>
<p>21 І ви для мене стали тим, що й ті потічки; злякались, роздивившись, що мені дісталось.  </p>
<p>22 Чи ж я просив вас поділитись чимось? Чи до хабарництва я вас штовхав, щоб вижить?  </p>
<p>23 Чи я просив у ворога мене відбити, чи викупити з рук підступних ворогів?  </p>
<p>24 Повчайте, розкажіть мені, я буду слухати, щоб зрозуміти нарешті, в чому схибив.  </p>
<p>25 Щирі слова, то велика сила, та що доводять ті переконання ваші?  </p>
<p>26 Невже, по-вашому, слова спроможні щось довести, а розпач мій лиш відлітає з вітром?  </p>
<p>27 Ви й на сирітську б долю замахнулись, на долю друга ви б побились об заклад.  </p>
<p>28 Та годі вже, послухайте мене, в очі вам брехати я не буду.  </p>
<p>29 Покайтесь, схаменіться, хай не буде люті, отямтеся, бо я своїх чеснот не зрікся.  </p>
<p>30 Чи є обман у тому, що язик промовив? Чи розпізнати брехні я вже не можу?»  </p>

<h4>Розділ 7</h4>
<p>1 «Хіба людина на землі та не слугує тяжко? Хіба усе її буття — не кожен день батрацький?  </p>
<p>2 Та ж чоловік, як раб, що прагне тіні; мов найманець, що все чекає сплати.  </p>
<p>3 І я був змушений в пітьмі свій торувати шлях, відведені мені були нелегкі ночі.  </p>
<p>4 Лягаю спати з думкою: „Коли прокинусь?” Ніч насувається, а я перевертаюсь, не сплю аж до світанку.  </p>
<p>5 Покрили шкіру черва й струп брудний, порепалася шкіра, задубіла.  </p>
<p>6 Життя біжить хутчіш, ніж нитка в верстата, йде до завершення воно у безнадії.  </p>
<p>7 Боже, пам’ятай: життя моє — лиш подих, я не побачу вже щасливіших часів.  </p>
<p>8 І не побачить мене око, що за мною нині стежить; хоч як вдивлятиметься, а мене уже нема.  </p>
<p>9 Як тане в безвісті хмарина, так не підніметься людина, коли готується зійти в Шеол.  </p>
<p>10 Не повернуться чоловіку в дім, його вже не впізнають в рідній хаті.  </p>
<p>11 Тому я уст не затулю, засмученій душі дам волю говорить про гіркоту життя.  </p>
<p>12 Хіба я море чи чудовисько морське, що Ти круг мене варту виставляти мусиш? * [( <em>чудовисько морське </em>Буквально «Ям чи Таннін». Згідно з ханаанським міфом Ям був богом морів, а Таннін — морським чудовиськом. )]</p>
<p>13 Коли себе втішаю, ніби постіль спокій дасть, мовляв, розділить тугу ложе вірне.  </p>
<p>14 Тоді Ти посилаєш страшний сон, видіння, що мене злякати мусять.  </p>
<p>15 Тому й обрав би радше я задуху й смерть, аніж терпіти таку муку.  </p>
<p>16 Відмовився я від життя, не буду жити вічно, дай мені спокій, бо моє буття коротке.  </p>
<p>17 Чим є для Тебе рід людський, що Ти про нього дбаєш і при серці носиш?  </p>
<p>18 Чому щоранку дбаєш Ти про нього і споглядаєш кожну мить його життя?  </p>
<p>19 Чому не відвернеш від мене пильний погляд і не даси хоча б ковтнути слину?  </p>
<p>20 Якщо мені судилося згрішити, чи міг би я Тобі нашкодити, о Стражу людства? Чому зробив мене Своєю ціллю? Чому я тягарем для Тебе став?  </p>
<p>21 Чому провин моїх Ти не пробачиш, гріха і беззаконня не простиш? Адже я порохом невдовзі стану, хоч як шукатимеш, та мене вже не знайдеш».  </p>

<h4>Розділ 8</h4>
<p>1 Тоді сказав Білдат із Шуа:</p>
<p>2 «Як довго будеш нісенітниці верзти? Слова твої, мов дужий вітер, пролітають.  </p>
<p>3 Чи Бог на справедливість нападає, чи Всемогутній хоч у чомусь неправий?  </p>
<p>4 Якщо сини твої грішили перед Богом, то їх не залишив Він в руках у беззаконня, та змусив їх сплатить за всі гріхи.  </p>
<p>5 Якщо ти, Йове, будеш прагнути Бога і прощення у Всемогутнього попросиш.  </p>
<p>6 Якщо ти чистоти й чеснот своїх не зрікся, то Бог зглянеться, прийде тобі на поміч. Поверне дім тобі, як і належить.  </p>
<p>7 Хоча початок твій був дріб’язковий, зате майбутнє матимеш заможне.  </p>
<p>8 Лишень звернись до поколінь минулих, повчись, як можеш, в їхніх предків.  </p>
<p>9 Бо ми явились в світ недавно, пізнати Його не встигли; дні наші на землі, мов тінь.  </p>
<p>10 Хіба з тобою предки не говорять? Хіба не діляться знанням, що в серці зрозуміли?  </p>
<p>11 Хіба росте папірус без болота, чи очерет буяє без води?  </p>
<p>12 Життя у них коротке, бо не встигли ще як слід зазеленіти, як уже зів’яли, нікому не потрібні.  </p>
<p>13 Таке трапляється із тими, хто про Бога забуває, безбожника не збудуться надії.  </p>
<p>14 Його упевненість, мов павутиння восени, покластись ні на кого він не може.  </p>
<p>15 Якщо зіпреться він на павутиння, то не встоїть; хай хоч учепиться, а підвестися вже не зможе.  </p>
<p>16 Він, мов рослина, на осонні розкидає крону,  </p>
<p>17 чіпляючись і оповивши брил громаду, повзе у дім камінний.  </p>
<p>18 Якщо його коріння підірвати, ніхто й не здогадається, що там воно колись було.  </p>
<p>19 Рослинка в чистоті жила своїм життям, та інші пагони заступлять її місце, пробившись паростком до світла дня.  </p>
<p>20 Правдивих, прямодушних Бог не покидає, злостивим сили й влади Він не додає.  </p>
<p>21 Він може дарувати радість сміху, наповнити твої вуста веселим гуком.  </p>
<p>22 Приниженими будуть вороги твої, і дах над головою втратять ті злостивці».  </p>

<h4>Розділ 9</h4>
<p>1 Йов відповів:</p>
<p>2 «Я, звісно, розумію, так буває, але як можна буть невинним перед Богом?  </p>
<p>3 На жодне з тисячі питань не зміг би відповісти Богу, якби й хотів посперечатись з Ним.  </p>
<p>4 Бог — серцем мудрий, Всемогутній. Хто проти нього виступив, втратив своє життя.  </p>
<p>5 Пересуває гори Він так, що ніхто й не знає, в Своєму гніві Він їх рушить.  </p>
<p>6 Це Він трясе землею до основ її, та так, що стугонить усе навколо.  </p>
<p>7 Сказати сонцю може Він, щоб не зійшло, а зорі сховати, щоб не світили.  </p>
<p>8 Він Сам напнув небесну широчінь, по гребню хвиль морських він ходить.  </p>
<p>9 Створив Він Ведмедицю, Оріон й Волосожар, створив сузір’я, що вершать свій шлях південним небом.  </p>
<p>10 Витворює Він більше див, ніж можна уявити, і не злічить Його чудес.  </p>
<p>11 Поглянь, Він наді мною йде, а я не бачу, проходить поряд, та я не відчуваю.  </p>
<p>12 Хто може Богу протидіють, коли Він забирає щось? Хто сміє протирічить: „Що Ти робиш?”  </p>
<p>13 Бог не вгамує Свого гніву, помічники Рагав і ті простерті під Його ногами.  </p>
<p>14 Тоді що маю я Йому сказати, які слова я мушу підібрати?  </p>
<p>15 Якби й невинний був я, все одно б мовчав; благав би тільки милосердя я в Заступника свого.  </p>
<p>16 Якби звернувся навіть я до Нього, якби мені Він навіть відповів, я все одно не вірю, що почув би Він мій голос.  </p>
<p>17 Це Бог на мене бурю насилає і ранить щораз дужче без причини.  </p>
<p>18 Не встигну перевести дух, а вже нові печалі насідають.  </p>
<p>19 Якщо про силу йдеться, то Він могутніший, звичайно. Якщо про справедливість, хто з Ним може позиватись?  </p>
<p>20 Хоча я й невинний, та мої вуста знайдуть провину. Хоч не грішив, мене в крутійстві звинуватять.  </p>
<p>21 Я безневинний, не турбуюся про душу. Життя своє ненавиджу.  </p>
<p>22 У всіх єдина доля — всі вмирають. Тому я і кажу, що Бог веде і праведних, і грішних до одного кінця.  </p>
<p>23 Якщо людну вб’є раптове лихо, чи насміхається Він із мук невинного тоді?  </p>
<p>24 Панують на землі нечесні та злостиві, а Бог не розкриває правди суддям. Якщо не Бог, то хто це все вчинив?  </p>
<p>25 Скоріше за гінця роки життя біжать, без радості, без щастя пролітають дні.  </p>
<p>26 Вони пливуть, мов човен з очерету, немов орел, що падає на здобич.  </p>
<p>27 Якщо скажу: „Забуду я свій біль, засяє усміх на моїм обличчі”, —  </p>
<p>28 нічого це не змінить, мукам не кінець, бо знаю, що не спиниться Твій суд.  </p>
<p>29 Господь вже звинуватив мене в чомусь, тому ж даремно гаяти зусилля, виправдовуючи себе!  </p>
<p>30 Якби я талим снігом умивався і тіло з милом чисто вимив,  </p>
<p>31 Ти б і тоді мене в брудну могилу кинув, і навіть одяг би зненавидів мене.  </p>
<p>32 Бог — не один із нас, тому я виклик кинути Йому не можу, до суду позиватись я Його не поведу.  </p>
<p>33 Нема нікого, хто б зумів між нами стати і вислухати нас обох. * [( <em>вислухати нас обох </em>Буквально «бути посередником». )]</p>
<p>34 Хто відвернув би жезл каральний Божий, щоб неминучий страх мене не їв.  </p>
<p>35 Тоді б насмілився я все Йому сказати, бо не така вже боязка у мене вдача».  </p>

<h4>Розділ 10</h4>
<p>1 «Як я ненавиджу своє життя! Тож розповім про всі свої страждання, відкрию болі та образи всі.  </p>
<p>2 Звернусь до Бога я: „Не звинувачуй, дозволь дізнатися, у чому завинив.  </p>
<p>3 Хіба радий Ти з того, що мене гнітиш і зневажаєш діло рук Твоїх, хіба щасливий тим, що нечестивці замишляють?  </p>
<p>4 Чи маєш очі Ти людські? Чи вмієш бачить, як людина?  </p>
<p>5 Чи дні Твої подібні до людських? Чи лічиш роки, як лічу я дні?  </p>
<p>6 Бо Ти вишукуєш в мені безчестя, гріхи мої пізнати хочеш.  </p>
<p>7 Хоча Ти знаєш, що я ні в чому не завинив, що від Твоєї кари не втечу.  </p>
<p>8 Мене створили Твої руки, і тілу форму надали, та несподівано вони мене схопили, щоб згубити.  </p>
<p>9 Благаю пам’ятати, що з глини Ти мене зліпив, тож раптово, не перетворюй Ти мене на глину знов.  </p>
<p>10 Хіба мене не виливав, як молоко, і затвердіти, як той сир, мені не дав?  </p>
<p>11 Ти одягнув мене у шкіру й тіло, зв’язавши жилами й кістками.  </p>
<p>12 Дав звідати мені, що є життя й нев’януча любов, твоє дбання мій дух плекало.  </p>
<p>13 Але у серці потай задуми плекав; я знаю, то мета Твоя була:  </p>
<p>14 Якщо на шлях гріха я поверну, Ти наглядатимеш і непокараним не лишиш.  </p>
<p>15 Якщо я поведуся зле — горе мені! Якщо невинний, то не можу й голови підвести, безчестям сповнений, приниженням напоєний.  </p>
<p>16 Лиш звести голову збираюсь, на мене, мов на лева, полювання затіваєш і знову виявляєш Свою силу.  </p>
<p>17 Нових приводиш свідків проти мене, примножуєш Свій гнів, та нові війська на мене насилаєш.  </p>
<p>18 Навіщо вивів Ти мене із лона? Я мав би вмерти, щоб не бачив мене світ.  </p>
<p>19 Хотів би я не жити ніколи, піти в могилу б з материнської утроби.  </p>
<p>20 Мені зосталось жити лиш кілька днів, дай спокій, відступись від мене! Дозволь хоч трохи радості пізнати  </p>
<p>21 до того, як піду туди, де залишаються навіки: у світ печалі й темряви,  </p>
<p>22 у землю мороку, де ходить привид смерті, туди, де хаос править, де померлих тіні, де навіть світло, наче ніч”».  </p>

<h4>Розділ 11</h4>
<p>1 Зофар із Наамата відповів:</p>
<p>2 «Невже залишиться без відповіді ця багатослівність? Чи може язикатий бути правим?  </p>
<p>3 Чи балачки твої затулять рота всім, чи не знайдеться хтось, щоб гідно відповісти, коли блазнюєш перед ним?  </p>
<p>4 Ти твердиш: „Маю вірну думку і чистий в Божих я очах”.  </p>
<p>5 Але хотів би я, щоб Бог заговорив, довівши, що хибні скарження твої.  </p>
<p>6 Тоді б тобі Він тайну мудрості відкрив, адже двобічною тямущість може бути. Знай, що карає Бог не так жорстоко, як Він міг би.  </p>
<p>7 Чи можеш Бога таємницю ти збагнути? А чи дано тобі Його величність, Всемогутність осягнуть.  </p>
<p>8 Що можеш вдіяти, коли ідеться про недосяжну висоту небес? І що намислиш ти про те, що нижче, ніж Шеол?  </p>
<p>9 Мудрість Божа — не для вимірів земних, і широчінь думок Його не порівняти з морем.  </p>
<p>10 Хто може зупинить Його, якщо Він явиться і поведе за ґрати або на суд людину призове?  </p>
<p>11 Бог справді знає ціну брехунам. А вже коли насилля зустрічає, то як же може Він того не пам’ятати?  </p>
<p>12 Скоріше ослиця розродиться дитям людським, ніж тугий на розум мудрість Божу збагне.  </p>
<p>13 Спочатку серцем приготуйся, тоді до Бога руки простягни.  </p>
<p>14 Якщо відмиєш зло із рук своїх і не дозволиш беззаконню оселитись в домі,  </p>
<p>15 тоді обличчя безневинне підведеш до неба, безпеку й спокій ти тоді спізнаєш.  </p>
<p>16 В минуле всі турботи відійдуть, їх пам’ятатимеш, як воду, що зникає за мить.  </p>
<p>17 Життя твоє зійде ясніш, ніж сонце пополудні, а чорні дні, немов ранкові зорі, збліднуть.  </p>
<p>18 Ти будеш впевнений, бо житиме в тобі надія, захищеним себе відчуєш, ляжеш спати спокійно.  </p>
<p>19 Ніхто тебе не потривожить, коли спочить захочеш, лише потягнуться до тебе інші, щоб допоміг їм.  </p>
<p>20 І згаснуть очі у злостивих, вони ніде не зможуть притулитись, надії їхні всі переростуть у відчай».  </p>

<h4>Розділ 12</h4>
<p>1 Йов відповів на те:</p>
<p>2 «Ну що ж, не стане вас, і зникне мудрість, бо ви — останні мудреці.  </p>
<p>3 Але ж і в мене є такий же розум, не гірше вас я здатен бачить й осягати світ. Хіба цього хоч хто не знає?  </p>
<p>4 Для друзів і знайомих посміховиськом я стану: „Це той, хто з Богом спілкувався і від Нього відповіді чув”. Праведника невинного здіймуть на глум.  </p>
<p>5 Хто горя не знає, той бідака зневажає, він зіб’є з ніг того, хто раз спіткнутись встиг.  </p>
<p>6 Але намет розбійника — в безпеці. Кому Бог Свою силу дарував і хто кидає виклик Богу, ті в безпеці.  </p>
<p>7 Ви кажете: „Звернись до звірів, в них знайдеш пораду. Птахів небесних потурбуй, ті скажуть.  </p>
<p>8 Чи нахилися до землі, вона підкаже, та й риби в морі, ті також навчать.  </p>
<p>9 Хто з-поміж всіх живих не знає, що все йде від Господньої руки?  </p>
<p>10 І подих кожної живої плоті — все в Його руках.  </p>
<p>11 Хіба не вухо розрізняє слова, хіба не піднебіння відчуває їжі смак?  </p>
<p>12 Мудрість приходить з роками, розуміння дають дні прожити.  </p>
<p>13 І сила, й мудрість — все Йому належить. Порада й розуміння — це Його.  </p>
<p>14 Все, що зруйнує Він, того не відновити, в кого свободу відбере, — не матиме той волі.  </p>
<p>15 Як дощ затримає — струмки всі пересохнуть, коли ж звелить їм бігти — то заллють всю землю.  </p>
<p>16 У Нього сила і знання премудрість, Йому підвладні й скривджений, і кривдник.  </p>
<p>17 Він з радників вбрання зриває, Він суддів змушує відчути божевільними себе.  </p>
<p>18 Він розриває пута, якими цар скував людей, натомість оперезує цареві міцно стегна. * [( <em>оперезує… стегна </em>Ця дія свідчить про владу над людиною. )]</p>
<p>19 Священиків Він позбавляє ряси скидає тих, хто думав вічно править.  </p>
<p>20 Він слова позбавляє тих, хто завжди радить і відбирає розважливість у сивих.  </p>
<p>21 Правителів вельможних Він зневажить, у сильних владу відбере.  </p>
<p>22 Таємне зробить явним, і виведе на світло те, що темрявою вкрите.  </p>
<p>23 Народам славу й велич Він дарує, а потім розганяє їх. Розширює Він їм кордони, а потім споглядає, як гибіють народи.  </p>
<p>24 Затьмарює Він голови правителів земних і змушує бродити без дороги і мети.  </p>
<p>25 Вони збиваються в юрбу в пітьмі, без світла, хитаючись, збиваючись на манівці, мов п’яні”».  </p>

<h4>Розділ 13</h4>
<p>1 «Усе це бачило насправді моє око і вухо чуло й осягнуло до кінця.  </p>
<p>2 І знаю достеменно я те саме, що й вам відоме, бо я не нижчий, аніж ви.  </p>
<p>3 Але хотів би я до Всемогутнього звернутись посперечатися у своїй справі з Ним.  </p>
<p>4 Нікчемність вашу ви брехнею готові покривати; ви, як лжелікарі, що к лікуванню не придатні, всі ви — цілителі й лікарі нікчемні.  </p>
<p>5 А хто вас змусив мовчати, тоді б на мудреців були ви трохи схожі.  </p>
<p>6 Послухайте, які переконання маю, прислухайтесь до доказів моїх.  </p>
<p>7 Чи будете неправду говорити Богу, чи будете в оману вводити Його?  </p>
<p>8 Покажете, що ви Його служаки ревні, чи почнете скаржитися Богу?  </p>
<p>9 Якщо пошле випробування, то чи будете ви раді? Чи будете брехати Йому, як смертному якомусь?  </p>
<p>10 Звичайно, Бог поправить вас, якщо ви віддані Йому в душі.  </p>
<p>11 Коли Він постає велично перед вами, чи то не лячно, чи не огортає жах нараз?  </p>
<p>12 Вся ваша мудрість непотрібна, як той попіл, всі відповіді ваші марні. * [( <em>марні </em>Або «м’які, неначе глина». )]</p>
<p>13 Замовкніть, дайте говорить мені, а далі вже як буде.  </p>
<p>14 Чому терзаю я зубами тіло, чому рукам своє життя ввіряю?  </p>
<p>15 Він, звісно, може вбити мене. Надії марні. І все ж я захищатимусь перед Його лицем. * [( <em>Він… марні </em>Або «Навіть якщо Бог вирішить вбити мене, я буду вірити в Нього». )]</p>
<p>16 У цьому мені бачиться рятунок, адже безбожники не сміють віч-на-віч стати перед Богом.  </p>
<p>17 Послухайте уважно, що кажу, що хочу я донести в ваші вуха.  </p>
<p>18 Я впевнений, я гідний виправдання, ось гляньте, які докази зібрав.  </p>
<p>19 Якщо знайдеться той, хто вину мою докаже, тоді замовкну я навік.  </p>
<p>20 Однак Тебе благаю, Боже: лиш два послаблення мені зроби. Погодишся, тоді не буду я ховатися від Тебе.  </p>
<p>21 Прийми Свою правицю з мене, і перестань наводить жах.  </p>
<p>22 Тоді поклич, у мене відповідь готова, або дозволь мені сказати, а потім будеш говорити Сам.  </p>
<p>23 Які гріхи і злочини я маю? Скажи, де я згрішив, коли закон порушив?  </p>
<p>24 Чому від мене лик ховаєш Свій? Чом мене ворогом Своїм вважаєш?  </p>
<p>25 Хіба листок, що вітер котить, станеш доганяти? Чи переслідувати суху соломинку почнеш?  </p>
<p>26 Ти ж гострі звинувачення мені кидаєш і змушуєш страждати за юнацькі помилки.  </p>
<p>27 В кайдани ноги Ти мені скував поставив варту на моїх дорогах. Де слід мій, там чатуєш Ти.  </p>
<p>28 А чоловік цей гасне, мов гнила колода, як те вбрання, що сточене на порох міллю».  </p>

<h4>Розділ 14</h4>
<p>1 «Ми — люди, що народжені жінками. Короткі дні нашого життя минають у турботах.  </p>
<p>2 Мов квітка, виростає чоловік, а потім швидко в’яне. Він, наче тінь, яка тікає вмить, якої не зловити.  </p>
<p>3 Але однак Ти зупиняєш погляд на такій нікчемі і позиватися його у суд ведеш?  </p>
<p>4 Хто може витворити чисте із брудного? Ніхто.  </p>
<p>5 Якщо людина має повний вік прожить, і Ти їй дні і місяці життя злічив, якщо Ти визначив, як довго жити людині, й вона не в змозі подолати ту межу,  </p>
<p>6 тоді вже не пильнуй, не стеж, дай спокій чоловіку, нехай би тішився наймит, поки вдається.  </p>
<p>7 Надію має дерево завжди, якщо його зрубати, воно загине, та пагони проб’ються молоді.  </p>
<p>8 Якщо уже коріння постаріло, і пень уже вмирає у землі.  </p>
<p>9 Як тільки перші крапельки дощу напоять землю, гілля відродиться і юно забуяє знов.  </p>
<p>10 А дужий чоловік, коли вмирає, губить сили; життя його кінчається, а потім де він?  </p>
<p>11 Скоріше море й ріки можна вичерпати руками,  </p>
<p>12 ніж людина, яка ляже в домовину, зможе знову піднятися в цей світ. Доки не зникне небо, не прокинуться померлі, їм сон склепив повіки міцно.  </p>
<p>13 Коли б мене сховав Ти у могилі, аж поки не вгамується Твій гнів, поки на прийде час Тобі згадати про мене.  </p>
<p>14 Якщо людина загине, то чи буде знову жити? Ні! Я з радістю винесу усі страждання, з нетерпінням чекаючи звільнення.  </p>
<p>15 Якби мене гукнув Ти, я б озвався, коли б хотів Ти рук Своїх творіння бачить.  </p>
<p>16 Тоді, напевне, Ти б мій кожен крок беріг і вже гріхи б мої не згадував мені,  </p>
<p>17 мої провини зав’язав би в торбу, замурував би кривду.  </p>
<p>18 Але руйнується гора, обвалюється скеля, рушиться каміння,  </p>
<p>19 струмки останні вимивають ґрунт. Так і людські надії Ти змиваєш, Боже.  </p>
<p>20 Залякуючи силою, ламаєш чоловіка й розчарувавши, відсилаєш в інший світ.  </p>
<p>21 Чи діти його в шані, він того не знає. А чи зневажені — того він теж не бачить.  </p>
<p>22 Свого лиш тіла біль він відчуває, він тужить за собою».  </p>

<h4>Розділ 15</h4>
<p>1 Еліфаз теманійський тоді йому сказав:</p>
<p>2 «Чи став би мудрий чоловік кидати дурні слова на вітер або переливати із пустого у порожнє?  </p>
<p>3 А чи завів би надаремне мову, вживаючи слова, що нічогісінько не варті?  </p>
<p>4 Ти ж, навпаки, благоговіння перед Богом відкидаєш і нехтуєш молитвами до Нього.  </p>
<p>5 Ти, безперечно, вводиш в гріх себе словами цими, слова гадюками повзуть із уст твоїх.  </p>
<p>6 І не мені тебе судити. Неправоту свою засвідчив тут ти сам.  </p>
<p>7 Хіба на світ з’явився ти раніш, ніж гори?  </p>
<p>8 Чи втаємничений у задум Божий був? Чи мудрість, думаєш, лише тобі належить?  </p>
<p>9 Що ти такого знаєш, чого би ми не знали? На чому розумієшся, до чого ми не доросли?  </p>
<p>10 Ми вже на світі пожили немало. Є серед нас і сивочолі, й старші твого батька.  </p>
<p>11 Чи співчуття Господнього тобі замало, чи обережно сказані слова тебе не тішать?  </p>
<p>12 Що твоє серце увібрало й очі відмовляються признати? Де ти набравсь бундючності такої,  </p>
<p>13 що виступаєш злісно проти Бога й вустами сиплеш звинувачення негідні?  </p>
<p>14 Чи може бути чистою людина, чи може праведним, невинним бути рід людський? * [( <em>рід людський </em>Буквально «ті, що народжені жінками». )]</p>
<p>15 Поглянь, Він навіть Ангелам Своїм не довіряє, Він не вважає чистими і Небеса. * [( <em>Ангелам </em>Буквально «святим». )]</p>
<p>16 Наскільки нижчим є той чоловік мерзенний, що зло як воду п’є.  </p>
<p>17 Я розповім тобі. Послухай, розповім тобі, що бачив сам на власні очі,  </p>
<p>18 чим поділилися зі мною мудрі люди й чого від них батьки не приховали їхні.  </p>
<p>19 Хазяйнували предки на землі, усі знають їхні імена.  </p>
<p>20 Усе життя страждає нечестивий чоловік, насильнику відведено рахунок літ земних.  </p>
<p>21 Знайде його нещастя в час, коли все ніби ладиться у нього.  </p>
<p>22 І вже не сподівайся повернутися із Країни Мертвих, судилося тобі загинуть від меча.  </p>
<p>23 Він дні життя проводив в пошуках поживи і знає: неминучий чорний день, коли Шеол накриє його пазурами смерті.  </p>
<p>24 Біда і гніт його терзають розум, захоплюють зненацька, як чужинський цар, який лаштується до бою.  </p>
<p>25 Бо кинув виклик Богу він, до Всемогутнього він дорівнятися хотів.  </p>
<p>26 На Бога кинутися вперто прагне, ховаючись за щит, спішить напасти.  </p>
<p>27 Хоча обріс багатством й жиром чоловік, і успіх у житті пізнав не раз,  </p>
<p>28 селитись буде у зруйнованих містах, в халупках кинутих, де можуть бути тільки смітники.  </p>
<p>29 Заможністю безбожник тішитись недовго буде, і силою хвалитись не повік йому, тому що багатства він примножити не зможе на землі. * [( <em>і силою… на землі </em>Значення древньогебрейського тексту непевне. У грецькому варіанті «він зникне без сліду, навіть тіні його не залишиться на землі». )]</p>
<p>30 І не уникнути йому Країни Мертвих. Вогонь засушить його юність, палючий Божий подих рознесе його.  </p>
<p>31 У марноту нехай не вірить ревно, на нього ждуть лише розбиті сподівання.  </p>
<p>32 Зав’яне він до часу, його галуззя не заквітне знов.  </p>
<p>33 Він буде наче ягода, відірвана від ґрона, як квітка, зірвана з оливкового дерева. Не будуть визрівати плоди його турбот.  </p>
<p>34 Безбожників юрма нічого доброго не зробить, поглине полум’я житло усіх, хто хабарі бере.  </p>
<p>35 Вони приховують біду і злу дають життя, а їхні черева брехню плекають».  </p>

<h4>Розділ 16</h4>
<p>1 Йов відповів так:</p>
<p>2 «Всі ваші просторікування я вже чув, а ваше співчуття породжує лише страждання.  </p>
<p>3 Чи буде край балаканині нескінченній? Чи так стурбовані, що важко вам змовчати?  </p>
<p>4 Так само міг би я вам дорікати, якби ми помінялися місцями. Я б звинувачень сипав рій невпинно і скрутно головою би хитав.  </p>
<p>5 Та міг би я і підбадьорити, і втішить, я б ваші болі заспокоїть міг.  </p>
<p>6 Страждань не зменшу тим, що я скажу вам, якщо ж мовчатиму, то не вгамую біль ніколи.  </p>
<p>7 Навіть тепер мене замучує мій ворог, усю сім’ю мою понищив він.  </p>
<p>8 Ти зморшками покрив чоло. Це проти мене свідчення, як і охляле тіло, і запалі очі, що промовисто говорять.  </p>
<p>9 Зневага й Божий гнів роз’ятрили всі рани. Чому скрегоче Він зубами в гніві? У ворогів моїх з очей ненависть сипле.  </p>
<p>10 Вони роззявили роти до мене, ущипливо кусаючись словами, юрмляться, підступаючись все ближче.  </p>
<p>11 Віддав мене збоченцям Бог, під владу нечестивців.  </p>
<p>12 Я жив спокійно, але Бог мені вчепився у загривок, трясти почав, розбив моє життя, мішенню вибрав для стрільби.  </p>
<p>13 Вже лучники Його кільце замкнули. Безжалісно проколює Він нирки, і виливається на землю жовч моя. * [( <em>Безжалісно… моя </em>Можливе подвійне розуміння. Вважалося, що в нирках містяться почуття, особливо, горе. Тому Йов міг скаржитися на те, що Бог не звертав уваги на його муки. )]</p>
<p>14 Наносить рану Він за раною. Він стрімко наступає, мов воїн у бою.  </p>
<p>15 Волосяницею прикрив я тіло, я переможений, я збитий з ніг.  </p>
<p>16 Лице від сліз набрякло і почервоніло, лягла під очі смерті чорна тінь.  </p>
<p>17 Хоча не знали утиску й насильства мої руки і чисту я творив молитву повсякчас.  </p>
<p>18 О земле, кров мою не приховуй, нехай мій плач лунає навкруги. * [( <em>кров мою не приховуй </em>Тобто «не приховуй мої гріхи». Див.: <a href='/ukr_umt/1/4/10-11'>Бут. 4:10-11</a>. )]</p>
<p>19 Є й зараз високо на небі свідок, що може свідчити на захист мій.  </p>
<p>20 Хай перекладачем моїм він буде, хай буде моїм другом перед Богом, коли з моїх очей струмують сльози.  </p>
<p>21 За мене заступиться він перед Богом, розсудить він між смертним і його сусідом. * [( <em>смертним </em>Буквально «сином людським». )]</p>
<p>22 Бо не мине і кілька років, як я піду туди, звідки немає вороття».  </p>

<h4>Розділ 17</h4>
<p>1 «Мій дух понищено, життя поволі гасне, могила — ось на мене що чекає.  </p>
<p>2 Усяк мене на глум здіймає, а я лише дивлюся, як зрадливо мене шпиняють.  </p>
<p>3 Прийми, о Боже, безневинності обітницю мою, бо хто, крім тебе, це підтвердить може?  </p>
<p>4 Ти запечатав розум їм, відняв здоровий глузд, тому від них не жди пошани.  </p>
<p>5 Існує істина, що заради друга можна й про дітей забути; однак всі мої друзі, зрадою відмінні, війною на мене йдуть. * [( <em>що заради… забути </em>Буквально «людина обіцяє другові, а очі її дитини сліпнуть». )]</p>
<p>6 Бог мене виставив на посміховисько юрбі. І кожен у лице мені плює.  </p>
<p>7 На очі сльози набігають так, що ледве бачу, від голоду вже перетворився я перетворився я на тінь.  </p>
<p>8 Вражає праведних людей мій жалюгідний стан, тому невинні постають проти безбожних.  </p>
<p>9 Людина віддана не схибить з обраного шляху, зміцниться той, у кого чисте є сумління.  </p>
<p>10 Ідіть усі у наступ знову, немає мудреця між вами, щоб звинуватити мене, я не знайду такого.  </p>
<p>11 Життя скінчилося, зруйновані всі вимріяні серцем наміри й бажання.  </p>
<p>12 Змішалось все у них: їм день як ніч, а морок світлом виглядає.  </p>
<p>13 Якщо Шеол бажаю мати за притулок і розстеляти ліжко в темряві могильній,  </p>
<p>14 якщо кажу могильній ямі, що вона мені за батька, а червам — що вони мені за матір чи сестру,  </p>
<p>15 то де тоді живе моя надія, хто сподівань моїх побачить може слід?  </p>
<p>16 Чи спуститься вона до брам Шеолу, чи нам разом судилося перетворитися на порох?»  </p>

<h4>Розділ 18</h4>
<p>1 Тоді відповів Білдат із Шуа:</p>
<p>2 «Як довго ще чекати кінця таких розмов? Прийди до тями, вніми порадам нашим.  </p>
<p>3 Чому в твоїх очах ми виглядаємо дурними, чому звертаєшся до нас, немов до дурнів?  </p>
<p>4 Терзаєш собі душу гнівом марним. Хіба спустошиться земля заради тебе, чи скеля з місця рушить?  </p>
<p>5 Без сумніву, що світло кривдників погасне, і їх не грітиме вогонь життя.  </p>
<p>6 Вже темрява прокралась у шатро безбожника, вгас світильник, що висів у нім.  </p>
<p>7 Повільною стає його швидка хода, і з ніг його збивають власні наміри підступні.  </p>
<p>8 Піймається нога у пастку, ним поставлену, коли він ступить в замасковану решітку.  </p>
<p>9 Капкан уп’ється в його ногу, захопить туго, вирватись не дасть.  </p>
<p>10 Десь є на світі мотузок прихований, щоб буть сильцем для нього, та пастка на його шляху.  </p>
<p>11 Його повсюди переслідують нещастя і звідусюди навздогін йому спішать.  </p>
<p>12 Біда за ним полює, зголодніла, страждання вже крокує поруч, ладне з ніг звалити вмить.  </p>
<p>13 Ввіп’ється в його тіло болячка невситима, смерть поїсть його і м’язи, і кістки.  </p>
<p>14 Його відірвуть від надійного над головою даху і змусять вирушити до царя жахів. * [( <em>царя жахів </em>Тобто «смерті». )]</p>
<p>15 В його оселі будь-хто зможе оселитися тоді, мов сіркою очистять місце, де він жив. * [( <em>сірка </em>Сірка у давні часи вживалася для дезінфекції. )]</p>
<p>16 Як корінь спраглого деревця відсихає, а гілля в’яне, відмирає,  </p>
<p>17 так само з пам’яті земної зникне він, на вулицях його ім’я не буде чутно.  </p>
<p>18 Його штовхнуть із світла в морок і викреслять із цього світу.  </p>
<p>19 Немає в нього ані сина, ні онука, ніхто не вижив там, де він селився.  </p>
<p>20 На заході народ нажаханий, що випало йому! На сході люди вражені, як трапитись таке могло.  </p>
<p>21 Таке життя, без сумніву, на богохульника чекає, хто відступається від Бога, той іншого нехай не жде».  </p>

<h4>Розділ 19</h4>
<p>1 Озвався Йов на це:</p>
<p>2 «Як довго будете мені ятрити душу, як довго убивати будете словами?  </p>
<p>3 Разів з десяток ображали; хіба не соромно вам дошкулять мені щораз?  </p>
<p>4 Якщо я й справді помилявся, то помилки — мої, і вам з них немає ніякого діла.  </p>
<p>5 Якщо і справді вам здається, що мені до вас далеко, якщо мої приниження — моя провина,  </p>
<p>6 то знайте, то знайте, Бог мене принизив і розкидав навколо мене Свої сіті.  </p>
<p>7 Кричу: „Допоможіть!” — то ані слова я у відповідь не чую. Коли ж про допомогу я благаю, то справедливості нема ніде.  </p>
<p>8 Він на шляху мені наставив незборимі перешкоди, не можу я пройти, коли він мороком стежину перекрив.  </p>
<p>9 Позбавив мене шани Він і збив з моєї голови корону.  </p>
<p>10 Він розбивав мене з усіх боків. Я, переможений, втікаю. Й надію вже останню вириває Він, мов дерево, з корінням.  </p>
<p>11 Він розпалився, гнівом заярів на мене, повівся так, неначе ворога зустрів.  </p>
<p>12 Його війська, що наступають дружно, мені перекривають відступ, намет мій у кільце беруть.  </p>
<p>13 В краї далекі Він моїх братів заслав, а близькі й друзі відвернулися від мене, мов не знають.  </p>
<p>14 Не стало в мене родичів, приятелі давно мене забули.  </p>
<p>15 І гості мої, й слуги, навіть, поводяться зі мною, як з чужинцем. Здається їм, що зайда я, не свій.  </p>
<p>16 Звертаюсь я до служки, той мовчить, хоч я прошу у нього співчуття.  </p>
<p>17 Моє дихання спротивіло дружині, від мене відвернулися гидливо діти.  </p>
<p>18 А що вже дітки, й ті ненавидять мене, кепкують, ледь почну я говорити.  </p>
<p>19 Усі найближчі друзі зневажають, бридким я став для тих, кого любив.  </p>
<p>20 Перетворився я на шкіру та кістки, я ледве животію.  </p>
<p>21 Благаю, заклинаю, згляньтесь, любі друзі, бо вразила мене Божа рука.  </p>
<p>22 Чому мене ви переслідуєте так, як Бог, чому постійно відчуваю ваші збиткування на собі?  </p>
<p>23 О, як би я хотів, аби мої слова записані були, щоб в книзі слід вони лишили.  </p>
<p>24 Нехай би стилом і різцем залізним закарбували їх на скелі на віки.  </p>
<p>25 Тому що знаю: Рятівник — живий, на захист встане він на цій землі.  </p>
<p>26 І навіть після того, як залишу я це тіло, як зотліє моя шкіра, я побачу Бога.  </p>
<p>27 Я сам Його побачу, на власні очі, не чужі, побачу Бога! Затамувавши подих, дня того чекаю.  </p>
<p>28 Коли ви кажете: „Як можем переслідувати Його?” — коли у Ньому корінь всіх нещасть.  </p>
<p>29 Про меч караючий самі не забувайте, бо гнів ваш, то є гріх, також меча достойний. Тоді ви зрозумієте, що справедливість є на все».  </p>

<h4>Розділ 20</h4>
<p>1 Сказав тоді Зофар із Наамата:</p>
<p>2 «Мої передчуття тривожні змушують мене тобі відповісти про те, що відчуваю.  </p>
<p>3 Від Йова чую нарікання, які образливо звучать для мене, і розуміє серце, що мовчать не може.  </p>
<p>4 Хіба не знав ти з незапам’ятних часів, коли ще на землі з’явилася людина. * [( <em>людина </em>Або «Адам». )]</p>
<p>5 Хіба тоді відомо не було, що торжество зловмисників минуще, що свято кривдника триває тільки мить?  </p>
<p>6 Бо його пиха тягнеться до неба, а голова сягає хмар.  </p>
<p>7 Як той послід, назавжди зникне він, хто бачив його, лиш запитає: „Де ж він?”  </p>
<p>8 Мов сон вчорашній, відлетить, примарою нічною щезне, його ніхто не зможе відшукати. * [( <em>сон </em>Або «видіння». Див.: «видіння». )]</p>
<p>9 Хто часто бачився із ним, його вже не побачить, й домашні не зустрінуться очима з ним удома.  </p>
<p>10 Почнуть у жебраків жебрачить його діти, а загребущі руки повернуть усе нахапане добро.  </p>
<p>11 Були кістки його могутні по-юнацьки, але на порох сила та зітреться.  </p>
<p>12 Хоч зло у роті має смак солодкий, і він ту смакоту ховає під язик.  </p>
<p>13 Хоча не може він відмовитись від того, і намагається утримати подовше,  </p>
<p>14 але закисне їжа та, поки дійде до шлунку, зміїною отрутою для нього стане.  </p>
<p>15 Заковтує багатство він, а потім відригає, Бог його змусить виригати все те.  </p>
<p>16 Він живиться зміїною отрутою, а потім смертельне гадюче жало увіп’ється в нього.  </p>
<p>17 Він не побачить ні потоків повноводних, ні рік молочних, ні медових берегів.  </p>
<p>18 Все, що нажив, він мусить повернути, бо загребти собі усе не зможе. Плоди трудів йому утіхи не дадуть.  </p>
<p>19 Тому що бідних він гнітить, штовхає до зубожіння. Захоплює будинок, де й цвяха не забив.  </p>
<p>20 Тому що він не знав, коли наситить решту своїх прагнень, але загарбане лише погибель принесе.  </p>
<p>21 Адже ніщо не врятувалось від жаги його, і через те його багатство згине.  </p>
<p>22 Коли він матиме усього повну чашу, посипляться на нього біди і нещастя, сповна спізнає він страждання силу.  </p>
<p>23 Як буде повним черево його, Бог лють свою пошле на нього. Вона проллється струмом нескінченним.  </p>
<p>24 Якщо почне тікати злодіяка від меча, тоді стріла із бронзи дожене його й проткне.  </p>
<p>25 Він висмикнути спробує, витягне зі спини, та вістря вже проткнуло жовчний міхур. Тоді охопить жах його смертельний.  </p>
<p>26 Скарби нагарбані залишаться в землі, вогонь нищівний пожере їх. Нікого не лишить живих у тій оселі.  </p>
<p>27 Відкриють Небеса його провину, і здибиться земля в протесті гнівнім.  </p>
<p>28 Нестримна повінь гніву Господа його оселю проковтне.  </p>
<p>29 Ось яку долю кривдник дістає від Бога, такий от спадок Бог йому послав».  </p>

<h4>Розділ 21</h4>
<p>1 Тоді сказав Йов:</p>
<p>2 «Послухайте, що вам кажу, уважно, нехай це буде втіхою для вас.  </p>
<p>3 Прошу вас потерпіти і дати мені сказати, коли я виговорюсь, можна збиткуватися з мене.  </p>
<p>4 А щодо мене, то чи я жаліюсь на людину? Чому б мені не бути нетерплячим?  </p>
<p>5 На мене гляньте, подивуйтесь і з переляку рот закрийте.  </p>
<p>6 Коли я думаю про це, то я жахаюся, і мене всього трясе.  </p>
<p>7 Чому, старіючи, з роками нечестивці набирають сили?  </p>
<p>8 Оточені вони нащадками своїми, їх внуки крутяться у них перед очима.  </p>
<p>9 У домі їхньому спокійно і безпечно, і Божий гнів їм зовсім не страшний.  </p>
<p>10 Бугай у них запліднює корів невтомно, виношує і тілиться корова у належний час.  </p>
<p>11 Вони своїх дітей, немов овечок, відпускають гратись. Танцюють дітлахи, стрибають.  </p>
<p>12 Вони співають, тамбурина й арфи звук почувши, і веселяться, як сопілка озветься.  </p>
<p>13 На схилі літ живуть вони заможно і швидко та без болю йдуть в Шеол.  </p>
<p>14 Вони говорять Богу: „Дай нам спокій, бо ми не хочемо знання Твоїх шляхів.  </p>
<p>15 Ну, хто такий той Всемогутній, щоб Йому служити? Що матимемо з того, що Йому молитись будем?”  </p>
<p>16 Звичайно, не в руках злостивих їх багатство, і я не поділяю їхніх міркувань.  </p>
<p>17 Як часто той світильник нечестивця гасне? Як часто падає на їхні голови нещастя? Як часто, гніваючись, Бог карає їх нещадно?  </p>
<p>18 Вони беззахисні, як соломинка на швидкому вітру, немов полова, що її кружляє вітроган.  </p>
<p>19 Ви скажете: „Нещастя Бог тримає для синів, нащадків нечестивця”. А я скажу вам: „Хай злостивцеві відплатить Бог, щоб знав нещасний”.  </p>
<p>20 Нехай би очі його бачили, як сам же він конає, хай знав би силу гніву Всемогутнього.  </p>
<p>21 Тому що дім, сім’я хіба йому потрібні, коли вже лік життя іде на дні?  </p>
<p>22 Чи вчити Бога, як вирішує Він сам, кого підносити найвище.  </p>
<p>23 Цей в повнім розквіті вмирає, цілком спокійний і безпечний.  </p>
<p>24 Тіло вгодоване, кістки міцні.  </p>
<p>25 А той нещасний гірко помирає, не звідавши ніколи, що є щастя.  </p>
<p>26 Ці двоє разом ляжуть в домовину, і знайдеться пожива червам.  </p>
<p>27 Вам не сховати думок своїх від мене, не приховати, що ви плетете змову.  </p>
<p>28 Тому що ви питали: „Де палац, в якому мешкає вельможний пан? Де той намет, в якому кривдники живуть?”  </p>
<p>29 Хіба ви не про це питали перехожих, хіба не згодилися з їхніми словами,  </p>
<p>30 що той, хто творить зло, спасеться від нещастя, що знайде порятунок в судний день?  </p>
<p>31 Хто кинув у лице йому гіркі докори звинувачень? Хіба йому відплатить хтось за зло, яке він заподіяв?  </p>
<p>32 Коли його несуть ховати, біля могили є кому стояти і оплакувати його.  </p>
<p>33 Тож і земля такому буде пухом, і тисячі людей ітимуть за труною.  </p>
<p>34 Як можете втішати пустослів’ям? Тож ваша відповідь нічим не допоможе».  </p>

<h4>Розділ 22</h4>
<p>1 Тоді озвався Еліфаз із Темана:</p>
<p>2 «Чи має користь Бог із чоловіка? Чи може мудрий у нагоді Йому бути.  </p>
<p>3 Чи втішить Бога, як очистиш ти свій шлях? Чи шлях твій бездоганний вигідний Йому?  </p>
<p>4 Хіба через побожність і боязкість повчає Він тебе і йде судитися з тобою?  </p>
<p>5 Чи не занадто ти гріхів набрався? Немає ні кінця, ні краю беззаконню.  </p>
<p>6 Ти ні за що з братів своїх зідрав заставу і бідняків до нитки обібрав. * [( <em>заставу </em>Див.: <a href='/ukr_umt/5/24/12-13'>Повт. Закону 24:12-13</a>, де йдеться про правила позичання бідним. )]</p>
<p>7 Ти спраглому не подаси води напитись, а у голодного із рота видереш шматок.  </p>
<p>8 Хто має силу, той землею володіє, живе на ній вельможний чоловік.  </p>
<p>9 Ти проганяєш удовиць, не даючи нічого, безбатченки-сирітки через це страждають.  </p>
<p>10 Тому й наставили кругом на тебе сіті, тому і страх тебе зненацька обіймає.  </p>
<p>11 Тому і темінню стає для тебе світло, тому і з ніг зіб’є тебе раптово повінь.  </p>
<p>12 Хіба не вище всіх Господь на небесах? Хіба величні зорі він не зверху споглядає?  </p>
<p>13 А ти говориш: „Що там знає Бог, чи може Він судити через темну хмару?  </p>
<p>14 Він схований за хмарами густими, і нас Він не побачить на землі, як Небесами походжає”.  </p>
<p>15 Чи будеш ти триматися стезі, якою твої предки йшли, яку безбожники для себе протоптали?  </p>
<p>16 До часу їх не стало, їх знесло, як ту оселю повінню змиває.  </p>
<p>17 Вони звертаються до Бога: „Дай нам спокій!” „Що Всемогутній зробить нам?” — вони говорять.  </p>
<p>18 Хоча це Він добро у їхній дім приніс, але триматимуся я від них подалі.  </p>
<p>19 Радіють праведні, коли зачують про біду злостивих, невинні потішаються над злими:  </p>
<p>20 „Хіба не згинули у вогні всі ті, хто нам наперекір ішов?” Й багатство їхнє у вогні палає.  </p>
<p>21 Корися і живи у згоді з Богом, тоді лиш доброта зійде на тебе.  </p>
<p>22 Із Божих уст приймай поради слушні, і серцем дослухайся і сприймай їх.  </p>
<p>23 Якщо повернешся до Всемогутнього, відродишся. Подалі викинь злість.  </p>
<p>24 Якщо на золото ти глянеш, як на порох, якщо офірське золото ти викинеш у ріку,  </p>
<p>25 якщо лиш Всемогутній буде золотом твоїм і найдорожчим твоїм сріблом,  </p>
<p>26 тоді у Всемогутньому ти радість відшукаєш, тоді повернешся лицем до Бога.  </p>
<p>27 Помолишся йому, і Він тебе почує, обітницю, що Богу дав, ти сповниш.  </p>
<p>28 Ти приймеш рішення, і здійсниться твій задум, тебе чекає світлий шлях.  </p>
<p>29 Коли у інших трапиться біда, порадиш ти піднять лице до Бога, і Він спасе смиренних.  </p>
<p>30 Він навіть винного звільнить, своєю чистотою ти спасеш і грішних».  </p>

<h4>Розділ 23</h4>
<p>1 Йов сказав:</p>
<p>2 «Навіть сьогодні скаржусь гірко, я стогну, та тверда й важка рука у Бога.  </p>
<p>3 Як я хотів би знати, де його знайти, щоб міг дістатися туди, де Він живе.  </p>
<p>4 Я розповів би по порядку все, як сталось, я б мовив переконливі слова.  </p>
<p>5 Я знав би відповідь Його тоді і зрозумів би, що мені сказати Він має.  </p>
<p>6 Хіба почав би Бог зі мною сперечатись, лиш правом сили скориставшись? Ніколи! Він би слухати мене почав.  </p>
<p>7 Тоді людина чесна з Ним судитися б могла, і я б звільнивсь нарешті від судових справ.  </p>
<p>8 Вперед іду я, а Його немає, вертаюся назад, Його не помічаю.  </p>
<p>9 Якщо ліворуч Він, я повернусь і не впізнаю, коли праворуч, тоді не помічу Його й там.  </p>
<p>10 Але ж насправді знає Він, який я, якби мене Він випробував і побачив, що вийшов чистим я, мов золото найвищого ґатунку.  </p>
<p>11 Ступали мої ноги по Його слідах, Його тропами і не збився зі шляху.  </p>
<p>12 Його наукою я керувався безвідмовно, у серці пестив я слова, що з уст Його злітали.  </p>
<p>13 Бог — праведний, і цей закон незмінний. Хто з смертних може сперечатись з цим? Що забажає Він здійснити, те і зробить. Що забажає Він здійснити, те і зробить.  </p>
<p>14 Бог зробить те для мене, що задумав, і інших Він так само, як мене, веде.  </p>
<p>15 Тож ось чому наляканий я перед Ним стою, роздумую про все і страхом переймаюсь.  </p>
<p>16 Із волі Божої я мужність втратив, мене лякає Всемогутній Бог,  </p>
<p>17 Оскільки й досі я у темряву вдивляюсь, і морок лиха огорнув моє лице, та все ж мовчати я не стану».  </p>

<h4>Розділ 24</h4>
<p>1 «Чому Всемогутній бачить весь наш час, а ми про дні Його не знаємо нічого?  </p>
<p>2 Лихі людці межі переставляють на свій розсуд, крадуть худобу і женуть на інше пасовисько.  </p>
<p>3 І у сиріт крадуть вони ослів, і відбирають за борги худобу у вдів.  </p>
<p>4 Збивають бідняків з путі, й вони десь переховуватись мусять.  </p>
<p>5 Мов дикі віслюки, сіроми у пустелі бродять, вишукують в пісках, де б хліб знайти для діток.  </p>
<p>6 Вони збирають на полях багатіїв солому, у кривдників по виноградниках збирають рештки.  </p>
<p>7 Голі й неприкриті, ніч вони проводять, від холоду нема чим захиститись.  </p>
<p>8 Під зливами до нитки промокають в горах і туляться до виступів гірських, аби сховатись.  </p>
<p>9 Зловмисники сиріток від грудей крадуть, беруть дітей у бідних як заставу * [( <em>беруть… як заставу </em>У Гебрейському тексті цей вірш розташований після <a href='/ukr_umt/18/24/3'>24:3</a>. )]</p>
<p>10 Тиняються вони із неприкритим тілом, самі голодні, ситому снопи несуть.  </p>
<p>11 Оливу з-поміж жорен добувають, із винограду вина чавлять, а самі ж геть від спраги чорні.  </p>
<p>12 По місту котить хвилі стогін мертвих, поранені про допомогу ледь шепочуть, та Він не чує. Та Бог поводиться так ніби все нормально.  </p>
<p>13 Є ті, для кого світло — ворог, вони не визнають Його, Його шляхом не йдуть.  </p>
<p>14 Убивця в сутінках встає, слабких вбиває та нужденних, а ніч настане, тоді злодієм він стає.  </p>
<p>15 Про вечір мріє перелюбник і каже: „Хто мене побачить?” — й обличчя прикриває своє.  </p>
<p>16 Вони вночі в оселі прокрадаються, удень, замкнувшись, причаїлись по кутках, адже до світла геть вони не звикли.  </p>
<p>17 Для них глибока ніч — то ранок, бо з безпросвітним мороком вони на „ти”.  </p>
<p>18 Вони, мов та билина у стрімкім потоці, і проклята земля, що їм дісталася у спадок, тому й у винограднику ніхто врожаю не збере.  </p>
<p>19 Як посуха і спека талий сніг крадуть, так і Шеол поглине грішників земних.  </p>
<p>20 Забуде про людину рідна матір, і черви посмакують ним, йому немає місця в пам’яті людській, і гине зло, як дерево з оголеним корінням.  </p>
<p>21 Бездітну жінку нечестивець ошукає, і помічником не буде він вдові.  </p>
<p>22 Своєю силою злі люди нищать правителів могутніх й стають могутніми самі, однак за їх життя ніхто не зможе поручиться.  </p>
<p>23 На мить їм успіх і багатство голову кружляє, а завтра що?  </p>
<p>24 Зловмисникам недовго тішитися і пишатись, так хутко опадуть, зів’януть, наче мальви квіт, і зріжуть їх, як колоски пшениці.  </p>
<p>25 Якщо це все не так, хай доведуть мені, що я брехун, й моєму слову не повірять».  </p>

<h4>Розділ 25</h4>
<p>1 Тоді почав Білдат із Шуа говорити:</p>
<p>2 «Йому належать влада й страх. Він втихомирює усе, бо Він — у висоті найвищій.  </p>
<p>3 Хіба злічити можна Його військо? На кого Його світло не зійде? * [( <em>військо </em>Можливо Його «Ангели» або «зірки». )]</p>
<p>4 Як перед Богом може праведною буть людина? Як може чистим бути той, хто вийшов з материнської утроби?  </p>
<p>5 Насправді навіть місяць не яскравий, зірки, і ті в очах Його не чисті.  </p>
<p>6 Тим більше чоловік, він є лише личинка. Таж син людський — не більше черв’яка!»  </p>

<h4>Розділ 26</h4>
<p>1 Йов відповів на те:</p>
<p>2 «То як же ви убогому допомогли? То ж як безсилі руки ви зміцнили?  </p>
<p>3 Яку пораду слушну ви дали дурному? Якої мудрості його навчили?  </p>
<p>4 Хто допоміг вам вимовити ці слова і хто натхнення дав вам говорити?  </p>
<p>5 Померлих духи корчаться у муках під водою з істотами, що там живуть. * [( <em>під водою </em>Або «під землею», тобто у «Шеолі». Див.: «Шеол». )]</p>
<p>6 Шеол оголений з’являється на очі Богу, і Абаддон нічим прикритися не може.  </p>
<p>7 Над порожнечею розкинув північ Він, підвісив небо до нічого.  </p>
<p>8 У хмарах Він збирає води, і хмари не розірвуться від їхньої ваги.  </p>
<p>9 Він повен місяць затуляє від очей, його лице за хмарами ховає.  </p>
<p>10 Проклав межу Він на поверхні вод, від темряви щоб світло відділити.  </p>
<p>11 Тремтять небесні основи, нажахані погрозами Його.  </p>
<p>12 Він втихомирив море силою Своєю, 3 а розумом Своїм звалив насмерть Рагава. * [( <em>Він… Своєю </em>Відтворення давнього ханаанського міфу про те, як головний Бог виявив неймовірну силу, подолавши бога Яма. )]</p>
<p>13 Він прояснив Своїм диханням небеса, Він наздогнав втікаючого змія і проткнув. * [( <em>втікаючого змія </em>Можливо, мова йде про «Рагава». Див.: «Рагав» та <a href='/ukr_umt/23/27/1'>Іс. 27:1</a>. <em>Він… проткнув </em>Тут також перегук, полеміка з ханаанською міфологією. )]</p>
<p>14 І це лише дещиця того, що може Він здійснити. Ми чуємо лиш Його шепіт. Кому під силу осягнути грім могутності Його?»  </p>

<h4>Розділ 27</h4>
<p>1 По тому Йов вів далі мову:</p>
<p>2 «Поки існує Бог, Який позбавив справедливості мене, поки існує Всемогутній, що гіркотою мені душу отруїв,  </p>
<p>3 наскільки вистачить мені дихання, наскільки Божий Дух мене тримати буде,  </p>
<p>4 уста мої не вимовлять брехні, і з язика зрадливе слово не злетить.  </p>
<p>5 Ні, вам я не скажу про вашу правоту, поки живий, не визнаю, що в чомусь схибив.  </p>
<p>6 Невинність я відстоюю й не відступлюсь, поки живий, не матиму я докорів сумління.  </p>
<p>7 Нехай зловмисниками будуть вороги мої, нехай несправедливі напади жорстокою карою відізвуться.  </p>
<p>8 Адже яку надію матиме безбожник, коли відмовиться від нього Бог, коли Він забере життя у нього?  </p>
<p>9 Хіба до Бога долітає крик про допомогу, коли страждання валяться раптово?  </p>
<p>10 Чи ласку він знайде у Всемогутнього? Чи буде він звертатися щораз до Бога? Ні!  </p>
<p>11 Пораджу дещо Вам про те, що в Божій владі, не приховаю намірів Усемогутнього від вас.  </p>
<p>12 Авжеж, ви все це бачили самі. Чому тоді ведете марні балачки?  </p>
<p>13  Для кривдника такою Божа воля є, ось що дістанеться від Всемогутнього злостивцю. * [( Багато знавців Біблейських текстів вважають, що саме Зофар відповідає Йову у віршах 13-23. )]</p>
<p>14 Якщо синів багато має він, то меч дістане їх; не буде вдосталь хліба у його нащадків.  </p>
<p>15 Знайдуть хвороба й смерть усіх, хто після нього буде жити, не будуть вдови голосить за ним.  </p>
<p>16 Хоча громадить срібло буде злодіяка, як пилюку, і назбирає одягу собі, мов глини,  </p>
<p>17 нашиє він, та праведники зносять, і безневинні срібло розподілять.  </p>
<p>18 Він розбудує дім свій, нетривке гніздо, як свій курінь будує сторож лиш на літо.  </p>
<p>19 Багатим він лягає спати, але прокинеться убогим, розплющить очі вранці, а багатства вже нема.  </p>
<p>20 Мов повінь, його страхи поглинають, вночі буремний вітер викрадає його.  </p>
<p>21 Здіймає східний вітер бідолаху і несе, із дому вимітає його навіки.  </p>
<p>22 Жбурляє й крутить без жалю у вирі, хоч як людина прагне врятуватись від стихії.  </p>
<p>23 В долоні плеще і свистить шипить до Бога зі свого осідку».  </p>

<h4>Розділ 28</h4>
<p>1 «Існує справді срібна жила, і місце є, де виплавляють щире золото.  </p>
<p>2 Залізо добувають із руди, а камінь переплавляють на мідь.  </p>
<p>3 Порушить вічну темряву у шахті чоловік, обійде всі її кутки з кінця в кінець, шукаючи руду у мороці копальні.  </p>
<p>4 Далеко від осель людських шукають рудокопи і риють землю там, де віднаходять жили, у тих місцях, де люди не були ніколи, підвішені, розгойдуються на мотуззі.  </p>
<p>5 Хліб на землі росте, а під землею інше все існує, там все клекоче, ніби у вогні.  </p>
<p>6 Земне каміння — то є схованка сапфірів, в піску ховається і золотий пісок.  </p>
<p>7 Туди дороги жоден хижий птах не знає, орлиний погляд не проник туди.  </p>
<p>8 Найсміливіші звірі там ніколи не ступали, і лев ніколи там не був.  </p>
<p>9 Людина висікає в скелі шлях, вона зрушує з місця цілі гори.  </p>
<p>10 Прорубує тунелі у горах, там відкриваються очам скарби земні.  </p>
<p>11 Людина дамби на річках будує, виносить на поверхню те, що сховане від світла.  </p>
<p>12 А мудрість, де її знайти? Де розум схований?  </p>
<p>13 Ніхто того не знає, його не розшукаєш там, де мешкає людина.  </p>
<p>14 „Він не в мені”, — говорить океан. І море вторить: „В мене теж його немає”.  </p>
<p>15 За золото його змінять не можна, і ні за які гроші не придбати його.  </p>
<p>16 Офірське золото в торгах за нього не піде, ні онікс-самоцвіт, ані сапфір.  </p>
<p>17 Ні золото, ані кришталь зрівнятись з ним не можуть у ціні, і виміняти на вироби із золота його не вдасться.  </p>
<p>18 Не варто згадувати корали та кришталь, бо мудрості ціна за перли вища.  </p>
<p>19 Не йде у порівняння з ним топаз із Ефіопії, на терези не покладеш за нього щире золото.  </p>
<p>20 А мудрість, де вона береться? І розуміння де живе?  </p>
<p>21 Прихований він від очей всього живого, прихований він від птахів небесних.  </p>
<p>22 Говорять смерть і Абаддон: „Ми лише краєм вуха про це чули”.  </p>
<p>23 Шляхи до нього знає тільки Бог, де розум мешкає, лиш Господу відомо.  </p>
<p>24 Бо Він побачить може край землі, під небесами зір Його все бачить.  </p>
<p>25 Коли замислив Він, яка вага у вітру мусить бути, коли ще визначив Він міру для води,  </p>
<p>26 коли розпорядився про дощі, коли проклав шляхи Він для грози та блискавиці,  </p>
<p>27 тоді побачив мудрість Він і оцінив, схвалив її і навіть перевірив.  </p>
<p>28 Тоді сказав Він людям: „Послухайте, Господній страх — ось що є мудрість, а розум — то відштовхування зла”».  </p>

<h4>Розділ 29</h4>
<p>1 І далі Йов пояснював:</p>
<p>2 «Хотів би я, аби життя моє текло, як в давні часи, коли мене беріг Господь.  </p>
<p>3 Коли Його світильник наді мною сяяв, коли я йшов крізь морок за Його вогнем,  </p>
<p>4 коли у розквіті я був, коли ще дружба Божа в моїм наметі мешкала,  </p>
<p>5 коли ще Всемогутній був зі мною, коли я жив оточений синами,  </p>
<p>6 коли мій кожен крок купався в молоці, коли зі скель мені текла олива,  </p>
<p>7 коли виходив я до брами міста і на майдані місце посідав, * [( <em>на майдані… посідав </em>Майдан був центром міського життя, де збиралися впливові городяни, щоб обговорити судові справи, все, що впливало на життя міста. )]</p>
<p>8 переді мною молодь розступалась, а сивочолі зводились на ноги,  </p>
<p>9 коли вельможі при мені змовкали, і на вуста свої долоні клали,  </p>
<p>10 коли правителів змовкали голоси і язики до піднебіння прилипали.  </p>
<p>11 Вони хвалили все, що я казав, і кожен крок мій схвалювали дружно,  </p>
<p>12 оскільки бідний люд я рятував, коли зверталися за поміччю до мене, коли підтримував безпомічних сиріт.  </p>
<p>13 У злидні скинутий благословляв мене, і вдів серця від радості співали.  </p>
<p>14 І праведність мені служила за вбрання, а справедливість за тюрбан мені була.  </p>
<p>15 Я був очима для сліпого я був ногами для кривого.  </p>
<p>16 Я для нужденних батьком був. Я навіть розбирав ті справи, яких не знав.  </p>
<p>17 Злі приниження володарів спиняв я, й рятував слабкіших з рук гнобителя. * [( <em>Злі приниження… гнобителя </em>Буквально «Я вибив зуби лихим та врятував невинних з їхніх пащ». )]</p>
<p>18 Тоді я подумки сказав: „Умру в своєму домі, я дні свої помножу, мов пісок”.  </p>
<p>19 Моє коріння досягне води, роса нічна мої гілки зволожить.  </p>
<p>20 Постійно сили будуть відновлятись, лишатиметься лук в моїх руках тугим.  </p>
<p>21 Уважно прислухалися до мене всі і мовчки слухали, коли поради я давав.  </p>
<p>22 Їм нічого було додати, мої слова живили їх, мов дощ.  </p>
<p>23 Вони мене чекали, як дощу, роти, як на весняну зливу, спрагло розтуляли.  </p>
<p>24 Коли я посміхався їм, не могли повірити, мій усміх дуже тішив їх.  </p>
<p>25 Обрав для них я шлях і став главою, жив серед них, як цар зі своїм військом, як втішник для скорботних».  </p>

<h4>Розділ 30</h4>
<p>1 «Тепер же з мене насміхаються молодші. Це ті молодики, батькам яких я б не дозволив з собаками разом пасти овець.  </p>
<p>2 І навіть сила їхніх рук — що мені з неї? Бо ж їхня сила полишила їх.  </p>
<p>3 Нестатками і голодом забиті, вони вгризаються у те, що вже давно засохло, все винищене і зруйноване усе.  </p>
<p>4 Вони скубуть гіркий просвирник, а корінь ялівця їх зігріває. * [( <em>їх зігріває </em>Або «то наче хліб для них». )]</p>
<p>5 Їх вигнали і відділили від людей, кричать на них, немовби на злочинців.  </p>
<p>6 І змушені вони тулитись в пересохлих руслах рік, в печерах, між камінням.  </p>
<p>7 Вони сумують, тужать між кущами або збираються гуртом між колючками.  </p>
<p>8 Вони дурні і безіменні, їх батогами вигнали і знехтували всі.  </p>
<p>9 Тепер вони про мене плещуть язиками, про мене розпускаючи плітки.  </p>
<p>10 Вони гидують мною звіддалік, без сумнівів плюють мені в обличчя.  </p>
<p>11 Тому що Він послабив тятиву й мене принизив, планують знищити мене, як місто, що в облозі.  </p>
<p>12 На мене суне справа натовп лютий, збиває з ніг. Вони мене згубити замишляють.  </p>
<p>13 Ось вже прорвались на мою стежину, мене зживають зо світу. Немає звідки ждати допомоги.  </p>
<p>14 Ось вони сунуть, ніби крізь пролом, мене вражають в найслабкіше місце.  </p>
<p>15 Охоплений я жахом невимовним мов вітром здуло вдачу мою горду, хмариною розвіялось спасіння.  </p>
<p>16 Тепер із мене виливається душа, впилися в мене дні мої скорботні.  </p>
<p>17 Вночі Він штрикає зсередини мої кістки, і біль гризе мене і не вщухає.  </p>
<p>18 Щодуху шарпає Він одяг мій і штурхає, вчепившись в комірець хітона.  </p>
<p>19 Швиргає Бог мене в багнюку, і перетворює на пил і попіл.  </p>
<p>20 Волаю я про допомогу Твою, Боже, та не озвався Ти. Стою перед Тобою, але Ти уваги не звертаєш.  </p>
<p>21 Ти став безжалісним до мене. Свою ненависть Ти на мене виливаєш.  </p>
<p>22 Шторми турбот на мене насилаєш, вітер мене носить, чи змушуєш від переляку мліти, бо ревеш громами.  </p>
<p>23 Я знаю, Ти мене у смерть повернеш, туди, де зустрічаються усі живі.  </p>
<p>24 Ніхто, звичайно, руку не підніме на того, хто уже на світі не жилець, як той в смертельну мить на допомогу буде кликати.  </p>
<p>25 Хіба не плакав я за тими, хто страждав? Хіба душа моя за бідними не сумувала?  </p>
<p>26 Я справді до добра тягнувся, а обернулося на зле. Я світло виглядав, а непроглядна тьма спустилась.  </p>
<p>27 Кипить у мене все всередині невпинно, настали дні страждань.  </p>
<p>28 Ходжу я почорнілий не від сонця. На зібранні підвівся я і допомоги попросив.  </p>
<p>29 Шакалам став я братом, для страусів я друг.  </p>
<p>30 І шкіра на мені вже почорніла, горить в гарячці тіло.  </p>
<p>31 Пісні жалобні — ось на що налаштовано арфу мою, а сурми — на жалобний спів».  </p>

<h4>Розділ 31</h4>
<p>1 «З очима власними Угоду я уклав, щоб не дивились на дівчат з жагою.  </p>
<p>2 Що Бог відводить людям з висоти, яку нам спадщину Усемогутній відпускає з неба?  </p>
<p>3 Хіба це не страждання для злостивих, чи не погибель для неправедних людців?  </p>
<p>4 Хіба не Бог за кожним стежить кроком, хіба не Він пильнує за моїм шляхом?  </p>
<p>5 Якщо я марнославно жив, чи поспішив когось обшахрувати,  </p>
<p>6 хай тоді Бог на терезах надійних зважить, щоб пересвідчитися міг в моїх чеснотах.  </p>
<p>7 Якщо звернув я з правильного шляху, якщо мене ввели в спокусу очі, якщо до рук моїх прилипло щось чуже,  </p>
<p>8 тоді нехай те, що я посадив, хтось інший з’їсть, нехай мої посіви вирвуть із корінням.  </p>
<p>9 Якщо не витримало серце зваб жіночих і я у двері друга заглядав, аби до жіночки його пробратись,  </p>
<p>10 нехай тоді для іншого моя дружина зерно змеле, хай інші схиляться над нею уночі.  </p>
<p>11 Тому що перше — це поганий вчинок, а друге — це вже злочин, за який судити треба.  </p>
<p>12 Бо це — вогонь, що спалить все, він міг би зжерти все моє добро.  </p>
<p>13 Якби я був несправедливий до слуги й служниці, коли вони до мене скаржитись прийшли,  </p>
<p>14 що б я тоді робив, коли Господь підвівся, щоб перевірить, що б Йому я відповів?  </p>
<p>15 Чи не так само, як і їх, мене Господь у материнськім лоні сформував?  </p>
<p>16 Якщо відмовив бідним я у тім, що потребують, якщо я змусив очі вдів від сліз почервоніти,  </p>
<p>17 якщо не розділив із сиротою хліба шмат,  </p>
<p>18 бо з юних днів про нього піклувався, наче батько, і з народження мого я піклувався про вдову,  </p>
<p>19 якщо я бачив, що комусь нема у що вдягнутись, чи бачив я нужденного, ледве прикритого лахміттям,  </p>
<p>20 чи ж він не дякував мені за всі турботи, чи ж не зодягнений, зігрітий був він вовною з моїх овець?  </p>
<p>21 Якщо підняв я руку на сирітку, що допомоги просив біля брами, * [( <em>що допомоги… брами </em>Або «навіть якщо я мав підтримку у суді». )]</p>
<p>22 тоді нехай плече звихнеться, нехай рука зламається у лікті.  </p>
<p>23 Бо я найбільш боюся посланої Богом кари, Його велич лякає мене. * [( <em>Його велич лякає мене </em>Або «я не зможу стояти перед величчю Його». )]</p>
<p>24 Якби упевненість від золота я мав, якби сказав, що лиш йому я вірю,  </p>
<p>25 якби радів я з власного добра, чи з того, що розбагатів зненацька,  </p>
<p>26 якби я сонця помічав сіяння, чи місяця величного ходу,  </p>
<p>27 щоб серце від краси зачарувалось, і поклонявся б їм, і поцілунки слав,  </p>
<p>28 то навіть це за злочин би вважалось, вартий кари, бо я б тоді був Бога зрадив.:  </p>
<p>29 Якби радів я з того, що мій недруг потерпає, чи святкував його страждання,  </p>
<p>30 але я не сказав йому нічого злого, ані проклять на голову його не слав.  </p>
<p>31 Хіба з мого намету люди не казали: „Хто з тих, кому дав м’ясо Йов, не мав утіхи?”  </p>
<p>32 Не довелося подорожньому провести ніч надворі, бо я відкрив для нього двері й запросив зайти.  </p>
<p>33 Якби я замовчав свої гріхи, як інші це зробили б, щоб приховати в серці злочини свої,  </p>
<p>34 злякавшись натовпу великого довкола, чи боячись зневаги родичів близьких, не вийшов би з намету, затаївся б,  </p>
<p>35 як би хотів я, щоб хтось вислухав мене! Ось підпис мій, хай відгукнеться Всемогутній! Хай вороги письмово звинувачення Свої підтвердять.  </p>
<p>36 Я б на плечі носив той знак, звичайно, і на корону переніс би його теж.  </p>
<p>37 Йому б я звіт давав про все, що я зробив і шанобливо, як до князя, я б звертався.  </p>
<p>38 Якщо проти мене голосить земля, і борозни разом зайшлися у риданнях,  </p>
<p>39 якщо я висотав із неї силу, не сплативши, чи жителів її призвів на смерть,  </p>
<p>40 нехай тоді колючками зійде пшеничний лан і бур’яни замість ячменю вродять». На цьому скінчилося слово Йова.</p>

<h4>Розділ 32</h4>
<p>1 Отже, троє чоловіків перестали докоряти Йову, оскільки він був переконаний у своїй невинності.</p>
<p>2 Однак Елігу, син Баракела бузитського з роду Арамового дуже розгнівався. Він дуже розлютився на Йова, бо той заявив, ніби він невинніший за Бога.</p>
<p>3 Розгнівався Елігу й на трьох друзів Йова за те, що вони не змогли дати належної відсічі Йову, а лише визнали, що він винний. Але через те, що друзі Йова були старші, Елігу чекав, доки вони виговоряться.</p>
<p>5 Побачивши, що ті троє не дістали відповіді, Елігу зшаленів.</p>
<p>6 Ось що Елігу, син Баракела бузитського сказав: «Я молодший літами, а ви вже постаріли. Тому я й сумнівався і боявся свою точку зору розкривати.  </p>
<p>7 Себе я переконував: „Нехай говорить досвід, хай зрілість мудрості мене навчить”.  </p>
<p>8 Проте в людині Божий Дух живе, і Всемогутнього дихання розум їй вселяє.  </p>
<p>9 Не тільки сивочолі мудрість мають, не тільки старші сповідають справедливість.  </p>
<p>10 Тому й сказав я: „Слухайте мене. Я теж розкрию свою точку зору”.  </p>
<p>11 Чекав і справді я, поки ви говорили, і слухав, в чому дружно переконували ви його. Тоді як ви потрібні докази шукали,  </p>
<p>12 уважно я над вашими словами міркував. І що ж, ніхто із вас не відповів достойно Йову, ніхто не доказав його неправоти.  </p>
<p>13 Не варто вам казати: „Знайшли ми мудрість”. Хай Бог йому пояснить, а не чоловік.  </p>
<p>14 Бо Йов не дав мені пояснень жодних, і я йому відповідати не буду вашими словами.  </p>
<p>15 Вони замовкли, бо не знають, де слова їм брати, більше нічого додати.  </p>
<p>16 А я чекав, поки вони замовкнуть, вони мовчать, і слів немає на устах.  </p>
<p>17 Тепер моя настала черга, я висловлюся теж, що думаю про це.  </p>
<p>18 Мені багато є про що сказати, всередині нуртує дух і просить не мовчати.  </p>
<p>19 Живіт мій, мов невідкоркований бурдюк вина, яке його прорвати ладне, молоде.  </p>
<p>20 Дозвольте, я скажу, щоб висловився дух, я розтулю вуста, щоб відповісти вам. * [( <em>щоб висловився дух </em>Або «щоб я вже заспокоївся». )]</p>
<p>21 Чи висловити власну безсторонність. Я лестити нікому не збираюсь,  </p>
<p>22 бо як це робиться, не звіку знаю я, бо мій Творець мене інакше прибере».  </p>

<h4>Розділ 33</h4>
<p>1 «Тепер ти, Йове, вислухай уважно всі докази мої, усе, про що я говорити буду.  </p>
<p>2 Я маю намір говорити зрозуміло.  </p>
<p>3 Ідуть від серця чистого мої слова, про те, що знаю, щиро розповім.  </p>
<p>4 Дух Божий сотворив мене, мені життя дав подих Всемогутнього.  </p>
<p>5 Якщо ти можеш, то спростуй мене, зберися з силами і стань переді мною.  </p>
<p>6 Ми перед Господом однакові з тобою, мене також зліпили зі шматочка глини.  </p>
<p>7 Тобі нема чого мене боятись, я силами не можу мірятись з тобою.  </p>
<p>8 До вух моїх дійшли твої слова, і я почув, що ти промовив:  </p>
<p>9 „Я чистий і безгрішний, нема ніякої вини за мною.  </p>
<p>10 А Він все вишуковує причини, аби мене вважати ворогом Своїм.  </p>
<p>11 На ноги начепив мені кайдани, Він стереже усі мої шляхи, аби не втік”.  </p>
<p>12 Насправді, Йове, ти не правий; сказати мушу, Бог за чоловіка вищий. * [( <em>Бог за чоловіка вищий </em>Або «Бог знає більше, ніж будь-яка людина». )]</p>
<p>13 Чому ти звинувачуєш Його? Вважаєш ти, що рівний ти до Нього, тому і викликаєш сперечатись сам-на-сам?  </p>
<p>14 Говорить Бог з одним інакше, ніж говорить з іншим. Вони того не розуміють.  </p>
<p>15 Коли їм сниться сон, видіння уночі, коли глибока змора їх здолає в ліжку,  </p>
<p>16 в таку годину Бог з людьми говорить, попереджає їх і відмовляє  </p>
<p>17 від вчинку грішного, Він перешкоди зводить на шляху гордині.  </p>
<p>18 Від смерті береже Він чоловіка, пильнує, щоб у річку смерті не вступив.  </p>
<p>19 Коли у ліжку корчиться від болю чоловік, коли йому кістки постійно ломить, то Бог його попереджає й виправляє.  </p>
<p>20 Тоді не може їсти чоловік, найвишуканіші страви не хвилюють.  </p>
<p>21 Вагу втрачає так, що тіла вже не видно, стирчать лише самі кістки.  </p>
<p>22 Його душа все ближче підступає до могили, його життя простує до кінця.  </p>
<p>23 Якщо у нього буде Ангел Захисник, хоча таке трапляється і дуже рідко, підкаже він, як треба чесно жити.  </p>
<p>24 І милосердний Ангел мовить: „Звільни його, не посилай в могилу, бо відкуп я знайшов для нього”.  </p>
<p>25 Тоді наллється тіло молодим завзяттям повернеться він в молоді роки.  </p>
<p>26 Почне молитись Богу чоловік, і буде втішений Господь і з радістю відкриє лик Свій, поверне справедливість чоловіку.  </p>
<p>27 І той зізнається перед людьми: „Грішив я, зраджував я правду, та зиску жодного від того не зазнав”.  </p>
<p>28 Бог порятунок дав моїй душі, і буду я життю радіти.  </p>
<p>29 Бог робить так не раз, а двічі, тричі,  </p>
<p>30 щоб вберегти людину від могили, щоб дати світло й радощі життя.  </p>
<p>31 Послухай і прислухайся до мене, Йове, мовчи і дай мені договорити.  </p>
<p>32 Якщо ти хочеш заперечити, скажи, бо хочу виправдати я тебе.  </p>
<p>33 Якщо нема тобі чого сказати, помовчи, послухай, мудрості тебе навчу».  </p>

<h4>Розділ 34</h4>
<p>1 Елігу вів далі:</p>
<p>2 «Послухайте, премудрі, що скажу вам, і ви, розсудливі, зверніть на те увагу.  </p>
<p>3 Тому що вухо випробовує слова, так само, як язик куштує їжу.  </p>
<p>4 Для себе виберемо, що є справедливе, давайте вирішим самі, що є добро.  </p>
<p>5 Тому що Йов говорить: „Я невинний, мене позбавив права Бог.  </p>
<p>6 Хоч я не схибив, брехуном мене зовуть, хоч я нічим не завинив, я маю невигойну рану”.  </p>
<p>7 Чи є ще хтось, на Йова схожий, хто богохульствами зволожує уста, немов водою.  </p>
<p>8 З неправедними зустрічі шукає із тими знається, які закон переступили.  </p>
<p>9 Бо стверджує, що Богу нічого годити, користі буде з того мало.  </p>
<p>10 Тому послухайте мене усі, хто розум має, це ж ясно: Всемогутній і злочин — несумісні, Нічого спільного зі злом не має Бог.  </p>
<p>11 Людині Бог віддячує по справах — що заслуговує, те й матиме від Нього.  </p>
<p>12 Немає сумніву ніякого у тому, що Бог не може бути винний, і справедливості не перекрутить Всемогутній.  </p>
<p>13 Ким був призначений Він правити землею, хто владу дав Йому, щоб світом керувати? * [( <em>Ким був… керувати </em>Або «Землею правити не наставляв Його ніхто, адже Він сам створив весь світ». )]</p>
<p>14 Якби задумав Він забрати дух і подих,  </p>
<p>15 то разом зникла б плоть уся, і чоловік на порох обернувся.  </p>
<p>16 Якщо ви справді розумом наділені, то зважте, прислухайтесь до того, що я вам кажу:  </p>
<p>17 Хіба пошле злочинників за ґрати Той, хто Сам ненавидить закон і справедливість? Чи звинуватите ви в кривді справедливого і сильного?  </p>
<p>18 Це Бог царю говорить, що той нікчема, вельможних може нечестивцями назвати.  </p>
<p>19 Господь князям не дасть ніяких переваг, ані багатому перед нужденним, бо всі вони творіння Бога.  </p>
<p>20 Раптово помирають люди — здригнуться і відійдуть в інший світ. Могутні зникнуть, хоч ніхто не ворухнув і пальцем.  </p>
<p>21 Бо стежать Його очі за шляхом людини, не приховається від Нього жоден крок.  </p>
<p>22 Немає місця безпросвітного, ні темряви смертельної, де б заховатися могли від Бога нечестивці.  </p>
<p>23 Тому то не людина призначає час, коли до Бога на спокуту йти.  </p>
<p>24 Вельмож Він прибере без дізнання, на їхнє місце враз поставить інших.  </p>
<p>25 Тому що стежить Він за їхніми ділами, вночі скидає їх, для них життя кінчається на тому.  </p>
<p>26 За їхні підступи карає їх відкрито і на очах у всіх, хто бачить.  </p>
<p>27 Карає їх, бо відвернулися від Нього, не зваживши на всі Його шляхи,  </p>
<p>28 і бідних довели до того, що ті волають і звертаються до Бога. Та пригноблених Він чує плач.  </p>
<p>29 Коли Він змусить змовкнути стражденних, хто дорікне Йому у беззаконні? Як Бог відвернеться, то не знайде Його ніхто: дарма, чи то один, чи ціле плем’я.  </p>
<p>30 Він не дозволить, щоб царем був беззаконний чоловік, і не допустить, щоб народ потрапив в пастку.  </p>
<p>31 Але звернись до Бога і скажи: „Так, винен, більше я грішить не буду.  </p>
<p>32 Навчи мене того, чого я ще не розумію, якщо зробив щось зле, того не повторю”.  </p>
<p>33 Чи Бог тобі відплатить, як бажаєш, якщо цураєшся Його законів? Тобі вирішувати, як далі жити, не мені. Ну ж бо, скажи, як розумієш.  </p>
<p>34 До мене звернуться досвідчені мужі і люди з розумом, почувши, скажуть:  </p>
<p>35 „Не розуміє Йов того, що сам говорить, немає мудрості в його словах”.  </p>
<p>36 Потрібно було б випробувати Йова, бо він відповідає, як лихі людці,  </p>
<p>37 тому що він примножує свій гріх, він збільшує провину, сидячи між нами і звинувачуючи Бога знов і знову».  </p>

<h4>Розділ 35</h4>
<p>1 Потім Елігу сказав:</p>
<p>2 «Чи справедливим ти вважаєш те, що кажеш: „Я більш правий, аніж Господь. Не Бог, а я правий?”  </p>
<p>3 Коли ти кажеш: „Що мені з того, коли я Богу догоджати буду, коли не буду я грішити знов?” —  </p>
<p>4 я хочу відповідь тобі і твоїм друзям дати.  </p>
<p>5 Поглянь на невеличкі хмари, що пропливають високо над головою.  </p>
<p>6 Якщо грішиш, чи дошкуляєш Богу ти, Йому завдати шкоди неможливо. Якщо ти скоїв злочинів багато, що Богу з того?  </p>
<p>7 Якщо невинний, що то є для Нього? Що з рук твоїх одержить Бог для себе?  </p>
<p>8 Твої провини вплинуть на таких, як ти, людей, а не на Бога, і праведність твоя — також лише для них.  </p>
<p>9 Страждають люди від немислимого гніту і звільнення від рук гнобителів чекають.  </p>
<p>10 Ніхто не каже: „Де мій Бог, Творець мій, який дарує нам пісні вночі,  </p>
<p>11 який навчає більше нас, аніж тваринний світ, який нам більше мудрості дає, аніж птахам небесним”.  </p>
<p>12 Волають люди, але Він уваги не звертає, бо пихи нечестивці мають забагато.  </p>
<p>13 Не дослухається Господь до закликів пустопорожніх, Всесильний і не помічає їх.  </p>
<p>14 Як можеш ти жалітися, що ти Його не бачиш, чекати мусиш ти, бо твоя справа — перед Ним.  </p>
<p>15 І справді, Він не виливає гнів на тебе і не зважає на твої гріхи.  </p>
<p>16 Устами марно Йов ворушить, багато він говорить, але мало знає».  </p>

<h4>Розділ 36</h4>
<p>1 І Елігу додав:</p>
<p>2 «Ще трохи почекай, дозволь мені все пояснити, бо через мене Бог сказати хоче.  </p>
<p>3 Я здалеку почну й переконаю в тому, що мій Творець — правий.  </p>
<p>4 Нема обману в твердженнях моїх, ручаюсь. З тобою розмовляє той, хто добре знає.  </p>
<p>5 Могутній Бог, людей не зневажає Він. Могутній Він у мудрості Своїй.  </p>
<p>6 Зловмисникам Він не дозволить жити, але пригніченим віддасть належне.  </p>
<p>7 Від праведних Він не відступиться, не відверне очей від справедливого правителя, дозволить йому завжди посідати трон.  </p>
<p>8 Якщо закутий хтось в кайдани, захоплений в полон болючим ланцюгом,  </p>
<p>9 тоді роз’яснить Він, що скоїли, пихаті, у чому схибили, бо діяли нахабно.  </p>
<p>10 Він вуха їм прочистить, аби чули, як треба виправлятися, і скаже, аби тримались далі від гріха.  </p>
<p>11 Якщо послухаються і служити будуть, то житимуть в багатстві й щасті все життя.  </p>
<p>12 Якщо не схочуть покоритися, проткне стріла їх, перейдуть річку смерті й щезнуть без сліду.  </p>
<p>13 Злоститься той, у кого заржавіле серце, і навіть коли Бог кара його, не просить допомоги.  </p>
<p>14 Помруть вони у розквіті років, як юнаки розпутні. * [( <em>юнаки розпутні </em>Йдеться про юнаків, які за гроші віддавалися чоловікам; як правило, це було частиною обряду в ханаанських храмах. )]</p>
<p>15 Але стражденних Бог врятує, Бог радий слухати таких людей.  </p>
<p>16 Він витягне тебе з лещат біди, на простір, де утисків немає, в вільний і просторий світ, твій стіл ломитись буде від наїдків.  </p>
<p>17 Але обтяжений ти хибними ділами, весь час твій відбирає тяжба, суд,  </p>
<p>18 не дай багатим обдурить себе, не допускай, щоб підкупи тебе схитнули. * [( Значення древньогебрейського тексту непевне. )]</p>
<p>19 Чи зможуть твої статки чи впливові люди тебе порятувати від біди? О, ні.  </p>
<p>20 Не треба ждати тої ночі, коли пощезне із землі увесь народ.  </p>
<p>21 Пильнуй, щоб ти до зла не повернувся, бо ти, здається, зло, а не страждання, вибрав.  </p>
<p>22 Всевладний і Всесильний Бог. Хіба ще є такий, як Він, наставник?  </p>
<p>23 Хто Йому вказував, що має Він робити? Хто міг би вимовить, що Він зробив щось зле?  </p>
<p>24 Не забувайте возвеличувати Бога, завжди Його оспівувати у піснях.  </p>
<p>25 Діяння Божі всі бачить кожен, всі смертні стежать звіддалік за Ним.  </p>
<p>26 Величний Бог, та ми його не можем осягнути, нам не дано пізнати, скільки Він живе.  </p>
<p>27 По краплі Він з землі збирає воду, і умиває землю мрякою, дощем.  </p>
<p>28 Він змушує слабенькі хмари мжичить і зливи проливає на голови людей.  </p>
<p>29 Хто може передбачити погоду і грізний тріск Його шатра. * [( <em>тріск Його шатра </em>Це означає «грізний тріск грому з небес». )]</p>
<p>30 Це ж Він бо розкидає блискавки по небу і дно морське ховає під водою.  </p>
<p>31 Так Він народами керує і дбає, щоб була пожива їм.  </p>
<p>32 Він блискавку бере в долоні і направляє точно в ціль.  </p>
<p>33 То грім Його, що провіщає бурю, худоба, й та це відчуває».  </p>

<h4>Розділ 37</h4>
<p>1 «Коли я думаю про бурю ураганну, тріпоче серце і нерівно б’ється.  </p>
<p>2 Прислухайтесь до грому голосу Його, послухайте, як гуркіт ллється з уст Його.  </p>
<p>3 Він посилає блискавку, щоб освітила небо, заграва розлягається з кінця в кінець землі.  </p>
<p>4 Гучний, величний голос Божий розсилає громи, ніхто не спинить гуркіт грому Божого.  </p>
<p>5 Гримить чудовий голос Божий, вершить великі справи Він, яких ми осягнуть не в змозі.  </p>
<p>6 Тому що снігу Він наказує: „На землю падай”. А зливі промовляє: „Дужче лий”.  </p>
<p>7 Він кожного печаткою позначив, щоб всі могли довідатись, що Він зробив.  </p>
<p>8 До лігва утікає все живе, щоб заховатись, пересидіти.  </p>
<p>9 Із півдня налітає вітер штормовий, північні вітри холод принесуть.  </p>
<p>10 Від подиху Бога утворюється лід і неосяжні води замерзають.  </p>
<p>11 До того ж хмари Він наповнює водою, скрізь розсилає блискавки із них.  </p>
<p>12 Кружляють небом хмарища важенні, виконуючи Боже повеління. Як Він бажає, над землею линуть.  </p>
<p>13 Чи то заради покарання для землі, а, може, милості заради Він це зробив.  </p>
<p>14 Про це послухай, Йове. Встань і поміркуй про чудеса Господні.  </p>
<p>15 Чи знаєш ти, як хмарами керує Бог, як змушує вистрілювати блискавками небо?  </p>
<p>16 Чи знаєш ти, як темні хмари розвіюються? Чи знаєш ти про неймовірні чудеса Того, Хто знає все?  </p>
<p>17 Чи можеш ти, хто в одязі потіє, знати, чому південний вітер віє і змушує завмерти землю?  </p>
<p>18 Чи можеш ти разом з Ним хмари розстилати, важкі, як дзеркало шліфоване латунне?  </p>
<p>19 Скажи, що мусимо Йому сказати. Не можемо придумати нічого, бо не знаєм.  </p>
<p>20 Хіба годиться перебивати Бога, щоб сказати самому? Це також безглуздо, як просити Бога смерті?  </p>
<p>21 Отож ніхто не бачив світла, яскравого такого, як коли подує вітер і розвіє хмари, й очистить повітря, зробить прозорим його. Тоді яскравий жар приходить  </p>
<p>22 із Зафона — те страшне й яскраве світло, що навколо Бога. * [( <em>із Зафона </em>Зафон (Божа гора). В ханаанській міфології це було місце, де збираються боги. )]</p>
<p>23 Не можем Всемогутнього ми осягнути, величний Він у силі, справедливості та правді. Він перед нами не звітує. * [( <em>Він перед нами не звітує </em>Або «Він не йде до суду, коли ми вимагаємо справедливості від Нього». )]</p>
<p>24 Тому Його й бояться люди, хоч Він на мудрагеля кожного і не зважає».  </p>

<h4>Розділ 38</h4>
<p>1 Тоді із бурі до Йова звернувся Господь:</p>
<p>2 «Хто це, хто це чорнить пораду словами нерозумними?  </p>
<p>3 Підпережись, як воїн. Тоді тебе спитаю Я, а ти Мені усе поясниш.  </p>
<p>4 Де був ти в час, коли землі основи Я творив? Ну ж бо, скажи, якщо розумний ти.  </p>
<p>5 Хто її виміри окреслив? Ти ж бо знаєш. І хто її відміряв потім?  </p>
<p>6 Що є підґрунтям для земних основ, і хто землі поклав наріжний камінь,  </p>
<p>7 коли всі зорі вранішні співали, і веселились Ангели, прославляючи плоди Його творінь? * [( <em>Ангели </em>Буквально «сини Божі». )]</p>
<p>8 Хто широчінь морську у брами взяв, коли вона лилась, немов із лона,  </p>
<p>9 коли їй хмари одягнув і мрякою її запеленав,  </p>
<p>10 коли кордони моря я провів і встановив залізні ґрати й двері,  </p>
<p>11 коли сказав: „Ти можеш докотитися сюди й не далі, ось тут межа твоїх (могутніх) хвиль”.  </p>
<p>12 Чи ти колись давав накази ранку, чи вказував зорі, де місце їй,  </p>
<p>13 вхопити світлом край землі і витрясти негідників ізвідти?  </p>
<p>14 Земля міняється, мов глина під печаттю, і постає, мов у святкових шатах.  </p>
<p>15 Злим людям світло лише заважає: віднімеш темряву і руйнуються їх плани.  </p>
<p>16 Чи довелось тобі колись на дно морське спуститись? Чи зміряв кроками незвідані глибини ти?  </p>
<p>17 Чи показали тобі брами смерті, чи бачив браму, за якою смерті тінь?  </p>
<p>18 Чи зміг ти дослідити шир землі безкраю? Якщо усе це знаєш ти, скажи.  </p>
<p>19 Де шлях туди, де оселилось світло? А морок — де ночує він?  </p>
<p>20 Ти, безперечно, знаєш, де кордони тьми, де стежка, що веде до її дому.  </p>
<p>21 Ти все це знаєш, бо тоді вже народився, і не злічити, скільки днів прожив.  </p>
<p>22 А чи бував колись ти у скарбниці сніжній, чи бачив місце, де сховався град,  </p>
<p>23 який ховаю про лиху годину, коли настане час тривожний битви та війни?  </p>
<p>24 Де шлях в той край, в якому розділяю світло і східний вітер дме в усі кінці землі.  </p>
<p>25 Хто відкриває русла для бурхливих вод й дорогу перекатам грому прокладає,  </p>
<p>26 щоб напоїть дощем безлюдні землі, пустелю, де немає ні душі,  </p>
<p>27 щоб пустище напилося вологи і буйною травою проросло?  </p>
<p>28 Чи має батька дощ, і звідки крапельки роси беруться?  </p>
<p>29 З якого лона лід виходить? Чиїм дитям є вранішній мороз?  </p>
<p>30 Чом каменем вода рідка береться? Чом замерзає дзеркало водойм?  </p>
<p>31 Чи можеш ти зв’язати зірки Волосожара, чи розв’язати віжки Оріона?  </p>
<p>32 Чи в час призначений ти виведеш сузір’я, чи поведеш Ведмедицю і ведмежат?  </p>
<p>33 Чи знаєш ти небесні закони, чи можеш їх впровадить на землі? * [( <em>чи можеш… на землі </em>Або «чи можеш повісити зірки над землею». )]</p>
<p>34 Чи можеш голосно звеліти хмарам, щоб водами тобі омили тіло?  </p>
<p>35 Чи можеш наказати блискавкам летіти, чи згодяться, чи скажуть: „Ми вже тут?”  </p>
<p>36 Хто мудрість заховав у потаємне місце, чи хтось загнав свій розум в закуток?  </p>
<p>37 Чи злічені розумним хмари в небі, і хто з пляшок небесних воду вилив,  </p>
<p>38 щоб порох на багно перетворився і збився у глевкі грудки?  </p>
<p>39 Чи ти шукаєш здобичі для лева, чи левенятам віддаєш поживу,  </p>
<p>40 коли вони у лігвищі лежать чи затаїлись в засідці у хащі?  </p>
<p>41 Хто корм для ворона знайде, коли його пташата здіймуть крик до Бога і вирушать далеко в пошуках харчів?»  </p>

<h4>Розділ 39</h4>
<p>1 «Чи знаєш час, коли гірські козли народжуються в світ? Чи бачив ти олениху, як телиться вона?  </p>
<p>2 Чи знаєш, скільки місяців виношує вона дітей, чи можеш вичислити день, коли народить?  </p>
<p>3 Вона звивається, й з’являються телята, вони у муках повивають немовлят.  </p>
<p>4 Набравшись сили, дітлахи ростуть на волі, а потім йдуть назавжди від батьків своїх.  </p>
<p>5 Хто пустить неприрученого віслюка на волю? Хто з нього пута зніме?  </p>
<p>6 Пустелю Я зробив для нього домом, Я поселив їх на солончаках.  </p>
<p>7 Вони кепкують з гомінкого міста і окрику погонича не чують.  </p>
<p>8 Бреде осел по схилах, пасовиськах, шукає різну зелень для поживи.  </p>
<p>9 Чи дикий бик погодиться тобі служити? Чи біля повних ясел проведе він ніч?  </p>
<p>10 Чи дикого бика впряжеш у плуг? Чи скородити землю за тобою буде?  </p>
<p>11 Чи покладешся ти на його буйну силу? Чи звалиш ти на нього всю свою тяжку роботу?  </p>
<p>12 Доручиш ти йому збирати урожай і довезти його до току?  </p>
<p>13 Злітають весело в повітря страусині крила, як і лелечі, тільки що без пір’я.  </p>
<p>14 На землю відкладає яйця страус, і зариває у пісок, щоб зігрівав їх.  </p>
<p>15 Забуде потім так, що й наступити може, чи дикий звір роздавить мимоволі.  </p>
<p>16 Не буде страусиха доглядати пташенят, їй байдуже, що потрудилась надаремне,  </p>
<p>17 оскільки мудрості її позбавив Бог, оскільки розумом не наділив її.  </p>
<p>18 Коли стає на лапи страус і біжить, тоді глузує з вершника й коня.  </p>
<p>19 Чи ти даєш коневі силу? Чи ти йому на шию гриву начепив, яка тріпочеться на вільнім вітрі?  </p>
<p>20 Чи ти примушуєш його, мов сарану, скакати, — того, чиє іржання горде викликає страх?  </p>
<p>21 Він землю шпарко риє копитом пишається з своєї сили, а потім скаче в бій завзято.  </p>
<p>22 Над страхом він сміється, не журиться і з поля битви не тікає.  </p>
<p>23 В сагайдаку дзвенять при його боці стріли, блискучий спис й короткий дротик теж.  </p>
<p>24 Гарцює кінь, летить земля із-під копит, не може встояти на місці, коли чує сурму. * [( <em>Гарцює… копит </em>Буквально «ковтає землю». )]</p>
<p>25 Озвався він на голос сурми: „В бій!” Ще здалеку він нюхом відчуває запах битви. Він чує гуки воїнів і битви гам.  </p>
<p>26 Хіба літає яструб через те, що ти його навчив? Чи завдяки тобі розкинув крила і летить на південь?  </p>
<p>27 Хіба орел парить під небесами за твоїм наказом? Чи через тебе він гніздо так високо звиває?  </p>
<p>28 Над урвищем він селиться і ночі там проводить, на бескиді свою фортецю влаштував.  </p>
<p>29 Він здобич видивляється для себе звідти, і пильний зір його далеко бачить.  </p>
<p>30 Де тільки трупи, там і він кружляє, його пташата кров’ю упиваються».  </p>

<h4>Розділ 40</h4>
<p>1 І сказав Господь Йову:</p>
<p>2 «Чи буде Всемогутнього повчати той, хто сперечався з Ним? Хай відповість, хто Бога поправляв».  </p>
<p>3 Йов відповів Господу:</p>
<p>4 «Звичайно, я лише людина, що міг би я у відповідь сказати? Я затулив долонею вуста.  </p>
<p>5 Я якось говорив, і більше вже не буду. Я двічі говорив, нічого не додам».  </p>
<p>6 Тоді Господь із бурі відповів:</p>
<p>7 «Підпережись, як воїн, тоді тебе спитаю Я, а ти мені поясниш.  </p>
<p>8 Чи справді рішення Моє ти скасувати хочеш? Мене засуджуєш, щоб ствердитися в правоті?  </p>
<p>9 Чи, може, силу маєш Божу, чи голос твій гримить, як Мій?  </p>
<p>10 Тоді придай собі величність і повагу, честь і красу на себе одягни.  </p>
<p>11 Звільни свій буйний гнів, скарай нахабу, поглянь на гордого, звели йому скоритись.  </p>
<p>12 Звели йому скоритися, скарай нахабу, лихих людців здолай на місці.  </p>
<p>13 У порох всіх разом їх поховай, обличчя обгорнувши, у могилу.  </p>
<p>14 Тоді і Я тобі хвалу воздам, бо врятуватись можеш власною рукою.  </p>
<p>15 Поглянь на бегемота, Я його створив, як і тебе. Він їсть траву, мов бик. * [( <em>бегемот </em>Це слово також може перекладатися як «гіпопотам», «носоріг» або «слон». )]</p>
<p>16 Поглянь, яке він має дуже тіло, як грають сильні м’язи черева його.  </p>
<p>17 Він хвіст напружує, і той, мов стовбур кедра. На стегнах жили міцно ув’язались.  </p>
<p>18 Кістки його, неначе труби з бронзи, а ноги, мов стовпи з заліза.  </p>
<p>19 Він першим значиться серед створінь Господніх, наблизитись мечем до нього може лиш Творець.  </p>
<p>20 Харчується він тим, що виростає на горах, всі дикі звірі там також забави мають.  </p>
<p>21 Він спить під лотосом в тіні, ховається в болоті, де багато очерету.  </p>
<p>22 Тінь лотосів його вкриває, тополі вздовж струмків сезонних над ним змикають крони.  </p>
<p>23 Він не злякається, якщо помчить ріка на нього, він впевнений, коли й Йордан до рота дістає.  </p>
<p>24 Хто може осліпить його і захопити? Чи може хтось гачком проткнути йому ніздрі?»  </p>

<h4>Розділ 41</h4>
<p>1 «Чи можеш ти Левіафана на гачок зловити, а чи зв’язати йому мотузкою язик?  </p>
<p>2 Хто може в ніздрі йому вселити мотузку, його щелепи проколоть гачком?  </p>
<p>3 Чи буде він просить пощади в тебе, а чи улещувати тебе почне?  </p>
<p>4 Чи укладе з тобою перемир’я, чи візьмеш ти його на все життя слугою?  </p>
<p>5 Чи будеш з ним, неначе з птахом, гратись, чи зв’яжеш, щоб дівчата молоденькі забавлялися?  </p>
<p>6 Чи зможуть виторгувати його купці, чи розітнуть його й поділять між собою?  </p>
<p>7 Чи вдасться його шкіру дротиком проткнуть, чи голову йому ти гарпуном поцілиш?  </p>
<p>8 На нього руки поклади і битву пригадай; не зробиш більше ти цього ніколи.  </p>
<p>9 Даремні сподівання подолати його. Лиш глянувши на нього, вже впадеш від страху.  </p>
<p>10 Нікому мужності не стане розлютить його. То хто ж повстане проти Мене?  </p>
<p>11 Хіба було, щоб виклик Мені кинув хтось і не програв? Адже під небом все Мені належить. * [( <em>Хіба… належить </em>Або «Ніхто під небом не наблизився до Левіафана і життя своє не загубив». )]</p>
<p>12 Хіба Я не мовчатиму про мову його дужу, про переконливі його слова?  </p>
<p>13 Хто може здерти з нього шкуру? Хто подолає його подвійний панцир? * [( <em>Хто подола… панцир </em>Або «Ніхто з вуздечкою не наблизиться до нього». )]</p>
<p>14 Міцні щелепи хто йому розчепить з зубами, що на всіх наводять жах?  </p>
<p>15 Його спина щитами рясно вкрита, немов печаттю, вони втиснуті надійно.  </p>
<p>16 Одне до одного притулені близенько, що й вітер поміж ними не пройде.  </p>
<p>17 Один приєднаний до іншого так міцно, що розділити їх нічим не можна.  </p>
<p>18 Коли він чхне, то висікає блискавицю, а очі світяться, мов промені світанку.  </p>
<p>19 Вогонь із пащі, мов із смолоскипа навколо нього іскри розсипає.  </p>
<p>20 А ніздрі викидають клуби (пари), як пара рветься із паруючого киплячого казана.  </p>
<p>21 Його дихання може полум’я роздмухати, із пащі виривається вогонь.  </p>
<p>22 Велику силу має його шия, усі, хто її бачить, ціпеніють з жаху.  </p>
<p>23 Всі складки шкіри зведені докупи, не проглядає поміж ними тіло.  </p>
<p>24 У нього серце вилите, неначе камінь, мов жорна витесані для млина.  </p>
<p>25 Бояться й грізні воїни, як він зводиться на ноги, його хвоста удари не дають їм влучити у ціль. * [( <em>грізні воїни </em>Або «боги». )]</p>
<p>26 Не розсіче ту шкуру меч ніякий, бо відскочить, ні дротик, ні стріла, ні спис пробить її не зможуть.  </p>
<p>27 Залізо — то для нього мов солома, а бронза — деревина трухлява.  </p>
<p>28 Стріла його не змусить утікати, каміння, пущене з пращі, відскакує, немов полова.  </p>
<p>29 Дубцем його огріти, мов полоскотати, він насміхається над кинутим у нього списом.  </p>
<p>30 На череві у нього мовби гострі черепки лишають слід в болоті, як від плуга.  </p>
<p>31 Він змушує глибоке море закипіть, мов юшка, бульбашки морем, як в киплячім маслі.  </p>
<p>32 За ним по морю пінний слід блищить, немовби плесо вкрилось сивиною.  </p>
<p>33 Немає рівних на землі йому, єдине це створіння, що не має страху.  </p>
<p>34 На гордих він звисока поглядає, він — цар над усіма, хто пиху має».  </p>

<h4>Розділ 42</h4>
<p>1 І Йов відповів Господу:</p>
<p>2 «Я знаю, все Тобі під силу, ніякий задум Твій не спростувати.  </p>
<p>3 Спитав ти: „Хто чорнить пораду словами нерозумними такими?” Не відмовляюсь, справді я питав про те, чого не зрозумів, що надто неймовірне, що осягнути не вдалось мені.  </p>
<p>4 Сказав Ти: „Вислухай Мене, Я буду говорити. Тебе спитаю, ти ж бо поясни”.  </p>
<p>5 Раніше я лиш чув про Тебе, аж ось тепер уздрів на власні очі.  </p>
<p>6 Тому я відкидаю все, що говорив, прошу пробачення у поросі й пилюці». * [( <em>у поросі й пилюці </em>Загальновживаний у юдеїв вияв горя й приниження. <em>я відкидаю… говорив </em>Або «я соромлюся себе самого». )]</p>
<p>7 Після того, як Господь поговорив з Йовом, Він звернувся до Еліфаза з Темана: «Я дуже гніваюся на тебе й двох твоїх друзів, бо ви нічого правдиво про Мене не сказали, а слуга Мій Йов сказав правильно.</p>
<p>8 Тепер же візьміть сім биків та сім баранів, йдіть до раба Мого Йова і складіть від себе пожертву. А раб Мій Йов молитиметься за вас. Я шаную прохання Йова, тож не воздам вам за вашу недолугість, за те, що говорили про Мене не так правдиво, як раб Мій Йов».</p>
<p>9 Тоді Еліфаз із Темана, Білдат із Шуа й Зофар із Наамата пішли й зробили так, як наказав їм Господь. А Господь почув молитву Йова.</p>
<p>10 Коли Йов помолився за своїх друзів, Бог відновив його талан. Він подвоїв колишні статки Йова.</p>
<p>11 Усі його брати й сестри, хто тільки знав його, зійшлися і всі разом мали учту в оселі Йова. Вони його втішали, співчували йому, за весь той біль, що Господь послав йому. А потім кожен подарував йому по срібній монеті й золотому персню.</p>
<p>12 Благословив Господь останні дні Йова більше, ніж попередні. Було у Йова чотирнадцять тисяч овець та кіз, шість тисяч верблюдів, тисяча пар биків та тисяча віслюків.</p>
<p>13 Мав він семеро синів та три доньки.</p>
<p>14 Першій дочці дав ім’я Єміма. Другу назвав Казією, а третю — Керенгаппух.</p>
<p>15 Не було в тому краї жінок вродливіших, ніж доньки Йова. Батько розділив спадок між ними та їхніми братами.</p>
<p>16 Після цього жив Йов іще сто сорок років і побачив чотири покоління своїх нащадків.</p>
<p>17 Помер Йов дуже старим, проживши добре життя.</p>


