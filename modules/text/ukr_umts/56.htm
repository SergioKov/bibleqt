<h2>До Ефесян</h2>
<h4>Розділ 1</h4>
<p>1 Вітання від Павла, апостола Ісуса Христа волею Божою, до людей Божих в Ефесі віруючих в Ісуса Христа. * [( <em>в Ефесі </em>В деяких древньогрецьких рукописах слова «в Ефесі» відсутні. )]</p>
<p>2 Благодать і мир вам від Бога, Отця нашого, і від Господа нашого Ісуса Христа.</p>
<p>3 Благословенний Бог і Отець Господа нашого Ісуса Христа. У Христі Він благословив нас усіма духовними благословеннями в Царстві Небеснім.</p>
<p>4 Бог обрав нас у Христі ще до створення світу, щоб були ми святими й чистими перед Ним, бо Він любить нас.</p>
<p>5 Він вирішив наперед, що всиновить нас через Ісуса Христа! Така була Його милостива воля.</p>
<p>6 І то на похвалу милості Його, якою обдарував Він нас в особі Свого улюбленого Сина.</p>
<p>7 Його пролита кров дала нам звільнення від гріхів. Нам прощено гріхи наші завдяки багатству милості Його.</p>
<p>8 Цю милість дарував нам Всевишній у Своїй глибокій премудрості й завбачливості.</p>
<p>9 Він відкрив нам таємницю волі Своєї, яка мала бути здійснена через Ісуса Христа.</p>
<p>10 Мета Божа в тому, щоб, коли настане належна година, об’єднати в Христі все, що є на небі й на землі.</p>
<p>11 Завдяки Христові ми стали людьми Божими і спадкоємцями Його. Нам це було визначено наперед згідно з намірами Того, Хто все здійснює за Своєю волею.</p>
<p>12 Це сталося для того, щоб ми, євреї, ті хто були першими в надії на Христа, змогли проголошувати хвалу славі Божій.</p>
<p>13 В Ньому і вас було позначено печаттю обіцяного Духа Святого, коли ви почули слово правди, Добру Звістку про спасіння й повірили в Христа. І зроблено це згідно з обітницею Божою.</p>
<p>14 Дух Святий є запорукою нашої спадщини, аж поки Бог не дасть звільнення нам, тобто тим, хто належить Йому. І ми вознесемо хвалу Його славі.</p>
<p>15 Відтоді, як я почув про вашу віру в Господа Ісуса і про вашу любов до всіх людей Божих, 
<p>16 я не перестаю дякувати Богові за вас, згадуючи вас у своїх молитвах.</p>
<p>17 Я молюся, щоб Бог Господа нашого Ісуса Христа, славний Отець, дарував вам мудре серце й відкритість до Його одкровення, щоб ви могли пізнати Його.</p>
<p>18 Я молюся, щоб ваші серця відкрилися для сприйняття світла, і ви зрозуміли, що є надія, до якої Він закликає вас; яка багата й прекрасна спадщина, котру Бог її дарує святим людям Своїм; 
<p>19 щоб ви збагнули, яка незрівнянно могутня влада Його для нас, хто вірить. Його сила й могутність</p>
<p>20 були виявлені в Христі, коли Всевишній воскресив Його з мертвих і посадив праворуч від Себе на небесах.</p>
<p>21 Він посадив Христа вище всіх правителів, влади, сили й царів, вище будь-якого звання, що може бути присвоєне, і не лише в наші часи, а й у майбутньому.</p>
<p>22 Бог усе віддав під владу Христову і зробив Його Головою церкви.</p>
<p>23 Церква — це Тіло Христове, яку Він наповнює Собою. І Він наповнює всесвіт.</p>

<h4>Розділ 2</h4>
<p>1 У минулому, ви були духовно мертвими через свої провини та гріхи проти Бога, 
<p>2 в яких жили раніше, йдучи лихими шляхами цього світу. Ви корилися володарю, який править злими силами цього світу, духові, що діє в непокірних. * [( <em>володарю… цього світу </em>Або «сатані». Див.: «сатана». )]</p>
<p>3 Усі ми теж колись жили серед них, задовольняючи свою духовну природу, йдучи за її бажаннями та прагненнями. І, як усі люди на світі, були приречені зазнати гніву Божого.</p>
<p>4 Та Бог багатий милосердям через Його велику любов до нас.</p>
<p>5 Навіть коли ми були мертвими через гріхи свої, Він дарував нам нове життя разом із Христом (і були ви врятовані завдяки Божій милості).</p>
<p>6 Бог воскресив нас до життя разом із Христом і посадив разом із Ним на престолі у Царстві Небеснім. Господь зробив це заради нас в Ісусі Христі.</p>
<p>7 Бог зробив це для того, щоб показати на всі прийдешні часи незрівнянне багатство милості Своєї. Він зробив це завдяки доброті до нас в Ісусі Христі.</p>
<p>8 Бо саме Божою милістю спаслися ви завдяки вірі. Спасіння не є ваша заслуга, то є дар Божий.</p>
<p>9 То не винагорода за чийсь труд, й не те, чим хтось міг би хвалитися.</p>
<p>10 Бо ми — створіння Божі. Він створив нас у Ісусі Христі для добрих справ. І справи ті Бог приготував заздалегідь, щоб ми могли свої життя присвятити їм.</p>
<p>11 Тож пам’ятайте, що колись вас, народжених поганами, євреї називали «необрізаними», а себе вони називають «обрізаними» (маючи на увазі дію, яка виконується руками людськими). * [( <em>обрізаний </em>Кожному юдейському хлопчику обрізали крайню плоть. Це робилося на знак договору між Господом і Авраамом. )]</p>
<p>12 Пам’ятайте, тоді ви були без Христа і не належали до народу ізраїльського. Ви були чужими тим угодам, що пов’язані з Божою обітницею людям, та жили в цьому світі без надії і без Бога. * [( <em>угодам </em>Угоди, які Господь давав Своєму народу у часи Старого Заповіту. )]</p>
<p>13 Колись ви були такі далекі від Бога, але зараз ви — в Христі Ісусі, та стали близькими Йому через смерть Христову.</p>
<p>14 Христос є нашим джерелом миру. Він об’єднав нас в один народ і зламав перешкоду, стіну ворожнечі, пожертвувавши Своїм власним Тілом.</p>
<p>15 Він покінчив із Законом, з його правилами та заповідями, щоб забезпечити мир, створивши в Собі один новий народ із двох. * [( <em>один новий народ із двох </em>Мається на увазі «погани та юдеї». )]</p>
<p>16 Він примирив ці два народи з Богом в одному тілі через Свою смерть на хресті і так Він припинив ворожнечу між ними.</p>
<p>17 Христос прийшов і приніс вам Звістку про мир — далеким від Бога і близьким. * [( <em>далеким від Бога і близьким </em>Або «неюдеям, далеким від Бога і вам, юдеї, близьким до Нього». )]</p>
<p>18 Бо саме через Христа ми всі маємо доступ до Отця в єдиному Дусі.</p>
<p>19 Отже, ви, неюдеї, вже не чужинці й не сторонні. Ви співгромадяни з людьми Божими та Його родиною.</p>
<p>20 Ви, віруючі, подібні до споруди, зведеної Господом: ви збудовані на підвалинах, закладених апостолами і пророками, а наріжним каменем є Сам Христос Ісус. * [( <em>наріжний камінь </em>Це був перший і найважливіший камінь у будь-якій будівлі. )]</p>
<p>21 І вся будівля тримається на Ньому. Завдяки Христу вона росте, щоб стати святим храмом у Господі. * [( <em>храм </em>Оселя Господа, де народ Божий поклонявся Богу. У даному випадку мається на увазі те, що віруючі — це духовний храм, де живе Господь. )]</p>
<p>22 Через Нього і ви всі об’єднуєтеся і створюєте єдине житло, де Бог живе через Духа Святого.</p>

<h4>Розділ 3</h4>
<p>1 Через те я, Павло, і став в’язнем тому, що я служу Ісусу Христу заради вас, поган.</p>
<p>2 Напевне, ви чули про те, що Бог дав мені завдання проповідувати Його милість заради вас.</p>
<p>3 Ви чули, що Бог відкрив мені таємницю, про яку я вже коротко вам писав.</p>
<p>4 І коли ви прочитаєте це, то побачите, що я розумію таємну істину про Христа.</p>
<p>5 Попереднім поколінням ця таємниця не була оголошена, але вона зараз виявлена Його святим апостолам і пророкам через Духа.</p>
<p>6 Ця таємниця в тому, що слухаючи й приймаючи Добру Звістку, погани є спадкоємцями милості Господньої разом із юдеями. Вони є членами єдиного Тіла і співучасниками Божої обітниці в Христі Ісусі.</p>
<p>7 Я став служителем, щоб проповідувати цю Добру Звістку, завдяки дарові Божої милості, дарованої мені Його владою.</p>
<p>8 Хоч я й найменший з усіх найнезначніших людей Божих, мені була дана ця милість Божа: проповідувати поганам Добру Звістку про незбагненні багатства Христові 
<p>9 й відкрити всім людям те, що Він призначив для таємної істини Своєї. Від початку світу вона залишалася схованою у Бога, Який створив усе.</p>
<p>10 Його намір був в тому, щоб зараз, через церкву, Він міг виявити правителям і володарям у Царстві Небеснім цю багатогранну мудрість Божу. 
<p>11 Це була вічна Божа мета, яку Він здійснив через Христа Ісуса, нашого Господа.</p>
<p>12 В Христі ми можемо наблизитися до Бога впевнено і без страху, через нашу віру в Нього.</p>
<p>13 Тож я молюся, щоб ви не відступили через мої страждання, бо страждання ці — на ваше благо, для вашої шани і слави!</p>
<p>14 Через те я схиляю коліна в молитві перед Отцем.</p>
<p>15 Від Нього кожен рід на небі й на землі одержав своє ім’я.</p>
<p>16 Я молюся, щоб Бог, згідно зі своїм славним багатством, зміг дати вам силу і владу внутрішню через Його Духа.</p>
<p>17 Хай Христос живе у ваших серцях завдяки вірі вашій. Хай життя ваше засновується на любові, та зміцнюється в ній.</p>
<p>18 Зрозумійте разом з усіма людьми Божими, яка широка, довга, висока й глибока любов Христова.</p>
<p>19 Я молюся, щоб ви пізнали цю любов, яка перевершує всі знання, щоб вам сповнитися всією повнотою Божою.</p>
<p>20 Слава Богу, Який може Своєю силою, яка діє в нас, зробити незрівнянно більше, ніж те, про що ми можемо молитися й мріяти.</p>
<p>21 Слава Йому в церкві і в Ісусі Христі на всі покоління і на віки вічні. Амінь.</p>

<h4>Розділ 4</h4>
<p>1 Тож я, як в’язень, який належить Господу, благаю вас жити так, як то личить людям Божим, та бути гідними поклику Божого.</p>
<p>2 Будьте завжди покірливими й лагідними, а також терплячими й приймайте один одного з любов’ю.</p>
<p>3 Намагайтеся зберегти єдність даровану Духом. Ревно бережіть її.</p>
<p>4 Є лиш одне Тіло і один Дух, і ви були покликані Богом, щоб розділити одну надію.</p>
<p>5 Є лише один Господь, одна віра, одне хрещення.</p>
<p>6 Є лише один Бог і Отець всіх. Він володар усього, виявлений в усьому, і Він усюди.</p>
<p>7 Але кожному з нас була дарована особлива милість, мірою щедрості Христової.</p>
<p>8 Ось чому сказано у Святому Писанні: «І коли вознісся Він, то взяв полонених із Собою і роздав дари людям». * [( <a href='/ukr_umts/19/68/19'>Пс. 68:19</a>. )]</p>
<p>9 Що ж означають слова: «Він вознісся» — як не те, що Він спершу спустився на землю?</p>
<p>10 Таким чином, це саме Христос зійшов, а потім вознісся на вище з небес, щоб наповнити Собою цілком все.</p>
<p>11 Він Сам дарував одним бути апостолами, другим — пророками, третім — проповідниками Доброї Звістки, а четвертим — пастирями й учителями.</p>
<p>12 І зробив Він так, щоб підготувати людей Божих до служіння й підсилення Тіла Христова, 
<p>13 і щоб ми всі прийшли до єднання у вірі та в пізнанні Сина Божого, до зрілості, і досягли висот досконалості Христової.</p>
<p>14 Тоді ми вже більш не будемо як немовлята або ті, хто постійно змінює свої думки, неначе то хвилі кидають човен з боку в бік. Вітер усякого нового вчення не захопить нас тоді, і ми не будемо втягнені в гріх обманами хитрунів. * [( <em>Вітер </em>Або «вплив». )]</p>
<p>15 Тож промовлятимемо істину з любов’ю і зростатимемо в усьому, щоб бути схожими на Христа. Бо Ісус — голова,</p>
<p>16 та усе тіло залежить від Нього. Його владою усі частини тіла з’єднані докупи, і все воно тримається разом завдяки Христу. І коли кожна окрема частина виконує те, що мусить, все тіло росте й міцніє завдяки любові.</p>
<p>17 Тому кажу я це й застерігаю в ім’я Господнє, щоб ви більше не жили так, як погани живуть зі своїми нікчемними думками.</p>
<p>18 Розум їхній затьмарений, вони відірвані від життя, що йде від Бога. Вони нічого не розуміють, бо відмовляються слухати голосу істини.</p>
<p>19 Вони втратили почуття сорому й віддалися злу і розпусті.</p>
<p>20 Але це життя, зовсім не те, про яке ви дізналися пізнавши Христа.</p>
<p>21 Та я не маю сумніву, що ви чули про Нього і, як Його послідовники, навчені істини, яка в Ньому.</p>
<p>22 Щодо вашого минулого життя, то вас вчили позбавлятися вашої старої суті, яка занепадає від облудних бажань.</p>
<p>23 Ви повинні відновитися в ваших серцях і розумі, 
<p>24 та «зодягнутися в нового чоловіка», який був створений у подобі Божій і відрізняється праведністю й святістю, що йдуть від істини.</p>
<p>25 Отже, зречіться брехні! «Кожен має бути щирим із ближніми своїми», бо всі ми — частини одного тіла. * [( <a href='/ukr_umts/38/8/16'>Зах. 8:16</a>. )]</p>
<p>26 «Не грішіть, гніваючись» та позбудьтеся гніву перш, ніж сонце зайде. * [( <a href='/ukr_umts/19/4/4'>Пс. 4:4</a> (у грецьких рукописах). )]</p>
<p>27 Не потурайте дияволу.</p>
<p>28 Хто крав, нехай більше не краде. Краще працювати й зробити щось корисне, щоб поділитися тим з нужденними.</p>
<p>29 Нехай жодне огидне слово не сходить з уст ваших, а кажіть лише те, що допомагає людям духовно зростати згідно з їх потребою, щоб ви допомогли тим, хто чує вас.</p>
<p>30 Не засмучуйте Божого Духа Святого, бо Він — доказ того, що ви належите Богу і що Він захистить вас до тих пір, коли настане час вашого звільнення.</p>
<p>31 Нехай усі прикрощі, лють, гнів, лихослів’я і наклепи полишать вас — разом з усіляким злом.</p>
<p>32 Будьте добрими й співчутливими одне до одного. Прощайте одне одному, як Бог простив вам в Христі.</p>

<h4>Розділ 5</h4>
<p>1 Будьте послідовниками Бога, як Його улюблені діти.</p>
<p>2 Живіть у любові, як Христос любив і Він віддав Себе за нас, як запашне приношення і пожертву Богу.</p>
<p>3 Про розпусту, нечисть усіляку чи пожадливість нехай навіть не згадують поміж вас, бо це не личить Божим людям.</p>
<p>4 Не повинно бути ні ганебних промов, ні марнослів’я, ні непристойних жартів. Це також не личить вам. Нехай краще буде вдячність.</p>
<p>5 Будьте певні, що жоден розпусник, нечистий або лихий чоловік не успадкує Царства Христового й Божого, бо це те саме, що й ідолопоклонство.</p>
<p>6 Нехай ніхто не обманює вас марними словами, бо за це впаде гнів Божий на непокірливих.</p>
<p>7 Тож не будьте їхніми спільниками.</p>
<p>8 І кажу я так, бо колись ви були сповнені темряви, а зараз сповнені світла як послідовники Бога. Тож живіть як діти світла.</p>
<p>9 Бо вплив світла видно в кожному прояві доброти, в праведності й правді.</p>
<p>10 Завжди намагайтеся збагнути, що до вподоби Господу.</p>
<p>11 Не беріть участі у марних і безплідних справах темряви, а краще викривайте їх.</p>
<p>12 Соромно навіть казати про те, що деякі люди чинять потай.</p>
<p>13 Та світло викриває усі ті злі й негідні вчинки.</p>
<p>14 Так, все проясняється у світлі! Ось чому ми кажемо: «Встань, той, хто спить! Воскресни з мертвих, і Христос освітить тебе».  </p>
<p>15 Тож пильнуйте, як ви живете: не чиніть, як нерозумні, але будьте розумними.</p>
<p>16 Використовуйте кожну нагоду творити добро, бо часи зараз недобрі.</p>
<p>17 Не будьте нерозсудливими, намагайтеся пізнати волю Господа.</p>
<p>18 Не впивайтеся вином, бо це приводить до розпусти. Краще сповнюйтеся Духом. * [( <em>приводить до розпусти </em>Або «руйнує життя». )]</p>
<p>19 Спілкуйтеся між собою псалмами, гімнами й духовними піснями. Співайте й складайте в серцях своїх мелодію, прославляючи Господа.</p>
<p>20 Дякуйте завжди й за все Богу, Отцю нашому, в ім’я Господа нашого Ісуса Христа.</p>
<p>21 Підкоряйтеся одне одному, шануючи Христа.</p>
<p>22 Жінки, підкоряйтеся чоловікам своїм, як Господу.</p>
<p>23 Бо чоловік — голова над жінкою своєю, як Христос — голова над церквою. Ісус Христос — Спаситель церкви, тіла Свого.</p>
<p>24 Але як церква кориться Христу, так і жінка мусить коритися чоловікові у всьому.</p>
<p>25 Чоловіки, любіть жінок своїх, як Христос полюбив Свою церкву, та віддав Себе за неї в жертву.</p>
<p>26 Він зробив це, щоб освятити її для служіння Богу, очистивши її словом Доброї Звістки і обмивши в воді,</p>
<p>27 щоб поставити Собі церкву як наречену: сяйливу, бездоганну, без будь-яких недоліків, святу й невинну.</p>
<p>28 Чоловіки так повинні любити жінок своїх, як вони люблять тіла свої. Хто любить жінку свою, той любить себе самого.</p>
<p>29 Бо немає таких, хто ненавидить тіло своє. Кожен годує його й піклується про нього, як Христос — про церкву,</p>
<p>30 бо ми всі — частини Тіла Його.</p>
<p>31 Так сказано у Святому Писанні: «Тож чоловік залишить своїх батька й матір і з’єднається зі своєю жінкою, і вони стануть одним тілом». * [( <a href='/ukr_umts/1/2/24'>Бут. 2:24</a>. )]</p>
<p>32 Ця велика таємниця дуже важлива, і я кажу це про Христа й церкву.</p>
<p>33 Проте кожен має любити свою дружину, як він любить себе самого, а жінка повинна поважати свого чоловіка.</p>

<h4>Розділ 6</h4>
<p>1 Діти, слухайтеся батьків своїх, як це бажано Господу, бо так правильно поводити себе.</p>
<p>2 «Шануйте батька й матір своїх» — це перша заповідь, що має обітницю. * [( <a href='/ukr_umts/2/20/12'>Вих. 20:12</a>; <a href='/ukr_umts/5/5/16'>Повт. Закону 5:16</a>. )]</p>
<p>3 Та ось що обіцяв Господь: «Все буде добре для тебе, й житимеш довго на землі». * [( <a href='/ukr_umts/2/20/12'>Вих. 20:12</a>; <a href='/ukr_umts/5/5/16'>Повт. Закону 5:16</a>. )]</p>
<p>4 Батьки, не дратуйте дітей своїх, а краще виховуйте їх в навчанні і в настановах Господніх.</p>
<p>5 Раби, коріться господарям вашим земним зі страхом і повагою, зі щирістю в серці, як корилися б Христу.</p>
<p>6 Працюйте не лише тоді, коли ви під наглядом, неначе заради похвали людської. Працюйте як раби Христові, виконуючи волю Божу від усього серця.</p>
<p>7 Працюйте ревно, як служили б Господу, а не тільки людям.</p>
<p>8 Якщо хто з вас творить добро, то добро йому й повернеться від Господа, однаково рабу, чи вільному.</p>
<p>9 Ви ж, пани, ставтеся до рабів своїх так само й полиште свої погрози. Пам’ятайте, що й ваш Господар і їхній — на небі. Він — справедливий, і ні до кого з вас не схиляється більше, ніж до іншого.</p>
<p>10 І нарешті таке. Будьте міцні в Господі, в Його могутній силі.</p>
<p>11 Зодягніться в повний обладунок Божий, щоб протистояти диявольським підступам.</p>
<p>12 Бо ми боремося не проти людей, не проти плоті й крові, а проти правителів, володарів темряви цього світу, духовних сил зла на небесах.</p>
<p>13 А тому зодягніться в повний обладунок Божий, щоб змогли ви протистояти, коли настане лихий день, і вистояти, перемігши все.</p>
<p>14 Тож будьте стійкими. Підпережіться паском правди, а праведність візьміть своїм панцирем.</p>
<p>15 І, щоб мати стійку опору, взуйтесь у Добру Звістку про мир.</p>
<p>16 А також візьміть віру як щит, за допомогою якого ви зможете зупинити всі вогняні стріли лукавого.</p>
<p>17 Візьміть спасіння своїм шоломом вашим, а мечем Духа — Послання Боже.</p>
<p>18 Палкими молитвами і благаннями в Дусі моліться завжди. Ви завжди мусите бути пильними в молитвах за всіх людей Божих.</p>
<p>19 Моліться також за мене, щоб хоч коли я говорив, вірні слова були дані мені, і я сміливо міг сповістити таємницю Доброї Звістки.</p>
<p>20 Моє призначення — завжди проповідувати Добру Звістку, навіть зараз, знаходячись у в’язниці. Моліться, щоб я міг сміливо проповідувати: так, як це мені належить робити.</p>
<p>21 А щоб ви також могли дізнатися все про мене і про те, що я роблю, то Тихик, наш улюблений брат і вірний слуга в Господі, докладно розповість вам.</p>
<p>22 Я посилаю його до вас саме для того, щоб він повідав вам усі новини про мене, і міг утішити серця ваші.</p>
<p>23 Мир вам, брати і сестри мої, та любов, яка йде з вірою від Бога Отця і Господа Ісуса Христа.</p>
<p>24 Благодать Божа усім тим, хто любить Господа Ісуса Христа любов’ю нескінченною.</p>


