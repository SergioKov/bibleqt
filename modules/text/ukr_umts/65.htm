<h2>До Євреїв</h2>
<h4>Розділ 1</h4>
<p>1 У минулому Бог багато разів і різними способами спілкувався з нашими предками через пророків.</p>
<p>2 Та цими останніми днями Він знову говорив до нас через Сина Свого, Якому призначив у спадок усе суще. Та й весь світ Бог створив через Сина Свого.</p>
<p>3 Він — сяйво Божої слави і точна подоба сутності Божої. Все на світі тримається через могутнє Слово Сина Божого. Він дав людям очищення від гріхів і за те посів Своє місце по праву руку від Всевишнього на небесах. * [( <em>по праву руку </em>Місце шани та влади. )]</p>
<p>4 Він був набагато величніший за Ангелів, так само, як і ім’я, що Він успадкував, є вищим від їхніх імен.</p>
<p>5 Бо до кого з Ангелів Бог звертався коли з такими словами: «Ти Син Мій, сьогодні Я став Твоїм Отцем». Або про кого з Ангелів говорив Він таке: «Я буду Батьком Йому, а Він стане Моїм Сином?» * [( <a href='/ukr_umts/19/2/7'>Пс. 2:7</a>. <a href='/ukr_umts/10/7/14'>2 Сам. 7:14</a>. )]</p>
<p>6 Та й знову ж таки: коли Бог приніс Свого Первістка в світ, Він сказав: «Хай усі Ангели Божі вклоняються Йому». * [( <em>світ </em>Можливо, мова йде про світ, у який народився Христос (див.: <a href='/ukr_umts/42/2/1-14'>Лк. 2:1-14</a>), або той світ, у якому Ісус буде царем після Свого воскресіння. Див.: <a href='/ukr_umts/58/2/5'>Євр. 2:5</a> та <a href='/ukr_umts/50/2/9-11'>Фил. 2:9-11</a>. <em>Хай… вклоняються Йому </em>Грецькі та юдейські рукописи із міста Кумрана містили ці слова. )]</p>
<p>7 А про Ангелів Бог сказав: «Він робить Ангелів Своїх вітрами, і слуги Його стають спалахами вогню». * [( <em>вітрами </em>Або «духами». <a href='/ukr_umts/19/104/4'>Пс. 104:4</a>. )]</p>
<p>8 Разом з тим про Сина сказано так: «Престол Твій, Боже, то є Твій престол на віки вічні. Закони праведності — то закони Твого царства.  </p>
<p>9 Бо праведність Ти цінував завжди й завжди ненавидів Ти кривду. Тож Бог, Твій Бог Тебе обдарував такою великою благодаттю, як більш нікого з-поміж Твоїх побратимів». * [( <a href='/ukr_umts/19/45/7-8'>Пс. 45:7-8</a>. )]</p>
<p>10 І ще: «Спочатку, Господи, Ти заклав землі основу, і небо — також плід Твоїх зусиль.  </p>
<p>11 Колись настане їм кінець, а Ти залишишся навічно; вони геть зносяться, немов старе вбрання.  </p>
<p>12 Ти згорнеш їх, мов плащ, й тоді заміниш шатами новими. А Ти — ніколи не міняєшся, і нема кінця Твоїм рокам». * [( <a href='/ukr_umts/19/102/25-27'>Пс. 102:25-27</a>. )]</p>
<p>13 До кого з Ангелів Бог звертався з такими словами: «Сядь по праву руку від Мене, доки не покладу Я ворогів Твоїх до ніг Твоїх?» * [( <em>доки… Твоїх </em>Або «підкорю Твоїй владі». <a href='/ukr_umts/19/110/1'>Пс. 110:1</a>. )]</p>
<p>14 Ангели є духами, які служать Богу. Він посилає їх на допомогу тим, кому призначено здобути спасіння.</p>

<h4>Розділ 2</h4>
<p>1 Через те ми мусимо уважніше прислуховуватися до того, чого нас навчають, щоб не збитися з путі праведного. 
<p>2 Слово Боже, що було сказане Ангелами, підтвердилося, а непокора завжди приводила до належного покарання.</p>
<p>3 То як же нам уникнути кари, якщо ми нехтуємо цим великим спасінням? Це спасіння першим проголосив Господь наш, а потім його підтвердили для нас ті, хто чув Господа.</p>
<p>4 За волею Своєю Бог також додав Свої докази про нього через Духа Святого — знамення, дива й різноманітні чудеса.</p>
<p>5 Адже не Ангелам підкорив Він світ прийдешній, про який ми говоримо.</p>
<p>6 Є у Святому Писанні такі слова: «Чому рід людський для Тебе такий важливий, чому піклуєшся про нього Ти? Ким є цей син людський, котрий в помислах Твоїх? * [( <em>син людський </em>Це може означати «будь-яка людина» або «рід людський», але у багатьох випадках Син Людський є Христос, Який прийшов у світ від Господа. )]</p>
<p>7 На деякий час зробив його Ти нижчим, ніж Ангели. Його Ти наділив і славою, і честю.  </p>
<p>8 Ти все поклав Йому до ніг». Віддавши йому владу над світом, Бог не лишив нічого такого, що не підкорялося б чоловіку. Однак ми й нині ще не бачимо, щоб усе підкорялося йому. * [( <em>поклав… до ніг </em>Або «підкорив Твоїй владі». <a href='/ukr_umts/19/8/5-7'>Пс. 8:5-7</a>. )]</p>
<p>9 Але ми бачимо Ісуса, Який лише ненадовго був поставлений нижче за Ангелів. Ми бачимо Його, увінчаного славою і честю через Його мученицьку смерть. З Божої милості Ісус прийняв смерть за всіх людей.</p>
<p>10 Усе в світі існує від Бога й через Бога. І славою Своєю Він прагне поділитися з дітьми Своїми. Йому було необхідно обрати Того, Котрий веде нас до спасіння, та через страждання Христові Господь зробив Його досконалим Рятівником.</p>
<p>11 Цей Обранець дав людям святість. І всі, хто здобув святість, одержали її від Божого Обранця, та стали однією родиною. Через те й не соромиться Ісус назвати їх своїми братами і сестрами.</p>
<p>12 Він каже: «Господи, Я розповім про Тебе Своїм братам і сестрам. Я вознесу хвалу Тобі перед Твоїм народом». * [( <a href='/ukr_umts/19/22/23'>Пс. 22:23</a>. )]</p>
<p>13 І ще Він каже: «Вірою Своєю звернусь Я до Бога». І ще таке: «Ось Я, і зі Мною діти, яких Бог доручив Мені». * [( <a href='/ukr_umts/23/8/17'>Іс. 8:17</a>. <a href='/ukr_umts/23/8/18'>Іс. 8:18</a>. )]</p>
<p>14 Ці діти — то люди, які існують у плоті й крові. Через те Ісус і розділив їхню долю, і сам пізнав життя у плоті й крові. Він зробив це для того, щоб смертю Своєю подолати того, хто володіє владою смерті — диявола.</p>
<p>15 Так Ісус зміг принести звільнення тим, хто все життя терпів рабство через страх смерті.</p>
<p>16 Бо ж очевидно, що не Ангели то були, кому Він допомагав. Ні, то Авраамові діти.</p>
<p>17 Тому й Він мусив у всьому бути такими як ми, брати і сестри Його, щоб стати милосердним і сповненим віри Первосвящеником на службі Божій, щоб спокутувати гріхи людські.</p>
<p>18 Оскільки Сам Він здолав спокуси й зазнав страждань, то й іншим, хто зараз бореться зі спокусами, Він може допомогти.</p>

<h4>Розділ 3</h4>
<p>1 Отож, брати і сестри мої, покликані Богом люди святі, звернемо думки свої до Ісуса, Посланця Божого й Первосвященика нашої віри.</p>
<p>2 Він був вірний Господу, Який призначив Його, так само, як вірний був і Мойсей у домі Божому.</p>
<p>3 Бо Ісус гідний більшої шани, ніж Мойсей, адже будівничий здобуде більше шани, ніж зведений ним будинок.</p>
<p>4 Кожен будинок кимось збудований, а Бог же збудував усе.</p>
<p>5 Мойсей був вірним слугою в домі Божому. Він сказав людям те, що мусило потім бути мовлене Всевишнім.</p>
<p>6 А Христос — вірний Син, Він править домом Божим, а ми — той дім, якщо зможемо зберегти мужність і певність у надії своїй.</p>
<p>7 Адже як сказав Дух Святий: «Сьогодні, як почуєте ви голос Божий, 
<p>8 не зачиняйте перед Ним свої серця, як то було, коли ви повстали проти Бога, як і тоді, коли Його в пустелі ви перевіряли, 
<p>9 коли батьки ваші випробовували Мене і Моє терпіння. І сорок років бачили вони Мої могутні справи. 
<p>10 Цим покоління те розгнівало Мене, і Я сказав: „Народ цей — завжди лихий в своїх думках. Вони не зрозуміли шляхів Моїх”. * [( <em>не зачиняйте… серця </em>Або «не будьте упертими». )]</p>
<p>11 Так Я у гніві присягнув: „Їм не ввійти ніколи до Мого спочинку”». * [( <a href='/ukr_umts/19/95/7-11'>Пс. 95:7-11</a>. )]</p>
<p>12 Пильнуйте, брати і сестри мої, щоб ніхто з вас не мав зла і зневіри в серці, щоб ніхто не відвернувся від живого Бога.</p>
<p>13 Ліпше підтримуйте повсякденно одне одного, аж доки не скінчиться «сьогодення». Пильнуйте, щоб серця ваші не затялися в гріху та олжі, й не стали непридатні до каяття. * [( <em>сьогодення </em>Також див.: <a href='/ukr_umts/58/3/7'>Євр. 3:7</a>. Автор підкреслює важливість того, що необхідно робити це саме зараз, коли є можливість. )]</p>
<p>14 Ми вважаємо за честь отримати з Христом усе, що Він успадкував, якщо тільки всі ми збережемо до кінця ту віру, що мали на самому початку.</p>
<p>15 Адже сказано у Святому Писанні: «Сьогодні, як почуєте ви голос Божий, не зачиняйте перед ним свої серця, як то було, коли ви повстали проти Бога». * [( <a href='/ukr_umts/19/95/7-8'>Пс. 95:7-8</a>. )]</p>
<p>16 Про кого йдеться тут? Хто чув голос Божий, але повстав проти Бога? Чи не ті це були, кого Мойсей виводив з Єгипту?</p>
<p>17 На кого Бог гнівався протягом сорока років? Чи не на тих грішників, чиї тіла впали мертві в пустелі?</p>
<p>18 Кому Бог поклявся, що вони ніколи не ввійдуть у світ Його спочинку? Чи не тим, хто став непокірним Йому?</p>
<p>19 Тож ми бачимо, що ці люди не могли ввійти в Царство Небесне через те, що вони не мали віри.</p>

<h4>Розділ 4</h4>
<p>1 Оскільки в силі лишається обітниця Божа про вхід до Його спочинку, пильнуймо, аби з жодним із вас не сталося таке, що він не зможе туди ввійти.</p>
<p>2 Бо ж ми так само, як і люди Ізраїлю, одержали Благовість. Та Послання, яке вони почули, не стало їм у пригоді. Почувши його, вони не сприйняли його з вірою.</p>
<p>3 Тільки ті з нас, хто вірує, ввійде в світ Його спочинку. Адже Бог сказав: «Так Я у гніві присягнув: Їм не ввійти ніколи у світ Мого спочинку». Але Його ж справа від створення світу була завершена. * [( <a href='/ukr_umts/19/95/11'>Пс. 95:11</a>. )]</p>
<p>4 Адже є у Святому Писанні такі слова про сьомий день: «А на сьомий день Бог відпочивав від усієї Своєї праці». * [( <a href='/ukr_umts/1/2/2'>Бут. 2:2</a>. )]</p>
<p>5 І також слова, вже згадані: «Їм не ввійти ніколи у світ Мого спочинку».</p>
<p>6 Отак воно і є, що існує ще можливість для віруючих ввійти у світ Господнього спочинку, але ж ті, хто першими почули Благовість, не ввійшли в нього через свій непослух.</p>
<p>7 Бог знову призначає день: «Сьогодні». Через багато років Він сказав про цей день Давидовими устами. Ці слова ми вже згадували: «Сьогодні, як почуєте ви голос Божий, не зачиняйте перед ним свої серця». * [( <em>не зачиняйте… серця </em>Або «не будьте упертими». <a href='/ukr_umts/19/95/7'>Пс. 95:7</a>. )]</p>
<p>8 Бо якби Ісус привів їх тоді до спочинку, Бог не мав би потреби пізніше говорити про інший призначений день.</p>
<p>9 Отже, це є свідченням, що спочинок сьомого дня для людей Божих ще не прийшов. * [( <em>спочинок сьомого дня </em>Буквально «суботній спочинок», який люди Божі отримають разом із Господом. )]</p>
<p>10 Бо кожен, хто ввійде в світ спочинку Божого, відпочине від справ своїх так само, як і Бог відпочиває від Своєї праці.</p>
<p>11 Тож прикладаємо всі зусилля для того, щоб ввійти в той спочинок. І щоб ніхто з нас не загубився, наслідуючи той приклад непослуху.</p>
<p>12 Бо Слово Боже — живе й діяльне, і гостріше, ніж будь-який двосічний меч. Воно здатне відтинати душу від духу, та судити найпотаємніші помисли й наміри. Воно проникає аж до суглобів, аж до мозку кісток. * [( <em>Слово Боже </em>Або «вчення і настанови Божі». )]</p>
<p>13 І немає нічого у цьому світі, щоб могло б сховатися від Господа: все на світі явне й відкрите перед Його очима. Йому ми й звітуватимемо про наше життя.</p>
<p>14 У нас є великий Первосвященик, Який пішов на небо і тепер живе з Господом. Це Ісус, Син Божий. Тож давайте міцно триматися нашої віри в Нього.</p>
<p>15 Христос, наш Первосвященик, здатний співчувати нашим слабкостям, бо, пройшовши через усі випробування, через які й нам доводиться йти, жодного разу не згрішив.</p>
<p>16 Тож рушаймо впевнено до Божого престолу благодаті, щоб здобути милість і підтримку в тяжкі часи нашої скрути.</p>

<h4>Розділ 5</h4>
<p>1 Кожного первосвященика обирають з-поміж людей. І призначення його — допомогти людям в тому, що вони мають робити для Бога, а також нести Йому дари й пожертви за гріхи.</p>
<p>2 Так, первосвященик спроможний бути лагідний з тими людьми, хто грішить через своє незнання, бо й сам він має слабкості.</p>
<p>3 Його обов’язок — приносити пожертви як за гріхи інших людей, так і за власні.</p>
<p>4 І ніхто не може сам собі надати цю велику честь — бути первосвящеником. Він має бути покликаний Богом, як то було з Аароном.</p>
<p>5 Так само й Христос не обрав Самого Себе, щоб одержати цю славу стати первосвящеником, то Бог зробив це, сказавши Йому: «Ти — Син Мій, сьогодні Я став Твоїм Отцем». * [( <a href='/ukr_umts/19/2/7'>Пс. 2:7</a>. )]</p>
<p>6 Те ж говориться і в іншому місці Святого Писання: «Священик Ти навіки, як той Мелхіседек». * [( <a href='/ukr_umts/19/110/4'>Пс. 110:4</a>. )]</p>
<p>7 Під час Свого земного життя Ісус звертав Свої молитви й благання з голосінням великим та сльозами до Того, Хто міг врятувати Його від смерті. Він був відомий своєю побожною шаною Всевишнього, і тому Бог відгукнувся на Його прохання.</p>
<p>8 І хоч Христос був Сином Божим, але опановував покору через страждання.</p>
<p>9 А вдосконалившись, Він став джерелом вічного спасіння для тих, хто слухняний Йому.</p>
<p>10 Тож Бог проголосив Його первосвящеником за чином Мелхіседековим.</p>
<p>11 Можна багато говорити про це, але непросто пояснити вам, бо ви навіть і не бажаєте те зрозуміти.</p>
<p>12 Вам би вже слід самим стати вчителями, а ви все потребуєте когось такого, хто навчив би вас найпростіших першооснов Божого вчення. Ви потребуєте молока, а не твердої їжі!</p>
<p>13 А той, хто живе на молоці, нічого не знає про справжнє вчення, бо він усе ще є немовлям. * [( <em>вчення </em>Або «праведне життя». )]</p>
<p>14 А тверда їжа — для тих, хто зрілий. Їхнє розуміння навчене досвідом — розрізняти правду і кривду.</p>

<h4>Розділ 6</h4>
<p>1 Ось чому облишмо найпростіші першооснови вчення про Христа й перейдемо до науки, що допомагає нам досягти зрілості. Не будемо знову повертатися до основоположних питань про каяття в гріховних вчинках, про віру в Бога, 
<p>2 вчення про хрещення й рукопокладання, про воскресіння з мертвих і Вищий Суд. * [( <em>хрещення </em>З грецької мови це слово перекладається як «знаходитися під водою» або «ховати під водою». Люди приймають хрещення як ознаку каяття та віру в те, що Господь простить їм їхні гріхи через пожертву принесену Ісусом. <em>рукопокладання </em>Таким чином віруючі просили Господа благословити їх: зцілити від недугів, отримати дар Святого Духа, надати сили у Божій праці тощо. )]</p>
<p>3 Тож давайте зробимо саме це, якщо Бог дозволить нам.</p>
<p>4 Бо якщо один раз на людей зійшло світло правди, якщо вони отримали дарунок Божий, якщо пролився на них Дух Святий, 
<p>5 якщо торкнулася їх істина Слова Доброї Звістки Господньої і побачили вони велику силу майбутнього світу Божого, 
<p>6 і після всього цього відвернулися від Христа, їм неможливо буде повернутися до каяття, оскільки вони, собі ж на шкоду, знову розпинають Ісуса на хресті й виставляють Його перед людьми на глум.</p>
<p>7 Деяких людей можна порівняти з землею, яка напоєна частими дощами, що падають на неї. Вона родить добрий врожай для того, хто обробляє її. Така земля — благословенна Богом.</p>
<p>8 Інші ж люди подібні до землі, на котрій ростуть лише терни та чортополох — вона негідна, їй загрожує прокляття й кара вогнем.</p>
<p>9 Але хоч ми й говоримо так, дорогі друзі, ми передбачаємо для вас краще, впевнені в тому, що ви здобудете спасіння.</p>
<p>10 Адже Господь — справедливий, і Він ніколи не забуде про все, що ви зробили, й про вияви вашої любові до Нього. Він бачить цю любов у тій допомозі, що ви надавали й надаєте всім людям Божим.</p>
<p>11 А наше прагнення в тому, щоб кожен з вас був однаково сумлінним, виявляючи цю любов протягом усього вашого життя. І тоді, завдяки цьому сумлінню, здійсняться ваші сподівання.</p>
<p>12 Ми хочемо, щоб ви не були ледачими, а навпаки, щоб у всьому наслідували тих, хто вірою і терпінням успадковує Божу Обітницю.</p>
<p>13 Обітницю Бог дав Аврааму. І оскільки не було нікого більшого, ніж Він, щоб поклястися Його іменем, Бог поклявся Авраамові Сам Собою.</p>
<p>14 Він сказав: «Я велелюбно благословляю тебе, та дам тобі багато нащадків». * [( <a href='/ukr_umts/1/22/17'>Бут. 22:17</a>. )]</p>
<p>15 Тож після терплячого чекання Авраам одержав те, що Бог обіцяв йому.</p>
<p>16 Звісно, коли люди клянуться, вони клянуться кимось величнішим, ніж вони самі. Клятва стає підтвердженням істинності сказаного й кладе край суперечці.</p>
<p>17 Оскільки Господь хотів показати спадкоємцям Обітниці непохитність Свого наміру, Він і приніс цю клятву.</p>
<p>18 Існують дві непохитні речі: «Всевишній не може брехати, коли Він щось обіцяє», та «Бог не може порушити даної клятви». І в цьому є велика підтримка й сила для нас, тих, хто прийшов до Нього заради безпеки і надії, запропонованої нам.</p>
<p>19 Ця надія, мов якір для душі, міцний і безпечний. Вона проникає до самої Святеє Святих, за завісу. * [( <em>за завісу </em>Завіса, що відділяла внутрішнє святилище (Святеє Святих) від передньої кімнати у святому наметі (Див.: «святий намет»), а також і в Єрусалимському храмі. Також Див.: <a href='/ukr_umts/58/10/19-20'>Євр. 10:19-20</a>. )]</p>
<p>20 Туди Ісус увійшов від нашого імені і відкрив шлях усім Своїм послідовникам. Він назавжди став нашим первосвящеником за чином Мелхіседековим.</p>

<h4>Розділ 7</h4>
<p>1 Мелхіседек був царем Салема і священиком Всевишнього Бога. Він зустрів Авраама, коли той повертався після перемоги над царями. Того дня Мелхіседек благословив його. * [( Див.: <a href='/ukr_umts/1/14/17-24'>Бут. 14:17-24</a>. )]</p>
<p>2 Тоді Авраам віддав йому десяту частину всієї своєї здобичі. Ім’я Мелхіседек означає, по-перше, «цар праведності», а також він був царем Салема, що означає «цар миру».</p>
<p>3 Немає ніяких свідчень про його батька, матір, родовід, про початок і кінець його життя. Подібно Синові Божому, він лишається первосвящеником назавжди.</p>
<p>4 Тож ви бачите, яким великий чоловіком був Мелхіседек. Навіть Авраам, наш патріарх, віддав йому десятину здобичі.</p>
<p>5 І всім нащадкам Левія, які ставали священиками, вказано Законом Мойсеєвим брати десятину зі свого народу, тобто з братів своїх, незважаючи на те, що вони також були нащадками Авраама. * [( <em>Левій </em>Один із синів патріарха Якова. )]</p>
<p>6 Мелхіседек не походив від родини Левія, але він узяв десятину з Авраама і благословив того, хто мав обітниці Божі.</p>
<p>7 Та немає сумнівів у тому, що завжди нижчий одержує благословення від вищого.</p>
<p>8 З одного боку, десятину отримують нащадки Левія, тобто смертні люди, а з іншого — Мелхіседек, котрий отримав десятину з Авраама, та про кого проголошено у Святому Писанні, що він живе.</p>
<p>9 Можна навіть сказати, що родина Левія, яка отримує десятину, сплатила десятину Мелхіседеку.</p>
<p>10 Бо Левій тоді ще не був народженим, тобто він був в плоті Авраама, свого прабатька, коли Мелхіседек зустрів його.</p>
<p>11 Але якщо духовної досконалості можна було досягти завдяки священицтву левитів (на підставі чого Закон був даний людям), то навіщо ж тоді з’являтися ще одному верховному священику, та ще й не такому, як Аарон, а такому, як Мелхіседек?</p>
<p>12 Адже коли змінюється священицтво, то мусить змінюватися й Закон.</p>
<p>13 Той, про Кого все це сказано, належав до іншого роду. З цього роду ніхто ще не служив при вівтарю.</p>
<p>14 Адже добре відомо, що наш Господь Ісус Христос походив з роду Юдиного, а говорячи про це коліно, Мойсей не сказав нічого про священиків.</p>
<p>15 І це стає ще очевидніше, коли з’являється інший священик, подібний до Мелхіседека.</p>
<p>16 Бо Йому дається цей сан не за людськими законами або за належністю до певної родини. Його зроблено священиком на основі сили вічного життя.</p>
<p>17 Адже ось що сказано про Нього у Святому Писанні: «Священик Ти навіки, як той Мелхіседек». * [( <a href='/ukr_umts/19/110/4'>Пс. 110:4</a>. )]</p>
<p>18 Тож старий Закон вже скасований, тому що він виявився немічним і безкорисним.</p>
<p>19 Бо Закон Мойсея не міг зробити нічого досконалим, але ж нині, нам даровано нову надію, котра наближає нас до Бога.</p>
<p>20 Важливо також і те, що настановлення Ісуса Первосвящеником не сталося без Божої клятви (коли священиками стають інші чоловіки, це відбувається без клятви).</p>
<p>21 А настановлюючи Ісуса, Бог поклявся: «Господь поклявсь, і клятви не відмінить: „Священик Ти навіки”». * [( <a href='/ukr_umts/19/110/4'>Пс. 110:4</a>. )]</p>
<p>22 Тож це означає, що Ісус є запорукою кращого Заповіту усім людям Господнім.</p>
<p>23 Крім того, після смерті, священики не могли виконувати свої обов’язки, й саме через їх було так багато.</p>
<p>24 А оскільки Ісус живе вічно, то служитиме Він священиком повік.</p>
<p>25 Ось чому Він здатний вічно спасати тих, хто через Нього наблизиться до Всевишнього. Адже Він завжди живий, щоб заступатися за них перед Господом.</p>
<p>26 Отже, Ісус — то якраз такий первосвященик, якого ми потребуємо: святий, бездоганний, цнотливий, вільний від впливу грішників і вищий від небес.</p>
<p>27 Йому не треба щодня приносити пожертви, як то роблять ті первосвященики: спершу на спокуту своїх власних гріхів, а потім — гріхів інших людей. Він зробив це раз і за всіх, коли пожертвував Собою.</p>
<p>28 Бо Закон призначає первосвящениками чоловіків, які мають ті ж самі слабкості, що і інші люди. А клятва Божа, котра прийшла після Закону, призначила Сина, створеного досконалим через страждання, первосвящеником навіки.</p>

<h4>Розділ 8</h4>
<p>1 Ми говоримо ось про що: ми маємо Первосвященика, Який сидить по праву руку від престолу Божого на небесах. * [( <em>по праву руку </em>Місце шани та влади. )]</p>
<p>2 Цей Первосвященик служить у Найсвятішому Місці. То є справжнє місце поклоніння, створене не людиною, а Господом. * [( <em>Найсвятішому Місці </em>Або «Святеє Святих». Духовне місце де знаходиться Господь. <em>місце поклоніння </em>Буквально «намет». )]</p>
<p>3 Кожному первосвященику належить приносити дари й пожертви, отже, це було необхідно, щоб і наш первосвященик мав що принести Господу.</p>
<p>4 Якби Він зараз був на землі, то не був би священиком, оскільки існують інші, хто приносить дари згідно з Законом.</p>
<p>5 Служіння їхнє, лише подоба, тінь Небесного. Саме тому Бог застерігав Мойсея, коли той збирався зводити святий намет. Господь сказав йому: «Гляди, зроби все згідно з тим зразком, що був тобі показаний на горі». * [( <a href='/ukr_umts/2/25/40'>Вих. 25:40</a>. )]</p>
<p>6 Та оскільки це так, то священицькі обов’язки, покладені на Ісуса, значно вищі, ніж ті, що покладено на інших священиків. Так само й Нова угода Божа, в якій Він служить посередником, значно вища, ніж попередня. Бо в основі її — кращі обіцянки.</p>
<p>7 Якби та перша угода Бога з людьми була бездоганною, то не було б і потреби в новій.</p>
<p>8 Але Бог докоряв їм, кажучи: «Настануть дні, коли Я складу Нову Угоду з людьми Ізраїлю і з Юдиним народом.  </p>
<p>9 Їй бути іншою, ніж та, що з їхніми уклав Я праотцями, коли за руку їх узяв, щоб вивести з Єгипту. Бо не лишилися вони вірними Моїй Угоді. І через те Я відвернувсь від них, — сказав Господь. —  </p>
<p>10 Настануть дні, коли Я укладу Нову Угоду з ізраїльським народом. Законом просвітлю Я розум людей, і на їхніх серцях Я напишу його. Я буду їхнім Богом, а вони — Моїм народом. Так сказав Господь.  </p>
<p>11 Й тоді не матимуть вони потреби навчать братів чи ближніх зі словами: „Це Господь”, — оскільки кожен, від найменшого до найбільшого з них, знатиме Мене.  </p>
<p>12 Бо Я прощу їм їхні помилки і їхні гріхи не буду пам’ятати». * [( <a href='/ukr_umts/24/31/31-34'>Єр. 31:31-34</a>. )]</p>
<p>13 Називаючи новою цю Угоду, Бог визнавав, що попередня — застаріла, а все, що стає застарілим і непридатним, скоро зникне.</p>

<h4>Розділ 9</h4>
<p>1 Перша угода мала свої обряди й місця поклоніння, створені людьми.</p>
<p>2 Їх було розташовано в наметі. Там стояв свічник і стіл з жертовними хлібами. Ця перша частина намету називалася Святим Місцем.</p>
<p>3 За другою завісою був відділ намету, який називався «Святеє Святих». * [( <em>Святеє Святих </em>Див.: <a href='/ukr_umts/2/26/33'>Вих. 26:33</a>. )]</p>
<p>4 В тому відділі були золочений вівтар для кадіння ладану і ковчег Заповіту, весь окутий золотом. А в тім ковчегу — золота посудина з манною і розквітлий Ааронів жезл, а також таблиці з Заповітом. * [( <em>А в тім… Ааронів жезл </em>Див.: <a href='/ukr_umts/2/30/1-10'>Вих. 30:1-10</a>. )]</p>
<p>5 Понад ковчегом Херувими слави Божої охороняли місце спокути. Та не будемо зараз про все це так докладно. * [( <em>місце спокути </em>Або «місце милосердя». Тут йдеться про кришку ковчега Заповіту (віко), яку священики кропили кров’ю пожертви один раз на рік, щоб спокутувати гріхи народу. )]</p>
<p>6 Коли все це було так влаштовано, священики завжди заходили до першого відділу намету, виконуючи обряд поклоніння. * [( <em>Коли… поклоніння </em>Див.: <a href='/ukr_umts/4/18/3'>Числ. 18:3</a>. )]</p>
<p>7 І лише сам первосвященик, лиш раз на рік входив до другого відділу, і то не без крові. Він приносив її за свої власні гріхи й за гріхи людей, заподіяні несвідомо. * [( <em>І лише… несвідомо </em>Див.: <a href='/ukr_umts/2/30/10'>Вих. 30:10</a>. )]</p>
<p>8 Отже, Дух Святий показує, що шлях до Святеє Святих ще не був відкритий, доки стоїть перший намет.</p>
<p>9 Все це — символічне і вказує на теперішній час. Це означає, що дари і пожертви, принесені Богу, не можуть зробити того, хто їх приносить, внутрішньо досконалим.</p>
<p>10 Вони обмежуються лише їжею та питвом та обрядовими обмиваннями: все це зовнішні правила, чинні лише для старих часів, доки не одержали ми нового наказу.</p>
<p>11 Але тепер прийшов Христос, первосвященик нового добра, яке ми зараз маємо. Він служить у наметі, величнішому й досконалішому — нерукотворному. Він не належить цьому земному світові.</p>
<p>12 Христос приніс кров не козлів і телят, а Свою власну. Він приніс її і з нею ввійшов до Святеє Святих, здобувши вічну спокуту за всіх нас.</p>
<p>13 Бо якщо кров козлів і биків або попіл телиці покропили тих, хто був розбещений, і відновили їх до тілесної чистоти, 
<p>14 то наскільки ж дієвішою буде кров Христова! Духом Святим приніс Він Себе, бездоганного, Богу в пожертву. Тож Його кров очистить нашу свідомість від злих вчинків, і ми зможемо поклонятися живому Богу.</p>
<p>15 Через це Христос — посередник у новій Угоді між Богом і людьми. Він прийняв смерть, аби принести спокуту людям за гріхи, вчинені в час першої Угоди. Завдяки цьому Христовому посередництву люди, покликані Богом, одержать обіцяну вічну спадщину.</p>
<p>16 Для того, щоб заповіту набути сили, необхідно довести смерть того, хто заповідає.</p>
<p>17 Бо заповіт може діяти лише після смерті заповідника, а поки він живий, заповіт не матиме сили.</p>
<p>18 Ось чому навіть попередній Заповіт не діяв без крові.</p>
<p>19 Бо коли Мойсей оголошував усім людям кожну заповідь Закону, він брав кров телят і козлів, розведену водою, червлену вовну, іссоп і кропив саму Книгу Закону і всіх людей, * [( <em>іссоп </em>Запашна рослина, яка використовувалася в юдейських обрядах як кропило. )]</p>
<p>20 і казав: «Це кров Угоди, якій Бог наказував вам коритися». * [( <a href='/ukr_umts/2/24/8'>Вих. 24:8</a>. )]</p>
<p>21 Так само він кропив кров’ю і намет, і все, що використовувалося в обрядах поклоніння.</p>
<p>22 Зрештою, за Законом, майже все мусить бути очищене кров’ю. А без кровопролиття не може бути прощення. * [( <em>Зрештою… прощення </em>Див.: <a href='/ukr_umts/3/17/11'>Лев. 17:11</a>. )]</p>
<p>23 То було необхідно, щоб подоби речей Небесних були освячені земними пожертвами, але самі Небесні речі повинні бути освячені жертвами досконалішими, ніж ці.</p>
<p>24 Бо Христос ввійшов не до рукотворної святині, подоби справжньої, Він потрапив на самі Небеса, щоб тепер явитися за нас перед Богом.</p>
<p>25 І не для того, щоб знову й знову приносити Себе в жертву. То лиш звичайні первосвященики входять до Святеє Святих щороку з несвоєю кров’ю. * [( <em>І не… кров’ю </em>Див.: <a href='/ukr_umts/2/30/10'>Вих. 30:10</a>. )]</p>
<p>26 Якби й Він так робив, то мусив би приносити Себе в жертву багаторазово від самого сотворіння світу. Ні, Христос прийшов один раз на прикінці часів, щоб знищити гріх, принісши Себе в жертву.</p>
<p>27 Доля людей — померти один раз, і після цього постати перед Судом.</p>
<p>28 Так і Христос приніс Себе в жертву один раз, щоб спокутувати гріхи багатьох людей. І вдруге Він з’явиться, але не для того, щоб знищити гріх, а щоб спасти тих, хто чекає на Нього.</p>

<h4>Розділ 10</h4>
<p>1 У Законі була лише тінь того добра, що має прийти. В ньому немає чіткого відображення справжнього добра. Тож він, з пожертвами, що приносяться з року в рік, ніколи не зробить досконалими тих, хто приходить поклонитися Богу.</p>
<p>2 А якби міг, то чи не перестали б люди приносити ці жертви? Адже ті, хто поклоняються Богу, могли б воднораз і назавжди очиститися й ніколи більше не відчувати вини за свої гріхи.</p>
<p>3 Власне, навпаки, через ті жертви люди згадують про гріхи.</p>
<p>4 Бо ж неможливо цаповою та бичою кров’ю змити гріхи.</p>
<p>5 Через те, коли Христос входив у світ, Він казав: «Ти не жадав ні пожертви, ні приношення, лише тіло Ти Мені наготував.  </p>
<p>6 Не мав Ти втіхи в спалених пожертвах та в приношеннях за гріх.  </p>
<p>7 Тоді Я сказав: „Ось Я прийшов! Як сказано про Мене у книзі Закону, явився Я здійснити Твою волю, о Боже”». * [( <a href='/ukr_umts/19/40/7-9'>Пс. 40:7-9</a>. )]</p>
<p>8 Насамперед Він сказав: «Ти не жадав і не мав втіхи з пожертв і підношень, від спалених пожертв та в пожертвах за гріх». (Хоч Закон і вимагав цього).</p>
<p>9 А потім Він сказав: «Явився Я здійснити Твою волю». Отже, Він перше скасовує, щоб установити друге.</p>
<p>10 А саме завдяки волі Божій ми одержали святість. Бо Ісус Христос пожертвував Тілом Своїм навічно.</p>
<p>11 Кожен священик стає і щодня виконує свої священицькі обов’язки. Щоразу він приносить такі самі жертви, але вони ніколи не знімають гріхів.</p>
<p>12 А коли Христос приніс одну жертву за гріхи на всі часи, Він зайняв Своє місце по праву руку від Бога.</p>
<p>13 І тепер Він чекає миті, коли вороги Його впадуть до Його ніг. * [( <em>коли… Його ніг </em>Або «підкоряться Його владі». )]</p>
<p>14 Бо однією жертвою Він приніс досконалість на всі часи для тих, кому дано святість.</p>
<p>15 Про це нам і Дух Святий свідчить. По-перше, Він твердить:</p>
<p>16 «Настануть дні, коли Я укладу Нову Угоду з моїм народом, — так сказав Господь. — Законом просвітлю Я серця людей, і в їхнім розумі Я напишу його». * [( <em>Нову Угоду </em>Або «Кращу Угоду», яку Господь дав людям через Ісуса Христа. Див.: «Заповіт». <a href='/ukr_umts/24/31/33'>Єр. 31:33</a>. )]</p>
<p>17 Потім він каже: «І Я ніколи вже не пам’ятатиму їхні гріхи і злі вчинки». * [( <a href='/ukr_umts/24/31/33-34'>Єр. 31:33-34</a>. )]</p>
<p>18 Там, де гріхи прощені, приносити за них жертви немає потреби.</p>
<p>19 Ось чому, брати і сестри, ми маємо впевненість, що потрапимо до Святеє Святих завдяки крові Ісусовій.</p>
<p>20 Ми потрапимо туди новим і живим шляхом, який відкрив нам Ісус крізь завісу, тобто через Тіло Його.</p>
<p>21 Бо ми маємо великого Первосвященика, Який править храмом Божим.</p>
<p>22 Тож наблизимося до Бога зі щирими, повними твердої віри серцями, очищеними від нечистого сумління, омивши тіла свої чистою водою.</p>
<p>23 Будьмо непохитні в тій надії, яку ми маємо, завжди навчаючи інших про неї. Адже ми сповнені віри у те, що Господь виконає усе, що обіцяв.</p>
<p>24 Ми повинні думати одне про одного, та спонукати одне одного до любові й добрих вчинків.</p>
<p>25 Не дамо припинитися нашим зустрічам, як то дехто намагається. Навпаки, підтримуймо одне одного дедалі дужче. Адже ми бачимо, як наближається День.</p>
<p>26 Бо якщо ми й далі свідомо грішитимемо після того, як пізнали істину, тоді вже ніякими пожертвами за гріхи нам не очиститися.</p>
<p>27 А буде лише жахливе очікування суду й лютого вогню, що зжере всіх, хто протистоїть Богу.</p>
<p>28 Кожен, хто відмовлявся від Закону Мойсея, був безжалісно відданий на смерть за свідченнями двох або трьох свідків.</p>
<p>29 Уявіть же, наскільки гіршу кару заслуговує той, хто ногами топтав Сина Божого, хто нечестивою вважає кров Заповіту, що освятила його, хто зневажав Дух милості! * [( <em>ногами топтав Сина Божого </em>Або «не приховує презирства до Ісуса Христа». )]</p>
<p>30 Адже нам відомий Той, Хто сказав: «Мені належить помста, Я відомщу». І ще Він сказав: «Господь судитиме народ Свій». * [( <a href='/ukr_umts/5/32/35'>Повт. Закону 32:35</a>. <a href='/ukr_umts/5/32/36'>Повт. Закону 32:36</a>; <a href='/ukr_umts/19/135/14'>Пс. 135:14</a>. )]</p>
<p>31 То жахлива річ — отримати покарання від рук живого Бога.</p>
<p>32 Пригадайте ті перші дні, коли ви були щойно осяяні світлом Благовісті. Багато боротьби й страждань випало тоді на вашу долю, але ви все витерпіли.</p>
<p>33 Часом вас самих виставляли на привселюдну зневагу й страждання. Іншим разом ви поділяли долю таких же упосліджених.</p>
<p>34 Ви розділяли страждання тих, хто був в ув’язненні, і з радістю сприймали, коли у вас відбирали ваше майно. Бо ви знали, що володієте чимось кращим, таким, що буде з вами завжди.</p>
<p>35 Не полишайте ж мужності своєї, вона принесе вам велику винагороду.</p>
<p>36 Ви мусите бути наполегливі, щоб виконати Божу волю й тоді отримати обіцяне Ним.</p>
<p>37 Бо ось каже Господь: «Ось вже скоро прийде Той, Кому прийти належить, й Він не забариться.  </p>
<p>38 Праведна людина житиме вірою в Мене. Якщо ж хто злякаючись, відвернеться від Господа, той не отримає милості від Мене». * [( <a href='/ukr_umts/35/2/3-4'>Ав. 2:3-4</a> (у грецьких рукописах). )]</p>
<p>39 Але ми не належимо до тих, хто відвернеться й заблукає. Ні, ми ті люди, які мають віру й спасіння.</p>

<h4>Розділ 11</h4>
<p>1 Що ж це означає — віра? Це значить бути певним у тому, на що сподіваєшся. Вона є доказом того, що щось є дійсне, навіть якщо ми не можемо того побачити.</p>
<p>2 Саме через таку віру в минулі часи наші предки здобули прихильність Божу.</p>
<p>3 Завдяки вірі ми розуміємо, що всесвіт був створений за Божим наказом. Тобто видиме було створене з невидимого.</p>
<p>4 Завдяки вірі Авель приніс Богу кращу пожертву, ніж Каїн. Завдяки вірі Авель був визнаний праведним, оскільки Бог схвалив його дарунок. Завдяки вірі він і зараз все ще промовляє до нас, незважаючи на те, що помер.</p>
<p>5 Завдяки вірі Енох був перенесений Богом до іншого життя, не спізнавши смерті. І ніхто не міг знайти його, бо ж Бог забрав його, адже до перенесення він догодив Господу.</p>
<p>6 А без віри стати милим Всевишньому неможливо. Бо той, хто йде до Бога, мусить вірити в Його існування, а також у те, що Він нагородить тих, хто шукає Його.</p>
<p>7 Завдяки вірі Ной, попереджений про речі невидимі, послухався Господа і збудував ковчег, тим самим врятувавши свою родину. Своєю вірою він довів, що світ був неправий, і став одним з тих, хто здобув праведність через віру свою.</p>
<p>8 Завдяки вірі Авраам, покликаний Богом, підкорився й вирушив у ту землю, яку йому належало одержати як спадщину. Він пішов, хоча й не знав, куди йде.</p>
<p>9 Покладаючись на віру, він мешкав у землі, обіцяної Господом, як чужинець у далекій країні. Він жив у наметах, разом з Ісааком та Яковом, такими ж, як і він, спадкоємцями Божої обітниці.</p>
<p>10 Він зробив це, бо дивився вперед і бачив місто, зведене на справжній основі: місто, задумане й збудоване Богом. * [( <em>місто </em>Духовне місто де народ Господній живе разом із Богом. Він також має назву «Небесний Єрусалим». Див.: <a href='/ukr_umts/58/12/22'>Єв. 12:22</a>. )]</p>
<p>11 Завдяки вірі і всупереч тому, що Сара вже була немічна зачати дитину, та й Авраам був вже дуже старий, Бог їм дав благословення мати дітей, бо повірив він в Господню обіцянку.</p>
<p>12 І от від одного чоловіка, вже майже омертвілого, пішли нащадки, такі ж численні, як зірки небесні, такі ж незліченні, як пісок морський.</p>
<p>13 Усі ті великі люди до смерті не втрачали віри. Вони не мали обіцяного за життя, але бачили його звіддалік і вітали прихід його. Вони відкрито прийняли усвідомлення того, що вони лише тимчасові гості, чужинці на цій землі.</p>
<p>14 Ті, хто говорять так, ясно показують, що вони очікують на свою власну землю.</p>
<p>15 Якби вони думали про землю, яку залишили, то мали б змогу повернутися туди.</p>
<p>16 Та навпаки, вони мріють про країну кращу — Небесну. Через те й Бог не соромиться називатися їхнім Богом, адже Він приготував їм місто.</p>
<p>17 Завдяки вірі Авраам, коли Бог випробовував його, запропонував у жертву Ісаака. Так, той, хто одержав обітницю, був готовий пожертвувати своїм єдиним сином.</p>
<p>18 І Бог сказав йому: «Це від Ісаака підуть твої нащадки». * [( Цитата приведена з книги <a href='/ukr_umts/1/21/12'>Бут. 21:12</a>. )]</p>
<p>19 Авраам вірив, що Бог може навіть воскресити людей з мертвих. Адже справді, зупинивши Авраама, Він повернув Ісаака з мертвих.</p>
<p>20 З вірою Ісаак благословив на майбутнє Якова та Ісава.</p>
<p>21 Завдяки вірі Яків, коли помирав, благословив кожного з Йосипових синів, схилившись на верх свого ціпка.</p>
<p>22 Завдяки вірі Йосип, наприкінці життя свого, сказав про вихід народу ізраїльського з Єгипту, а також дав настанови щодо того, як бути з його останками.</p>
<p>23 Завдяки вірі батьки Мойсеєві, коли він народився, три місяці переховували його, бо він був надзвичайно вродливим дитям. Вони не злякалися фараонового наказу.</p>
<p>24 Завдяки вірі Мойсей, уже в дорослому віці, відмовився, щоб його називали сином фараонової дочки.</p>
<p>25 Він обрав собі інший шлях: зносити труднощі разом із народом Божим, аніж насолоджуватися плинними радощами, що приносять гріх.</p>
<p>26 Страждання за Христа Мойсей вважав більшим багатством, ніж усі скарби Єгипту. Адже він дивився далеко вперед і бачив там свою винагороду.</p>
<p>27 Завдяки вірі залишив він Єгипет, не злякавшись гніву царського. І наполегливість його була такою, ніби він бачив Господа, Який насправді є невидимим.</p>
<p>28 Покладаючись на віру, відсвяткував він Пасху й окроплення кров’ю, щоб ангел смерті не торкнувся жодного з первістків народу ізраїльського. * [( <em>ангел смерті </em>Буквально «руйнівник». Щоб покарати єгиптян, Господь послав ангела вбити усіх первістків в кожній родині. Див.: <a href='/ukr_umts/2/12/29-32'>Вих. 12:29-32</a>. )]</p>
<p>29 Завдяки вірі люди ізраїльські перетнули Червоне море так, ніби пройшли суходолом. Та коли те саме намірилися зробити єгиптяни, їх поглинула вода.</p>
<p>30 Завдяки вірі стіни єрихонські впали після того, як люди обходили навколо міста сім днів.</p>
<p>31 Завдяки вірі розпусниця Рааб уникла смерті разом з іншими непокірними за те, що вона дала дружній притулок двом вивідникам.</p>
<p>32 Чи треба мені продовжувати наводити приклади? Не стане мені часу, щоб розповісти про Ґедеона, Варака, Самсона, Єффая, Давида, Самуїла і пророків.</p>
<p>33 Покладаючись на їхню непохитну віру, вони рятували царства, встановлювали справедливість між людьми, і через те дістали Божі обітниці. Вони замикали пащі левам,</p>
<p>34 вгамовували лють вогню, їх не брав меч. Ті, хто були немічними, набували силу, а в битві ставали могутніми й змушували тікати ворожі війська.</p>
<p>35 Загиблі вставали з мертвих і поверталися до своїх жінок. Інших було віддано на тортури, й вони відмовлялися від полегшення своєї долі. Тож після смерті ті люди могли здобути краще життя.</p>
<p>36 Дехто зазнав збиткування й батога, дехто — кайданів та в’язниць.</p>
<p>37 Їх побивали камінням, розпилювали навпіл, рубали мечами. Вони носили овечі й козячі шкури, жили в злиднях, та пройшли через переслідування і труднощі.</p>
<p>38 Світ був не гідним їх. Вони блукали в пустелях і горах, мешкали в печерах і провалах земних.</p>
<p>39 Вони догодили Богу, але не одержали обіцяного Їм.</p>
<p>40 Всевишній приготував для нас дещо краще, бо прагнув нашої досконалості, але тільки разом з нами вони отримають благословення.</p>

<h4>Розділ 12</h4>
<p>1 Завдяки тим великим людям, ми маємо так багато прикладів непохитної віри. Тож відкиньмо все, що перешкоджає нам подолати відстань і перемогти в змаганнях; усе що уповільнює наш біг, разом із гріхом, який постійно примушує нас падати.</p>
<p>2 Хай завжди перед очима нашими буде Ісус, наш Провідник у вірі, Який приведе її до досконалості. Заради радості, що чекала на Нього, Христос витерпів страту на хресті й, прийнявши цю ганьбу, тепер посів Своє місце по праву руку від Божого престолу.</p>
<p>3 Пам’ятайте про Нього, Хто виніс таку наругу з боку грішників, щоб ви тепер не занепадали духом й не полишили ваші старання.</p>
<p>4 Ваша боротьба з гріхом ще не стала для вас боротьбою до смерті.</p>
<p>5 Ви — діти Господні. Тож невже ви забули слова втіхи, звернені до вас: «Мій сину, не нехтуй покаранням Господнім і докори Його не вважай тягарем.  </p>
<p>6 Бо суворість Господня — тим, кого Він любить, й покарання Його — тим, кого вважає за Своїх дітей». * [( <a href='/ukr_umts/20/3/11-12'>Пр. 3:11-12</a>. )]</p>
<p>7 Терпіть недолю як Батьківське покарання: то Бог суворий з вами як зі Своїми дітьми. Бо ж яку дитину батько не карає?</p>
<p>8 Якщо ж ніхто вас не карає (кожну дитину карають), то, значить, ви не є законними дітьми, ви не є справжніми синами.</p>
<p>9 Крім того, всі ми маємо батьків — людей, які виховують нас і яких ми поважаємо. Тож наскільки більше мусимо ми підкорятися нашому духовному Батькові, щоб жити.</p>
<p>10 Суворість наших земних батьків — нетривала. Вони суворі з нами мірою свого розуміння, а Бог суворий з нами для того, щоб ми могли розділити з Ним Його святість.</p>
<p>11 Немає такої кари, яка б здавалася приємною, бо вона завдає болю, але згодом, тим, хто навчений нею, вона приносить мирний врожай праведного життя.</p>
<p>12 Тож підніміть свої охлялі руки й зміцніть немічні коліна.</p>
<p>13 Живіть праведним життям, щоб отримати порятунок, і щоб неміч не спричинила вашу загибель.</p>
<p>14 Прагніть жити в мирі з усіма людьми. Тримайтеся подалі від гріха, та прагніть святого життя, бо без цього ніхто не зможе побачити Господа.</p>
<p>15 Пильнуйте, щоб ніхто не втратив милості та віри Божої і став подібний до гіркої рослини, яка створить ускладнення для вас і отруїть багатьох інших.</p>
<p>16 Пильнуйте, щоб ніхто не став розпусником або безбожником, як той Ісав, що свої права старшого сина віддав за тарілку їжі. * [( <em>Ісав </em>Син патріарха Ісаака й старший брат Якова. )]</p>
<p>17 А потім, як ви знаєте, коли він хотів успадкувати благословення, то був відштовхнутий своїм батьком. І хоч лив сльози, але змінити нічого не міг.</p>
<p>18 Ви не прийшли до місця, яке можна побачити або торкнутись, подібно до гори, котру бачив народ ізраїльський, що горить вогнем, та вкрита темрявой, мороком й бурею. * [( Про ці події розповідається у книзі <a href='/ukr_umts/2/19/1'>Вих. 19</a>. )]</p>
<p>19 Ви не почули звуків сурми й голосу, що промовляв слова, після яких кожен благав, щоб більше не було до нього ніяких слів.</p>
<p>20 Бо не могли вони витримати того, що було наказано їм: «Якщо хоча б тварина торкнеться тієї гори, то враз повинна бути побита камінням». * [( <a href='/ukr_umts/2/19/12-13'>Вих. 19:12-13</a>. )]</p>
<p>21 Видовище було таким жахливим, що Мойсей промовив: «Я тремчу від страху». * [( <a href='/ukr_umts/5/9/19'>Повт. Закону 9:19</a>. )]</p>
<p>22 Але ви прийшли до гори Сіон, до міста Бога живого — Небесного Єрусалиму, до тисяч і тисяч радісних Ангелів, які зібралися разом на свято. * [( <em>Єрусалим </em>У цьому вірші мається на увазі духовне місто Єрусалим, де житимуть люди Божі. )]</p>
<p>23 Ви прийшли на зібрання першородних синів Божих, чиї імена написані на небесах. Ви прийшли до Бога — Судді всіх людей. Ви прийшли до душ праведників, які вже стали досконалими. * [( <em>першородних синів </em>Або «первістків». Перша дитина в родині, яка отримувала особливі благословення. Усі діти Божі отримають від Бога особливі благословення. )]</p>
<p>24 Ви прийшли до Ісуса, Який приніс Новий Заповіт Своєму народу. Ви прийшли до крові, якою окропляють і яка свідчить нам про кращі речі, ніж кров Авелева. * [( <em>крові… окропляють </em>Кров (смерть) Христова. )]</p>
<p>25 Будьте обережні і не відмовляйтеся слухати Господа, коли Він говорить. Якщо ті, хто відмовилися слухати Його попередження на землі, не уникли своєї долі, то чи не важче буде їм, коли Всевишній попереджатиме їх з небес?</p>
<p>26 Того разу голос Його потряс землю, а тепер Він пообіцяв: «Ще раз Я потрясу не лише землю, а й небеса». * [( <a href='/ukr_umts/37/2/6'>Оґ. 2:6</a>. )]</p>
<p>27 Слова «ще раз» означають, що все створене — нестійке, що воно буде знищене, а те, чого потрясти неможливо, залишиться незміненим.</p>
<p>28 Отже, якщо ми дістаємо царство, яке не можна потрясти, то будьмо вдячні, і служитимемо Богу з пошаною і страхом.</p>
<p>29 Бо наш Бог, немов вогонь палючий, який може знищити нас.</p>

<h4>Розділ 13</h4>
<p>1 Тож любить одне одного як брати і сестри у Христі.</p>
<p>2 Ніколи не забувайте про гостинність, адже дехто був гостинний до Ангелів, навіть не впізнавши їх.</p>
<p>3 Пам’ятайте про ув’язнених так, ніби ви ув’язнені разом з ними. Пам’ятайте про тих, хто страждає, розуміючи, що й ви самі можете зазнати таких страждань.</p>
<p>4 Шануйте шлюб; сімейне ложе мусить бути непорочним. Бо розпусників і перелюбців Бог засудить.</p>
<p>5 Не зв’язуйте своє життя з любов’ю до грошей, задовольняйтеся тим, що маєте. Адже Бог сказав: «Я вас ніколи не залишу. Від вас ніколи не відмовлюсь». * [( <a href='/ukr_umts/5/31/6'>Повт. Закону 31:6</a>. )]</p>
<p>6 Тож ми можемо впевнено сказати: «Господь — моя підтримка; Я не боятимусь нічого. Що люди можуть мені заподіяти?» * [( <a href='/ukr_umts/19/118/6'>Пс. 118:6</a>. )]</p>
<p>7 Пам’ятайте наставників своїх, які навчили вас Слову Божому. Зважайте на те, як жили і померли вони, та наслідуйте віру їхню.</p>
<p>8 Ісус Христос — незмінний вчора, сьогодні й завжди.</p>
<p>9 Не дозволяйте збити себе з путі різним непевним ученням. Шукаючи духовні сили, покладайтеся тільки на Божу милість, а не на правила про їжу. Ніхто ніколи не мав вигоди, підтримуючи ті закони.</p>
<p>10 Ми маємо жертовник, з якого не мають права їсти ті, хто служить у святому наметі. * [( <em>жертовник </em>Або «пожертва», тобто пожертва Ісуса Христа, Який віддав Своє життя за гріхи людства. )]</p>
<p>11 Юдейські первосвященики беруть кров забитих тварин до Святеє Святих. Вони приносять її в жертву за гріхи, а туші спалюють за табором. * [( <em>Святеє Святих </em>Місце у святому наметі або храмі, де первосвященик знаходився у Божій присутності. )]</p>
<p>12 Так і Ісус страждав за міською брамою, щоб дати Своїм людям святість через Свою кров.</p>
<p>13 Ось чому ходімо до Нього за межі табору, й розділимо Його зганьблену долю.</p>
<p>14 Бо у нас тут немає вічного міста, ми тільки шукаємо прийдешнє місто.</p>
<p>15 Тож через Ісуса повинні постійно приносити пожертву Господу, тобто хвалу з уст наших, що визнають Його Ім’я.</p>
<p>16 І не забуваймо творити добро й ділитися тим, що маємо, з іншими, бо такі жертви милі Богу.</p>
<p>17 Слухайте наставників своїх, тому що вони відповідальні за ваш духовний ріст. Коріться їм, щоб вони могли виконувати свою справу з радістю й без гірких зітхань, бо це корисне для вас.</p>
<p>18 Продовжуйте молитися за нас. Ми впевнені у своєї праці, бо з чистим сумлінням робимо усе, що є найкращім.</p>
<p>19 Особливо ж благаю вас молитися, щоб Бог швидше повернув мене до вас.</p>
<p>20 Хай Бог миру, Який, через кров Нового Заповіту, воскресив з мертвих великого Пастиря стада Божого, нашого Господа Ісуса, 
<p>21 знарядить вас усім добрим, щоб ви могли здійснити Його волю: зробити усе, що приємне для Нього, через Ісуса Христа, Якому нехай буде слава навічно. Амінь.</p>
<p>22 Благаю вас, брати і сестри, прийняти з терпінням моє послання підтримки. Зрештою, це короткий лист.</p>
<p>23 Я хочу, щоб ви знали, що брат наш Тимофій звільнений з в’язниці. Якщо він встигне прибути, то ми з ним будемо разом, коли я побачу вас. * [( <em>Тимофій </em>Учень і сподвижник Павла. )]</p>
<p>24 Передавайте наші вітання всім вашим наставникам і всім Божим людям. Шлють вам вітання ваші браття з Італії.</p>
<p>25 Хай милість Божа буде з вами всіма.</p>


