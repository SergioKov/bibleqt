<h2>Софонiї</h2>
<h4>Розділ 1</h4>
<p>1 Це слово Господа, що було Софонії, синові Куші, сина Ґедалії, сина Амарії, сина Езекії, за часів правління царя Юдеї Йосії, сина Амона.</p>
<p>2 Так говорить Господь: «Я неодмінно вигублю все з лиця землі.  </p>
<p>3 Я вигублю людину й тварину, Я вигублю птаха в небі, й рибу в морі, і все нечестиве, що веде до гріха. Я остаточно викоріню людину з лиця землі». Так говорить Господь:  </p>
<p>4 «Я занесу руку над Юдеєю й над усіма мешканцями Єрусалима. Я зітру всі сліди й пам’ять про Ваала та його священиків.  </p>
<p>5 Я вигублю тих, що низько вклоняються на дахах будинків своїх, вшановуючи воїнство Небесне, і тих, хто низько вклоняється, присягаючись Господу, і водночас цареві своєму Мілкому. * [( <em>воїнство Небесне </em>Поклоняючись зіркам або планетам, неначе богам, які контролюють їх життя. )]</p>
<p>6 Я вигублю тих, хто відвернувся від Господа, не шукав Господа, не звертався до Мене».  </p>
<p>7 Замовкніть перед Господом, Володарем моїм, бо день Господній близько вже, бо Господь приготував жертву і посвятив запрошених гостей Своїх. * [( <em>день Господній </em>День, коли Господь переможе ворогів Своїх. <em>Господь… гостей Своїх </em>У цьому вірші день суду порівнюється з приношенням Господу мирної жертви, коли люди очищалися для того, щоб спожити їжу у присутності Бога. )]</p>
<p>8 Так говорить Господь: «У день пожертви Господньої Я покараю вельмож царських і синів царя, і всіх тих, хто рядиться в чуже. * [( <em>всіх… в чуже </em>Йдеться про тих, хто прийняв чужоземні звички, релігію тощо. )]</p>
<p>9 Того дня Я напущу кару на кожного, хто переступить поріг храму Господнього, і тих, хто сповнив дім Володаря Свого насильством і шахрайством». * [( <em>переступить… Господнього </em>Можливо, тут маються на увазі священики, котрі поклонялися іноземним богам. Див.: <a href='/ukr_umts/9/5/5'>1 Сам. 5:5</a>. )]</p>
<p>10 Так говорить Господь: «Того дня крик по допомогу лунатиме від Рибної брами, лемент ітиме від Нової частини міста і страшенний гуркіт доноситиметься з вершин. * [( <em>від Нової… міста </em>Північна частина Єрусалима, яка з’явилася за 50 років до часів Софонії. Дослівний переклад «Друга чверть». )]</p>
<p>11 Голосіть, жителі Мортару, бо винищено всіх торговців, вигублено всіх купців багатих.  </p>
<p>12 Тоді Я обшукаю Єрусалим зі світильником і покараю самовдоволених і впевнених, бо процвітали вони довго, тих, що твердять собі: „Господь нічого не робить! Від Нього ні добра, ані зла немає”. Тож Я знайду та покараю їх.  </p>
<p>13 Багатство їхнє стане здобиччю для інших, оселі їхні стануть руїнами. Вони зведуть будинки, та в них не житимуть, насадять виноградники, та вина з них не питимуть».  </p>
<p>14 «Великий день Господа вже близько, він наближається швидко. Гіркий голос у дня Господнього — то воїнів крики.  </p>
<p>15 Цей день — день гніву, клопотів і труднощів, спустошення й руїни, день темряви й мороку, день пітьми й чорних хмар.  </p>
<p>16 То день сурми і гуків бойових (як у війни годину) проти укріплених міст і високих башт.  </p>
<p>17 Я наведу біду на людство, тож никатимуть вони, мов сліпі. Бо проти Господа згрішили, кров їхня розіллється, немов порох, а плоть їхню розкидають, як гній.  </p>
<p>18 Ніяке срібло й золото не зможуть порятувати їх у день гніву Господнього. Ревний вогонь Його пожере всю землю, Він остаточно й жахливо знищить усіх мешканців землі».  </p>

<h4>Розділ 2</h4>
<p>1 Люди безсоромні, змініть серця свої,  </p>
<p>2 поки вас не розвіяли, мов полову, що зникає за день, поки палкий гнів Господній не впав на вас, поки день Господнього гніву не настав для вас.  </p>
<p>3 Господа шукайте, всі ви, сумирні краю цього, ви, хто дотримувалися настанов Господніх. Шукайте праведності й покори! Шукайте, можливо ви знайдете схованку у день Господнього гніву.  </p>
<p>4 Бо Ґазу буде покинуто, Ашкелон зруйновано, опівдні Ашдод буде спустошено, а Екрон викорінено. * [( <em>Ґаза, Ашкелон, Ашдод, Екрон </em>Це були филистимські міста. <em>викорінено </em>Це слово звучить подібно до слова «филистимляни». Також див.: <a href='/ukr_umts/36/2/6'>Зеф. 2:6</a>. )]</p>
<p>5 Горе тим филистимлянам, хто живе біля моря, горе народу критському! Слово Господа — проти вас: «Ханаане, земле филистимська, Я тебе зруйную, Я вигублю всіх мешканців твоїх». * [( <em>народу критському </em>Филистимляни були родом з острова Крит. )]</p>
<p>6 Приморські землі пасовиськом стануть, притулком для пастухів, кошарами для овець.  </p>
<p>7 Край цей належатиме решткам народу Юдеї. Вони випасатимуть там худобу. Увечері вони лягатимуть спати у будинках Ашкелона, бо Господь їхній Бог дбатиме про них і віддасть їм те, що було забране від них.  </p>
<p>8 «Я чув докори Моава й образи аммонійців, що вони кидали Моєму народу, і як вони вихвалялися тим, що забирали їхні землі, щоб приєднати їх до своїх кордонів.  </p>
<p>9 Тому так само правда, як те, що Я є, — говорить Господь Всемогутній, Бог Ізраїлю, — Моав спіткає доля Содома, а аммонійців — доля Ґоморри. Тоді земля заросте бур’янами, вкриється сіллю, як у Мертвому морі, і стане пусткою навіки. Решта Мого народу захопить їх, ті, хто лишилися з народу Мого, успадкують їх».  </p>
<p>10 Ось що матимуть вони за пиху свою, бо ображали народ Господа Всевишнього і збиткувалися з нього.  </p>
<p>11 Господь страшним їм стане, бо винищить усіх ідолів землі. І тоді всі народи світу вклоняться низько Йому, кожен у своєму домі, в кожному далекому краю.  </p>
<p>12 «Навіть ви, ефіопи, поляжете від Мого меча», — каже Господь.  </p>
<p>13 Він простягне руку Свою на північ і знищить Ассирію. Він з Ниневії зробить руїну, суху, немов пустеля.  </p>
<p>14 Тоді отари й усіляка звірина спочиватимуть посеред неї. Сови кричатимуть у вікна і ворони сидітимуть на одвірках; чорні птахи будуть вити гнізда в тих безлюдних, порожніх будівлях.  </p>
<p>15 Ниневія — це таке пихате місто, що так собі безпечно живе, але воно стане такою пусткою, що тільки дикі звірі мешкатимуть там. Кожен, хто повз нього йде, присвисне і махне рукою, дивлячись, якою руїною воно стало.  </p>

<h4>Розділ 3</h4>
<p>1 Горе тобі, Єрусалиме, бунтівному й опоганеному гріхом місту, що гнобить людей,  </p>
<p>2 воно нікого не слухається і не сприйняло ніякої науки. Воно Господу не вірило, до свого Бога не йшло.  </p>
<p>3 Його вельможі, наче рикаючі леви, його судді — вовки нічні, що пожирають здобич враз.  </p>
<p>4 Його пророки нерозсудливі й зрадливі. Його священики осквернили те, що є святим, й заподіяли шкоду Закону.  </p>
<p>5 Та Господь все ще живе у цьому місті, й Він не чинить зла. Від ранку до ранку допомагає Він Своєму народові, та творить для нього тільки добро. Жодного разу не зробить Всевишній для людей того, що було б нечестиве або соромне.  </p>
<p>6 Господь говорить: «Я винищив народи, твердині їхні зруйновано. Я спустошив вулиці їхні, тож ніхто не ходить ними. Міста їхні обезлюдніли, тож ніхто в них більше не живе.  </p>
<p>7 Сказав Я так, щоб безумовно, ти боялася Мене, та прийняла Мою науку. Тоді ж дім твій не буде зруйнований, та не нашлю жодної кари на тебе, що Я приготував. Але вони знову зухвало беруться за свої огидні діла!»  </p>
<p>8 «Тому чекайте на Мене, — говорить Господь, — на день, коли Я встану свідчити проти вас, бо таке Моє рішення: скликати народи, зібрати царства, щоб міг Я вилити на вас Свій гнів, всю палку лють, бо Мій ревний вогонь пожере всю землю.  </p>
<p>9 Тож тоді очищу Я мови народів, щоб усі вони призивали ім’я Господа, щоб вони Мені служили одностайно».  </p>
<p>10 З-за річок Ефіопії народ Мій, що був розвіяний, але молиться Мені, принесе Мені пожертви.  </p>
<p>11 Того дня не будеш ти соромитися всіх тих злочинів, заподіяних проти Мене. Бо тоді Я заберу від тебе хвальків твоїх пихатих, і ти вже більш ніколи не поводитимешся так зухвало на Моїй Святій горі. * [( <em>на Моїй… горі </em>Тобто на «Сіоні». Див.: «Сіон». )]</p>
<p>12 Але Я лишу серед тебе немічних та вбогих людей, що покладатимуться на ім’я Господа.  </p>
<p>13 Ті рештки Ізраїлю, що залишуться в живих, не чинитимуть зла, не брехатимуть, не знайдеться в устах їхніх язика зрадливого, бо вони будуть пастися й спочивати у мирі, і не буде їм чого лякатися.  </p>
<p>14 Співай, дочко Сіону, Ізраїлю, втішайся! Радій і веселись від усього серця, Єрусалиме! * [( <em>дочко Сіону </em>Або «Єрусалим». )]</p>
<p>15 Господь твій вирок скасував, відкинув ворогів твоїх. Господь з царем Ізраїлю, тож більше не боятиметься лиха цар.  </p>
<p>16 Єрусалиму буде сказано в той день: «Сіоне, не лякайся, будь сильним!  </p>
<p>17 Бо Господь твій Бог з тобою, як воїн-рятівник. Співатиме Він й радо прославлятиме тебе, і відновить Він любов Свою до тебе. З криками радості Він буде тішитися з тебе, як у святковий день.  </p>
<p>18 Я прожену твій сором, не збиткуватимуться більше з тебе. * [( <em>Я прожену… з тебе </em>У древньогебрейських рукописах значення цього вірша незрозуміле. )]</p>
<p>19 Край покладу Я всім, від кого ти страждаєш. Врятую Я кульгавих і розпорошених та зберу їх до купи. Я дам їм славу й шану в кожнім краї світу, де їх раніш ганьбили.  </p>
<p>20 Настане час, і Я вас приведу додому, тоді Я зберу вас і дам вам славу й шану серед усіх народів землі. Тоді Я ваші долі відновлю перед очима вашими». Так каже Господь.  </p>


