<h2>Книга Пророка Iсаї</h2>
<h4>Розділ 1</h4>
<p>1 Це з’ява, що була Ісаї, сину Амоса, про Юдею та Єрусалим за тих часів, коли юдейськими царями були Уззія, Йотам, Агаз та Езекія.</p>
<p>2 Почуйте, небеса, послухай, земле, бо Господь сказав: «Підняв дітей на ноги Я і їх зростив, повстали ж діти проти Мене.  </p>
<p>3 Знає віл свого господаря, і знає віслюк, де має ясла, та Ізраїль Мене не знає, не розуміє Мій народ».  </p>
<p>4 Як то жахливо! Ізраїль — грішний народ, це люд, придавлений виною. Це покоління лиходіїв, це діти-руйнівники. Вони зневажають Святого Ізраїлю, вони відвернулися від Нього. * [( <em>Це покоління… діти-руйнівники </em>Або «Вони — руйнівні діти злих батьків». )]</p>
<p>5 Навіщо вам, щоб вас били знову? Ви й далі будете повставати? Хворі всі ваші голови й недужі всі ваші серця!  </p>
<p>6 Не маєте ви нічого здорового: від стоп до маківки — самі лише синці, виразки та свіжі рани, з яких сочиться кров. Не промили й не перев’язали їх і не змастили їх оливою, щоб загоїти.  </p>
<p>7 Країну вашу сплюндровано, міста спалено. Чужинці паплюжать вашу землю на ваших же очах. Її спустошено, мов землю, захоплену ворогами.  </p>
<p>8 Тільки дочка Сіону лишилася, мов курінь сторожа на винограднику, мов хижа на огірковому полі, мов місто, обложене ворогами. * [( <em>дочка Сіону </em>Тобто «Єрусалим». )]</p>
<p>9 Якби Всемогутній Господь не дозволив кільком нашим людям вижити, то нас би знищили вщент, як Содом і Ґоморру.  </p>
<p>10 Вислухайте звістку Господню, ви, правителі Содома! Прислухайся до Слова Божого, народе Ґоморри! * [( <em>правителі Содома… Ґоморри </em>Тобто «правителі Юдеї». )]</p>
<p>11 Господь говорить: «Навіщо ви й далі приносите Мені нескінченні пожертви? Досить з Мене ваших спалених баранів та жиру ваших биків. Мене не тішить кров биків, овець та кіз.  </p>
<p>12 Хто просить вас тупцювати на подвір’ї Мого храму, коли приходите на зустріч зі Мною?  </p>
<p>13 Не приносьте більше непотрібних пожертв, а запашне куріння мені огидне. Мені бридкі ваші Новолуння, суботи, зібрання, які ви скликаєте. Я ненавиджу святі сходини, що відгонять гріхом.  </p>
<p>14 Моє єство проймається ненавистю до ваших святкувань Новолуння та щорічних свят. Тяжким тягарем вони обернулися для Мене; Я втомився нести цей тягар.  </p>
<p>15 Коли ви здіймаєте в молитві руки, Я відвертаю лице від вас. Навіть якщо ви примножите свої молитви, Я не прислухаюсь до вас, тому що руки ваші заплямовані кров’ю.  </p>
<p>16 Умийтеся, очистіться, відмовтеся від лихих вчинків, сховайте їх подалі від Моїх очей, й перестаньте чинити зло.  </p>
<p>17 Навчіться творити добро, будьте справедливими з іншими людьми. Навчайте людей творити добро тим, хто збиткується з інших. Дбайте про сиріт, захищайте вдів».  </p>
<p>18 Господь говорить: «Приходьте, давайте посперечаємося. Якщо гріхи ваші яскраво-червоні, вони можуть побіліти, мов сніг. Якщо вони темно-червоні, то можуть вибілитись, мов та вовна.  </p>
<p>19 Якщо ви послухаєтесь і упокоритесь, будете споживати все добре на землі.  </p>
<p>20 Якщо ж відмовитеся слухатись і підете проти Мене, меч пожере вас». Так сказав Сам Господь.  </p>
<p>21 Місто, яке було вірним, перетворилося на розпусницю! Єрусалим був справедливим містом, жила там праведність, а тепер — убивці.  </p>
<p>22 Твоє срібло перетворилося на шлак; вино твоє розбавлене водою.  </p>
<p>23 Твої правителі — заколотники, які водяться зі злодіями. Усі вони люблять хабарі й полюють на подарунки. Не захищають вони прав сирітських, і ніколи вони не послухають справу вдовину.  </p>
<p>24 Ось чому Володар, Господь Всесильний, Могутній Ізраїльський говорить: «Вороги Мої не будуть більше Мене турбувати, Я покараю супротивників Моїх.  </p>
<p>25 Я поверну проти тебе руку і лугом виведу всі шлаки й викоріню все нечисте.  </p>
<p>26 Я поверну таких суддів, яких ти спершу мав, і радників таких, як ти мав раніше. Тоді тебе назвуть „Праведним і Вірним містом”.  </p>
<p>27 Сіон буде викуплений справедливістю, а хто повернеться до Господа, буде врятований праведністю.  </p>
<p>28 Але відступники й грішники будуть знищені, й ті, хто від Господа відвернувся, пощезнуть.  </p>
<p>29 Вам буде соромно за ті дуби, що їм ви поклонялися Ви пошкодуєте, що вибрали для вшанування сади. * [( <em>для вшанування сади </em>Тобто «сади, у яких люди вшановували лжебогів». )]</p>
<p>30 Бо самі станете схожими на дуби з засохлим листям, на сад, що вмирає без води.  </p>
<p>31 Найдужчі дерева стануть мов хмиз сухий, а справи їхні, мов іскорки, з яких розгориться вогнище. І разом вони палатимуть, і нікому буде той вогонь загасити».  </p>

<h4>Розділ 2</h4>
<p>1 Це послання про Юдею та Єрусалим, яке побачив Ісая, син Амоса.</p>
<p>2 Настануть дні, коли гора, на якій встановлено храм Господній, стане найвищою з-поміж усіх гір. Нескінченними потоками сюди будуть сходитися люди всіх народів. * [( <em>Настануть дні </em>Буквально «В останні дні». )]</p>
<p>3 Чимало люду прийде й скаже: «Ходім, зійдемо на Господню гору, до дому Бога Якова. Всевишній нас навчить Свого шляху, щоб ми ходили тільки-но Його путями». Вчення Боже із Сіону вийде, а слово Господа — з Єрусалима по всьому світу. * [( <em>ходити… путями </em>Або «щоб ми могли підкорятися Йому». )]</p>
<p>4 Тоді Господь судитиме всі племена та всі народи. Вони перекують мечі свої на рала, а списи — на серпи, щоб жати жито. Народи припинять воювати між собою. Люди ніколи більше не будуть готуватися до війни.  </p>
<p>5 Доме Якова, ходімо, слідуймо вченню Господа.  </p>
<p>6 Господи, Ти покинув свій народ, дім Якова. Земля його повна чаклунів зі Сходу й провісників майбутнього, як то є серед филистимлян; аж занадто багато там чужинців. * [( <em>аж занадто… чужинців </em>Або «Вони тиснуть руки чужинцям». )]</p>
<p>7 Наповнилася їхня земля сріблом, золотом — неміряні багатства їхні. Повна їхня земля кіньми, і не злічити їхні колісниці.  </p>
<p>8 Наставлено бовванів по їхньому краю. Вони б’ють поклони тим, кого витесали їхні ж руки, кого обробили їхні ж пальці.  </p>
<p>9 Тому люди упокорені, кожного принижено. Господи, не прощай їх!  </p>
<p>10 Іди сховайся у печерах серед скель, забийся в нору в землі, щоб не устрашитися Господа, величі Його сили.  </p>
<p>11 Пихаті будуть присоромлені, а зарозумілі будуть упосліджені. Лише Господь буде вивищуватися над усіма в той день.  </p>
<p>12 Бо Господь Усемогутній вибрав день, коли всіх пихатих і бундючних, усіх, хто поводить себе зверхньо, Він поставить на місце.  </p>
<p>13 Він упослідить усіх гордовитих, які підносяться так високо, як ливанські кедри й дуби Башана.  </p>
<p>14 Хай навіть вони задаються як високі гори й узвишшя,  </p>
<p>15 висотні вежі й укріплені мури,  </p>
<p>16 немов усі кораблі Таршиша та інші чудові судна.  </p>
<p>17 Людську пиху буде збито, погордливі схиляться низько. Єдиний Господь піднесеться того дня над усіма,  </p>
<p>18 а боввани згинуть.  </p>
<p>19 Ховайтеся у шпарках серед скель і в розламах земних подалі від страху Господнього та його величної сили, коли Він встане, щоб земля затремтіла.  </p>
<p>20 Того дня люди повикидають кротам і кажанам срібних та золотих бовванів, яких вони зробили для поклоніння.  </p>
<p>21 І сховаються в печерах та розщелинах серед скель, подалі від страху Господнього та його величної сили, коли Він встане, щоб земля затремтіла.  </p>
<p>22 Не покладайся на людей. На них чекає смерть, то чого ж вони варті?  </p>

<h4>Розділ 3</h4>
<p>1 Зрозумій усе, що я кажу тобі: Володар, Господь Усемогутній, збирається відняти все, на чому тримаються Єрусалим та Юдея: всі хлібні припаси, всі припаси води.  </p>
<p>2 Він забере усіх героїв та воїнів, суддів, пророків, віщунів та старійшин.  </p>
<p>3 Він відніме полководців та правителів, радників, мудрих майстрів та чарівників.  </p>
<p>4 Господь говорив: «Я зроблю хлопчаків їхніми правителями, ними правитимуть вередливі хлопчиська.  </p>
<p>5 Люди гнобитимуть одне одного, кожен знущатиметься з сусіди. Молодь збиткуватиметься зі старших, прості люди не поважатимуть знатних».  </p>
<p>6 Хтось ухопиться навіть за брата свого в батьковім домі і запропонує: «Ти маєш гарне вбрання, тож прав нами, і ці руїни будуть під твоєю владою».  </p>
<p>7 Але той відповість: «Я не можу допомогти нічим, бо немає ні їжі, ні одягу в мене, не призначай мене старшим над людьми».  </p>
<p>8 Тому що спіткнувся Єрусалим, і Юдея упала. Тому що всі їхні слова и справи йдуть проти Господа, вони повстають проти величі Бога. І все так й станеться, бо очі Всевишнього бачать всі хтиві вчинки їхні.  </p>
<p>9 Вирази їхнього обличчя свідчать про вину, а вони ще й привертають до свого гріха увагу, як жителі Содома, а не ховають його. Горе їм, бо накликали на себе біду!  </p>
<p>10 Скажіть праведним, що у них все буде гаразд, адже вони пожинатимуть плоди своїх трудів.  </p>
<p>11 А неправедним буде зле, їх спіткає нещастя. Наздожене їх розплата за все те, що вони вдіяли.  </p>
<p>12 Правителі, недосвідчені, як діти, керуватимуть ним, вожді, слабкі, мов жінки, правитимуть ним. Народе Мій, твої вожді ввели тебе в оману, повели не тим шляхом, яким ти маєш іти.  </p>
<p>13 Господь піднімається, щоб розсудити, Він встає судити Свій народ.  </p>
<p>14 Господь починає судитися зі старійшинами та правителями Свого народу. «Ви спалили виноградник. Пограбували бідних і стягли добро їхнє у свої оселі.  </p>
<p>15 Навіщо ви ображаєте Мій народ? Навіщо штовхаєте бідних лицем у багно?» — Володар, Господь Усемогутній до них звернувся.  </p>
<p>16 Сказав Господь: «Жінки Сіону загордилися, зверхньо на всіх дивляться, стріляють очима, видзвонюють ланцюжками на щиколотках, дрібочучи ногами».  </p>
<p>17 Господь зробить лисими голови дочок Сіону, відкриє їхні чола.  </p>
<p>18 А ще Господь забере прикраси, якими вони похваляються: ланцюжки на щиколотках, намиста у вигляді сонця та місяця,</p>
<p>19 сережки, браслети, чадри,</p>
<p>20 пов’язки на голови, ланцюжки, пояси, пляшечки парфумів та амулети,</p>
<p>21 перстні з печатками та кільця в ніс,</p>
<p>22 тонкі шати, накидки, шалі та гаманці,</p>
<p>23 люстерка, полотняні плаття, тюрбани та довгі покривала.</p>
<p>24 Замість парфумів розіллється сморід, а замість чудового паска затягнеться мотузка, замість майстерно укладеного волосся з’явиться лисина, а замість тонких шат — жалобне вбрання. І справді, замість краси — печать ганьби. * [( <em>замість… лисина </em>Тобто «вони стануть рабами». )]</p>
<p>25 Твої чоловіки впадуть від меча, а воїни твої загинуть у боях.  </p>
<p>26 Голосіння й печаль буде чути при міській брамі Сіону, і Єрусалим буде схожим на жінку, що сидить на землі, прибита горем, бо в неї забрали все.  </p>

<h4>Розділ 4</h4>
<p>1 Того дня семеро жінок вхоплять одного чоловіка і скажуть: «Ми їстимемо власний хліб й носитимемо власний одяг, тільки одружися з нами й дозволь нам носити твоє ім’я. Зніми з нас ганьбу».</p>
<p>2 Того дня виросте паросток Господа і стане гарним та славним, і плід землі буде гордістю та славою тих, хто уціліє на землі Ізраїлю. * [( <em>паросток Господа </em>Можливо, мова йде про «Юдею», «Месію» або «майбутнього царя». )]</p>
<p>3 Ті, кого залишили в Сіоні, і ті, хто лишився в Єрусалимі, назвуться святими. Святими стануть усі, кого Бог вирішив залишити в живих у Єрусалимі.</p>
<p>4 Коли Господь змиє бруд із дочок Сіону та відмиє криваву провину Єрусалима духом справедливості та духом вогню, * [( <em>дочок Сіону </em>Можливо, це були маленькі міста навкруги Єрусалима або жінки, які там мешкали. )]</p>
<p>5 тоді Господь створить над кожною частиною гори Сіон і над кожним місцем зібрань хмарку вдень і дим та яскраву заграву полум’я вночі. Справді, кожен чоловік в Єрусалимі буде під покровом. * [( <em>кожен </em>Буквально «слава» або «душа». Див.: <a href='/ukr_umts/19/16/9'>Пс. 16:9</a>. <em>хмарку… вночі </em>Так Господь показував ізраїльтянам, що Він був зі Своїм народом. )]</p>
<p>6 Буде покров, який дасть тінь від спеки вдень і надійно захистить від бурі та дощу.</p>

<h4>Розділ 5</h4>
<p>1 Тепер я заспіваю пісню моєму другу, Богу, пісню мого друга про Його виноградник (Ізраїль). Мав виноградник друг мій, той виноградник на родючім схилі ріс.  </p>
<p>2 Він землю розпушив й каміння з неї вибрав, найкращі лози посадив.: Він вежу сторожа посеред поля звів, чавило кам’яне приніс туди для нього. Чекав Він добрих ґрон, та виросли погані ґрона.  </p>
<p>3 Тоді промовив друг: «Ну що ж, народе Мій єрусалимський, і ти, Юдея, Мене й Мій виноградник розсудіть. * [( <em>народе </em>Або «правителі». )]</p>
<p>4 Що ще я міг зробить для виноградника і не зробив? Чому плекав надію, що виноградник вродить пишні ґрона, а зріс лише поганий виноград?  </p>
<p>5 Скажу тепер Я вам, що з виноградником збираюся робити. Я розберу всю огорожу, і тоді спустошать виноградник до останньої лози. Зруйную стіни кам’яні, і витоптано буде виноградник.  </p>
<p>6 Я знищу виноградник. Розпушувати землю й лози підрізати там уже не будуть. Колючки й бур’яни зростуть на полі тім. Звелю я хмарам там дощем не проливались».  </p>
<p>7 Бо виноградник Всемогутнього Господа — це народ Ізраїлю, а люди Юдеї — то сад, який Він доглядає. Плекав надію Він на справедливість, але було лише кровопролиття. Мав сподівання на справедливе життя, але лунав лиш плач гіркий. * [( <em>Плекав… плач гіркий </em>Гебрейською мовою слова «справедливість» і «кровопролиття» звучать подібно. Є фонетична подібність і між словами, що означають «правдиве життя» та «плач гіркий». )]</p>
<p>8 Біда на тих чатує, хто дім за домом здобував і хто захоплює за полем інше поле, аж іншим не лишає місця. Отак і ви зостанетесь самі на цій землі.  </p>
<p>9 Господь Всемогутній пообіцяв мені: «Звичайно, багато буде знищено будинків; просторі, добрі оселі залишаються без хазяїв.  </p>
<p>10 Виноградник у десять акрів дасть лиш один бат вина. А з одного гомеру насіння виросте всього одна ефа зерна». * [( <em>десять акрів </em>Акр — ця міра дорівнювала приблизно площі, яку пара волів можуть зорати за один день. <em>один бат </em>Міра об’єму, приблизно 22 літри. <em>один гомер </em>Міра об’єму сипучих речовин, приблизно дорівнює 220 літрам. <em>одна ефа </em>Міра об’єму сипучих речовин, приблизно дорівнює 22 літрам. )]</p>
<p>11 Горе тим, хто зранку шукають де б випити чогось міцного, хто не сплять допізна, аж доки не нап’ються.  </p>
<p>12 На гулянках є в них ліри й арфи, барабани, флейти і вино, але вони не зважають на те, що Господь зробив, не замислюються над тим, що Його руки витворили.  </p>
<p>13 Ось чому Мій народ візьмуть у полон і поженуть з рідної землі, бо вони не розуміли, що Я робив. Їхні вельможі зголодніють, а простий люд страждатиме від спраги.  </p>
<p>14 Ось чому Шеол широко роззявить пащу, розтягне рот так, що й зміряти не можна, і поглине як знатних, так і простих, та ще й гультіпак галасливих.  </p>
<p>15 Упокоряться люди, посхиляються всі, і погордливі будуть пригнуті.  </p>
<p>16 Але Господу Всемогутньому воздадуть шану за Його справедливий розсуд. Святий Бог являє святість Свою тим, що праведно чинить.  </p>
<p>17 І розбредуться там ягнята, мов на власному пасовиську, козенята пастимуться на руїнах, що залишилися від багатіїв.  </p>
<p>18 Горе тим, хто тягне за собою вину свою мотуззям марнотним, хто волочить гріх свій неначе посторонками для воза. * [( <em>мотуззям марнотним </em>Тобто «лжебогами». )]</p>
<p>19 Вони говорять: «Хай Бог поспішить, хай швидше зробить те, що має зробити, щоб ми побачили. Хай замисел Святого Ізраїлю мерщій збудеться, щоб ми дізналися».  </p>
<p>20 Горе тим, хто називає зло добром, а добро злом, хто вважає темряву світлом, а світло — пітьмою, хто гірке зве солодким, а солодке — гірким.  </p>
<p>21 Горе тим, хто вважає себе мудрим, хто вірить, що він розумний.  </p>
<p>22 Не поздоровиться й героям пиятики, переможцям у змішуванні міцних напоїв.  </p>
<p>23 Горе тим, хто звільняє за хабаря злочинця, хто невинних не розсудить справедливо.  </p>
<p>24 Ось чому як полум’я пожирає солому, як зникає сіно у вогні, так і їхнє коріння прогниє, квітка зів’яне й полетить за вітром, мов порох. Бо вони відмовилися від вчення Господа Всемогутнього і зневажили послання Святого Ізраїлю. * [( <em>вчення </em>Інколи це означає «Закон Мойсея». )]</p>
<p>25 Ось тому й Господній гнів на Його народ розпалився, тому заніс Він руку над людьми й покарав їх. Затремтіли гори, й тіла померлих, мов сміття, лежать посеред доріг. Але навіть після цього Господь усе ще Свій гнів не вгамував, рука Його все ще занесена для покарання?  </p>
<p>26 Він знак подав народу у далекім краї і посвистом скликає народ із найвіддаленіших куточків землі. Погляньте, вороги швидко, дуже швидко наближаються!  </p>
<p>27 Жоден не стомився, не впав, жодного дрімота не здолала, не заснув. Жодна підв’язка не сповзла зі стегон, жоден ремінь сандалії не перетерся.  </p>
<p>28 Їхні стріли нагострені, а луки нап’яті, підкови у коней, немов тверде каміння, а колеса колісниць, мов вихор рвучкий.  </p>
<p>29 Їхній рик, немов левиний, мов левенята молоді, вони ревуть. Вони гарчать і хапають здобич, тягнуть її, і нема кому врятувати захоплених і ніхто їх не спасе.  </p>
<p>30 Того дня ревітимуть вони над Ізраїлем, немов морський прибій. Глянеш на землю, а там темінь і горе, і хмари світло на пітьму перетворили.  </p>

<h4>Розділ 6</h4>
<p>1 Того року, коли помер цар Уззія, було мені видіння Господа, який сидів на високо піднесеному престолі, а складки Його плаща заповнювали храм. * [( <em>Того… Уззія </em>Можливо, це був 740 р. до Р. Х. )]</p>
<p>2 Серафими витали над Ним. Кожен мав шестеро крил. Двома вони закривали обличчя, іншими двома прикривали ноги, а ще два крила були для польоту.</p>
<p>3 Вони кричали одне одному: «Свят, свят, свят, Господь Всемогутній, а Його слава розходиться по всій землі».  </p>
<p>4 Задвигтіли брами храмові від лунких голосів Ангельських, і храм почав наповнюватися димом. * [( <em>храм… димом </em>Це було ознакою того, що Господь знаходився у храмі. Див.: <a href='/ukr_umts/2/40/34-35'>Вих. 40:34-35</a>. )]</p>
<p>5 Я вигукнув: «О горе мені! Я приречений! Бо не настільки чистий я, щоб із Богом розмовляти. І живу я серед народу, який теж не настільки чистий, щоб з Богом говорити, але очі мої бачили царя, Господа Всемогутнього». * [( <em>не настільки чистий </em>Буквально «я людина нечистих губ та живу між людей з нечистими губами». )]</p>
<p>6 Потім підлетів до мене один із серафимів, тримаючи розпечену вуглину, яку захопив щипцями з вівтаря.</p>
<p>7 Він торкнувся моїх уст і промовив: «Дивись, оце твоїх уст торкнулася розжарена вуглина, твою вину знято. Твій гріх забуто». І почув я голос Володаря мого, який сказав: * [( <em>забуто </em>Або «знято», чи «спокутувано». )]</p>
<p>8 «Кого Мені послати? Хто піде для нас?» Тут я відповів: «Я тут, пошли мене!»</p>
<p>9 Тоді Господь промовив: «Іди й скажи цьому народові: „Слухайте, але не розумійте, дивіться, але не затямте”.  </p>
<p>10 Зроби розум цих людей глухим, позатикай їм вуха, накрий їхні очі, щоб вони очима не бачили, вухами не чули, а серцями не розуміли, щоб не могли повернутися до Мене і врятуватися».  </p>
<p>11 Тоді я спитав: «Як довго мені це робити, Господи?» Він відповів: «Аж доти, як зруйнують міста, як не залишиться там людей, як по оселях ніхто не житиме, доти, як земля стане спустошеною і безлюдною.  </p>
<p>12 Я, Господь, вишлю в далекі краї людей, і спорожніє земля.  </p>
<p>13 Хоча й десята частка народу там зостанеться, земля буде знову спалена, як дуб чи терпентинне дерево, після яких залишаються пеньки, що знову можуть прорости, як святе сім’я».  </p>

<h4>Розділ 7</h4>
<p>1 Коли Агаз, син Йотама та онук Уззії був царем Юдеї, тоді Рецин, цар сирійський, та Пека, син Ремалії, цар ізраїльський, підійшли до Єрусалима, щоб його завоювати, але не змогли його здобути. * [( <em>не змогли… здобути </em>Або «не змогли вийти на битву». )]</p>
<p>2 До дому Давидового дійшла така звістка: «Сирія отаборилася на землях Ефраїмових». Агаз і його люди злякались і затремтіли, мов дерева в лісі від пориву вітру. * [( <em>Ефраїмових </em>Тобто «Ізраїля». )]</p>
<p>3 Господь сказав Ісаї: «Піди зі своїм сином Шеаром Яшубом на зустріч з Агазом туди, де водопровід впадає у верхній став, дорогою, що веде до поля Пральника. * [( <em>Шеар Яшуб </em>Це ім’я перекладається як «небагато людей повернеться». )]</p>
<p>4 Скажи йому: „Будь обережний і зважений. Не бійся гніву Рецина сирійського та сина Ремалії, тих двох задимлених головешок.</p>
<p>5 Оскільки Арам, Ефраїм та син Ремалії намислили, як тебе розбити, і сказали:</p>
<p>6 „Підемо війною на Юдею, залякаємо її й розділимо між собою, а царем там поставимо сина Тавеела”».</p>
<p>7 Тож Господь, мій Володар, сказав таке: «Їхні задуми не здійсняться, нічого не вийде.  </p>
<p>8 Тому що тільки Дамаск є головою Арама, а головою Дамаска є тільки Рецин. Через шістдесят п’ять років Ефраїм і його народ не існуватимуть.  </p>
<p>9 Головою Ефраїма є лише Самарія, а головою Самарії є лише Пека, син Ремалії. Якщо не будете стійкими в вірі, то й не будете стійкими взагалі».  </p>
<p>10 Господь знову звернувся до Агаза:</p>
<p>11 «Попроси знамення від Господа, свого Бога, щоб повірити в істинність. Воно може прийти з глибини царства мертвих, чи з висоти небес».</p>
<p>12 Проте Агаз відмовився: «Я не проситиму знамення, не перевірятиму Господа».</p>
<p>13 На це Господь відповів: «Послухай, доме Давидів! Хіба не досить випробовувати терпіння людей? Хіба ж слід випробовувати терпіння мого Бога?»</p>
<p>14 Тож мій Володар пошле вам знамення: жінка молода вагітна народить сина, і назве Його Еммануїлом. * [( <em>жінка… вагітна </em>Або «Ось жінка молода, вона вагітна». Деякі древньогрецькі переклади мають «Слухайте! Діва незаймана завагітніє і народить Сина». Див.: <a href='/ukr_umts/40/1/23'>Мт. 1:23</a>. )]</p>
<p>15 І споживати Він буде масло й мед поки не виросте, поки Він не навчиться відмовлятися від зла і вибирати лише добро.  </p>
<p>16 Та перш, ніж Він навчиться цьому, пустинні стануть землі двох царів, яких боїшся ти.  </p>
<p>17 Але Господь нашле на тебе й твій народ, і на родину твого батька лихо, якого ще не було відтоді, коли Ефраїм відділився від Юдеї. Господь приведе царя ассирійського.</p>
<p>18 Тоді Господь накличе «муху», що в гирлі єгипетських річок, та «бджолу», що на землях ассирійських.</p>
<p>19 Усі вони прилетять і розкинуть табір у глибоких яругах та печерах скальних, біля всіх чагарів та всіх криниць.</p>
<p>20 Тоді мій Володар зголить волосся на голові й ногах твоїх бритвою, яку найме за річкою Євфрат у царя Ассирії, ще й бороду з тебе зніме. * [( <em>зголить… бритвою </em>Мається на увазі ассирійська армія. <em>бороду… зніме </em>Це означало, що людей Ізраїлю буде перетворено на рабів. )]</p>
<p>21 У ті часи людина триматиме в живих тільки одну молоду корову та двох кіз.</p>
<p>22 А оскільки вони дають багато молока, люди їстимуть масло; кожний уцілілий на землі їстиме масло й мед.</p>
<p>23 У той час на кожен виноградник, де росло до тисячі кущів, за які давали тисячу срібних монет, заросте бур’янами й колючками.</p>
<p>24 Люди зі стрілами й луками полюватимуть там, бо вся земля поросте бур’яном і чортополохом.</p>
<p>25 Ви більше не ходитимете на ті пагорби, де люди раніше працювали й вирощували врожаї, вже на пагорбах не працюватимуть, бо земля поросте кущами шипшини й колючкою. Вони стануть місцем, де можна виганяти худобу й випасати овець.</p>

<h4>Розділ 8</h4>
<p>1 Господь сказав мені: «Візьми великий сувій і напиши звичайним пером: „Магер шалал аш баз”». * [( <em>Магер шалал аш баз </em>Що означає «Скоро почнеться грабунок і злодійство». )]</p>
<p>2 Тоді я взяв надійним свідком священика Урію та Захарію, сина Єребекії.</p>
<p>3 І ввійшов я до пророчиці, і вона завагітніла, й народила сина. Сказав мені Господь: «Назви його Магер Шалал Аш Баз».</p>
<p>4 Бо ще до того, як навчиться хлопчик вимовляти «неня» і «тато», віддадуть багатства Дамаска й Самарії ассирійському царю.</p>
<p>5 І знову Господь говорив зі мною:</p>
<p>6 «Ці люди відмовляються від повільних вод каналу Шілоа, вони радіють Рецину та Пеці, сину Ремалії. * [( <em>Ці люди </em>Можливо, це були ті юдеї, які були на стороні Рецина та Пеки. Також див.: <a href='/ukr_umts/23/8/11'>Іс. 8:11</a>. )]</p>
<p>7 Тож Я, Господь, нашлю на них бурхливі повені Євфрату, царя ассирійського та його силу. Вона заповнить усі канали й затопить усі береги.</p>
<p>8 Вона понесеться в Юдею, все поглинаючи й затопляючи. Вона підніметься до шиї. Її розлогі крила накриють усю землю, о Еммануїле».</p>
<p>9 Збирайтеся, народи, будете розбиті, слухайте, всі закутки землі! Готуйтеся до битви і жахайтеся, лаштуйтеся до бою, начувайтесь!  </p>
<p>10 Готуйте плани битв, хоч їм і не здійснитись, наказ віддайте, хоч усе те марне, оскільки з нами Бог! * [( <em>з нами Бог </em>Або «Еммануїл». )]</p>
<p>11 Господь заговорив до мене, коли схопив і повернув мене на інший шлях, щоб я не йшов так, як іде цей народ. Він мовив: * [( <em>заговорив до мене </em>Або «зупинив мене». )]</p>
<p>12 «Не називайте змовою все те, що цей народ називає змовою. Не бійтеся того, чого вони бояться, не жахайтеся.</p>
<p>13 Господь — Всемогутній, це Його ви повинні вважати святим. Це Його ви повинні боятися. Саме перед Ним ви повинні тремтіти. * [( <em>вважати святим </em>Або «поважати». )]</p>
<p>14 Тоді Він стане вашим святим прихистком. Але для обох народів Ізраїлю Він буде каменем, через який вони спіткнуться, скелею, яка їх повалить. Він буде лабетами й пасткою для мешканців Єрусалима.</p>
<p>15 Багато хто з них спіткнеться, впаде, розіб’ється, потрапить у пастку й зловлений буде».</p>
<p>16 Зв’яжи свідоцтво, скріпи печаткою вчення між Моїми послідовниками:</p>
<p>17 Я допомоги Господа чекатиму, Якого пече сором за Якова народ. Не бажає Він, навіть, зглянутися на дітей Ізраїлевих, але Йому я довіряюсь, Всевишній нас врятує.  </p>
<p>18 Погляньте, ось я і діти, яких Господь послав мені. Ми є знаменням і застереженням для людей Ізраїлю, яке послав Господь Всемогутній, що живе на горі Сіон.</p>
<p>19 Дехто радить тобі: «Проси поради у чаклунів та ясновидців, які шепочуть та бурмочуть розмовляючи з мертвими. Хіба народ, не повинен радитися зі своїм Господом? Хіба слід радитися з мертвими від імені живих?»</p>
<p>20 Треба дотримуватися вчення й свідчення, яке існувало з давнини. Якщо шептуни й чаклуни говорять щось інше, не сподівайтеся на них! * [( <em>свідчення </em>Як правило, це було «Свідчення», яке Господь дав Ізраїлю через Мойсея. Тут, можливо, теж саме свідчення, про яке говориться у 17му вірші. )]</p>
<p>21 Вони пройдуть по землі знедолені й голодні. Коли вони зголодніють, то розлютяться й підведуть погляд угору, й проклянуть свого царя і Бога.</p>
<p>22 А потім подивляться на землю, ще раз поглянуть на горе, пітьму й похмуру безвихідь і будуть кинуті в темряву. І не буде вже більше пітьми свободи для тих, хто зазнав такого лиха.</p>

<h4>Розділ 9</h4>
<p>1 У минулому землі Завулона та Нафталі були покинуті, але в майбутньому ці землі стануть шанованими — це місця, що прилягають до моря, а іншим краєм — до річки Йордан, Ґалилеї, де мешкають інші народи.</p>
<p>2 Люди, які ходили у пітьмі, побачили яскраве світло. Засяяло «Велике Світло» тим, хто жив на землі мороку.  </p>
<p>3 Це Ти, Боже, примножив народ. Ти приніс людям щастя. Вони веселяться перед Тобою, як ті щасливі землероби в дні жнив, як збуджені від задоволення вояки, коли здобуте в битві ділять.  </p>
<p>4 Тому що звільнив Ти їх від тягаря непосильного, зняв з їхніх плеч ярмо і переламав дубця, яким їх вороги лупцювали, як це було тоді, коли наніс поразку мидіанцям. * [( <em>наніс… мидіанцям </em>Див.: <a href='/ukr_umts/7/7/15-25'>Суд. 7:15-25</a>. )]</p>
<p>5 Бо кожний чобіт, що відміряв битви путь, і закривавлений одяг згорять, як дрова, у вогні.  </p>
<p>6 Бо народився для нас син, нам подарували сина, на плечі якого покладено владу. І назвали його Чудотворним Радником, Всемогутнім Богом, Вічним Батьком, Князем Благоденства.  </p>
<p>7 Бо влада Його постійно зростатиме, і настане безпечний мир для престолу й землі Давида, стверджуючи й зміцнюючи їх у справедливості та праведності відтепер і навіки. Палка відданість Господа Всемогутнього, народу Своєму все це дасть. * [( <em>відданість </em>Це гебрейське слово означає «любов», «гнів», «ненависть», «ревнощі» тощо. )]</p>
<p>8 Господь послав слово проти Якова, і воно тяжко вдарить Ізраїль.  </p>
<p>9 Про це швидко дізнаються всі в землі Ефраїма та в Самарії. Погордливі й пихаті, вони скажуть:  </p>
<p>10 «Попадала цегла, потрощилася, проте ми відбудуємо знову з тесаного каменя. Потрощено сикоморові балки, але ми натомість покладемо значно міцніші крокви кедрові».  </p>
<p>11 Господь Підняв проти них ворогів на чолі з Рецином і нацькував їхніх ворогів:  </p>
<p>12 Сирію зі сходу та филистимлян із заходу — і вони зжерли Ізраїль, проковтнувши його вмить. Все одно Його гнів не вщух, а рука все ще занесена, щоб покарати їх.  </p>
<p>13 Та не прийшли люди до Того, Хто їх покарав, не шукали Господа Всемогутнього.  </p>
<p>14 Через те й відтяв Господь і голову, й хвіст Ізраїлю, того ж таки дня зламав і гілля, і стовбур.  </p>
<p>15 За голову правили старійшини й вельможі, хвостом були пророки, що проповідували брехню.  </p>
<p>16 Проводирі народу ввели його в оману, а ті, хто йшов за ними, заблукали.  </p>
<p>17 Через те Господь не радів молоді, не виявляв милосердя до їхніх сиріт і вдів, адже кожен протистояв Богу і з кожних уст злітали грішні слова. Він все ще гнівається, і рука Його все ще занесена для покарання.  </p>
<p>18 Бо зло розгорілося, мов вогонь, який пожер бур’яни та колючки. Він перекинувся на підлісок, і заклубочився той стовпами диму.  </p>
<p>19 Гнівом Господа Всемогутнього було спалено землю дотла, а люди перетворилися на паливо для багаття, і ніхто не кинувся рятувати іншого.  </p>
<p>20 Люди хапали щось справа, та не вгамували голоду, пожирали щось зліва, і теж було мало; кожен пожирав плоть дітей своїх. * [( <em>пожирав… своїх </em>Або «пожирав свою плоть». )]</p>
<p>21 Манассія пожирав Ефраїма, а Ефраїм накинувся на Манассія, разом вони пішли на Юдею. Однак Він усе ще лютує, а Рука Його занесена, щоб покарати.  </p>

<h4>Розділ 10</h4>
<p>1 Горе тим, хто складає несправедливі закони, хто пише закони, які народу життя погіршують.  </p>
<p>2 Вони бідних відштовхують від справедливості й забирають у нещасних права, щоб самим щось украсти у вдови й пограбувати, може, сироту.  </p>
<p>3 Що робитимете ви в судний день, в руйнівну годину, яка прийде здалеку. До кого ви помчите по допомогу? Де сховаєте свою славу?  </p>
<p>4 Нічого не лишається, як тільки зігнутися між полоненими і впасти між убитими. Однак і після цього Він розлючений, рука Його занесена для покарання.  </p>
<p>5 Господь сказав: «Горе Ассирії, кийку Мого гніву, в ассирійській руці затиснута різка Моєї люті.  </p>
<p>6 Я пошлю їх проти безбожного народу, Я накажу їм виступити війною проти людей, що розбурхали Мій гнів. Щоб відібрали добро і стоптали їх, мов багнюку на шляху.  </p>
<p>7 Але Ассирія цього не зрозуміє, не так планує у своєму серці. Вона виношуватиме плани геть розбити не один народ.  </p>
<p>8 Ассирія скаже: „Усі мої начальники — царі.  </p>
<p>9 Місто Хално таке ж, як і Карчемиш. Гамат, мов той Арпад. І Самарія така ж, як Дамаск.  </p>
<p>10 Якщо я заволоділа царствами бовванів, де божків було більше, ніж в Єрусалимі та Самарії,  </p>
<p>11 то хіба я не зроблю з Єрусалимом та його бовванами того ж, що я зробила з Самарією та її божками?”»  </p>
<p>12 Коли Володар мій закінчить усі справи на горі Сіон та в Єрусалимі, Він провчить нахабного хвалька — царя ассирійського, та скарає його за погорду в очах.</p>
<p>13 Бо цар Ассирії говорить: «Я перемогу власними силами здобув, власною мудрістю, бо маю розум. Я зруйнував кордони між народами, захопив їхнє багатство. Мов бик, я звалив мешканців тих країв.  </p>
<p>14 Як із гнізда видирають яйця, покинуті напризволяще, так і моя рука зібрала на землі багатство, заграбала всю землю. І не знайшлося нікого, хто б забив на сполох крилами, хто розтулив би уса й запищав».  </p>
<p>15 Чи може сокира твердити, що вона краща, ніж той, хто нею змахне? Чи може пилка твердити, що важливіша, ніж її хазяїн? Чи жезл керує тим, хто піднімає його, чи ціпок піднімає людину?  </p>
<p>16 Тому Володар, Господь Усемогутній пошле хворобу на розгодованих ассирійців, і вона висушить їх. Слава Ассирії згорить, як горить пожежа, поки не спалить усе вщент.  </p>
<p>17 Світло Ізраїлю стане вогнищем нищівним, а Святий його — полум’ям, яке спалить, знищить бур’яни й колючки за один день.  </p>
<p>18 А потім вона спопелить славний ліс і сад, який зачахне, як згасає хворий.  </p>
<p>19 Дерев залишиться так мало, що й дитя їх порахує.  </p>
<p>20 Відтоді вцілілі ізраїльтяни, врятовані люди з роду Якова вже не залежатимуть від своїх ворогів, а щиросердно покладуться на Господа, Святого Ізраїлю.</p>
<p>21 Лише уцілілі повернуться до Могутнього Бога — купка врятованих із родини Якова. * [( <em>Могутнього Бога </em>Див.: <a href='/ukr_umts/23/9/6'>Іс. 9:6</a>. )]</p>
<p>22 Хоча, Ізраїле, твоїх людей стільки, скільки в морі піску, та повернеться з них усього кілька чоловік. Бог вирішив, що знищить країну. Справедливість явиться, мов повінь.</p>
<p>23 Бо мій Володар, Господь Всемогутній, як і проголосив, принесе руїну на всю землю.</p>
<p>24 Ось що мій Владика, Господь Всемогутній говорить: «Не бійся Ассирії, о народе мій, що мешкає на Сіоні. Вона може кийком тебе відлупцювати чи замахнутися ломакою, як той Єгипет.</p>
<p>25 Але невдовзі Мій гнів на тебе вщухне, а лють Моя знищить їх».</p>
<p>26 Бо Господь Усемогутній підніме дубець на Ассирію, як ударив Він мидійця біля скелі Орев. Його жезл простягнеться до моря, і Він підніме його, як колись підняв на Єгипет. * [( <em>Бо Господь… Орев </em>Див.: <a href='/ukr_umts/7/7/25'>Суд. 7:25</a>. <em>Його жезл простягнеться до моря </em>Див.: <a href='/ukr_umts/2/14/1-15'>Вих. 14:1-15:21</a>. )]</p>
<p>27 Тоді тягар Ассирії впаде з ваших плеч, а ярмо її — з вашої шиї; це ярмо спаде, бо ви зміцнієте.  </p>
<p>28 Загарбники підійшли до Аята. Вони пройшли через Міґрон, у Микмаші зберігають свої припаси. * [( <em>Міґрон </em>«Міґрон» означає «тік». <em>Аята </em>«Аят» означає «руїна». <em>Микмаші </em>«Микмаш» означає «комора». )]</p>
<p>29 Вони перейшли річку Маабару і сказали: «Отаборимося на ніч у Ґеві!» Рама нажахана, а Ґівеа Саулова втекла. * [( <em>Маабару </em>«Маабара» означає «перетнути», «подолати». <em>Вони… Рама </em>«Миґрон», «Микмеш», «Ґева», «Рама» — міста на північ від Єрусалима. )]</p>
<p>30 Кричи щосили, Бат-Галліме! Прислухайся, Лайшо! Відгукнися, Анатоте!  </p>
<p>31 Втікає Мадмена, а мешканці Ґевіма шукають, де б сховатися. * [( <em>Ґевіма </em>«Ґевім» означає «колодязь» або «рів для зберігання води». )]</p>
<p>32 Цього дня зайди зупиняться в Нобі й кулаками погрожуватимуть горі Сіон, Єрусалимському пагорбу.  </p>
<p>33 Стережіться, Володар, Господь Всемогутній рішуче намірився відсікти галуззя. Найвищі дерева буде зрубано, наймогутніші похиляться.  </p>
<p>34 Господь сокирою викорінить ліс, і величний Ливанський ліс упаде.  </p>

<h4>Розділ 11</h4>
<p>1 З кореня Єссея зросте новий пагін, немов нова гілка відросте від коренів Єссея. * [( <em>Єссей </em>Давидів батько. <em>пагін </em>Або «нащадок». )]</p>
<p>2 В ньому прибуватиме Дух Господній: Дух мудрості й розуму, Дух лідерства й сили, Дух знання й шани Господньої.  </p>
<p>3 Він радо підкорятиметься Господу. Цій нащадок не судитиме зопалу, покладаючись лише на те, що Йому здається, чи що Він почув.  </p>
<p>4 Він судитиме бідняків праведно, і виноситиме вирок найбіднішим людям землі чесно й справедливо. За його повелінням каратимуть кривдників, а зловмисників стратять, якщо Він так вирішить.  </p>
<p>5 Праведність буде оперезовувати Його, чистота віри служитиме пов’язкою навколо стегон.  </p>
<p>6 Уживатиметься вовк поряд з вівцею, а леопард дріматиме біля ягняти. Теля, лев і бичок житимуть мирно разом, а дитинча доглядатиме їх.  </p>
<p>7 Корова і ведмідь мирно пастимуться, а їхні малята ляжуть відпочити поряд. Лев їстиме сіно, як вівці.  </p>
<p>8 Немовля зможе гратися над норою кобри, малюк зможе встромити руку в гніздо отруйної гадюки.  </p>
<p>9 Вони не ображатимуть і не вбиватимуть одне одного на всій Моїй Святій горі, тому що земля буде жити, сповнена знанням про Господа, як вода наповнює море.  </p>
<p>10 Тоді нащадок Єссея постане прапором для народів, до нього тягнутимуться народи, а те місце, де він житиме, обросте славою.</p>
<p>11 Тоді мій Володар знову підведе руку, щоб повернути Свій народ, який уцілів в Ассирії, Нижньому Єгипті, Патросі, Ефіопії, Еламі, Шинарі, Гаматі та островах на морі. * [( <em>Шинар </em>Або «Вавилон». )]</p>
<p>12 Він підніме знамено для народів і збере вигнаних з Ізраїлю людей, згуртує розкиданих по світу людей Юдеї, збере їх з усіх кутків землі.  </p>
<p>13 Ефраїм облишить ревнощі, в Юдеї не буде вже ворогів. Ефраїм не ревнуватиме більше Юдею, а Юдея не ворогуватиме з Ефраїмом.  </p>
<p>14 Тоді вони накинуться на филистимлян на заході і заберуть багатство у людей Сходу. Вони приберуть до рук Едом і Моав, і люди Аммона упокоряться їм. * [( <em>людей Сходу </em>Як правило, мова йде про ті народи, які мешкали навколо Вавилону. <em>Едом, Моав, Аммон </em>Три країни, розташовані на схід від Ізраїлю. Протягом довгого часу, вони були ворогами ізраїльтян. )]</p>
<p>15 Господь геть висушить протоку Єгипетського моря, змахне рукою над Євфратом, і шалений вітер розділить річку на сім потічків, через які зможуть люди перейти, не знімаючи сандалів. * [( <em>Господь… Єгипетського моря </em>Або «Як Господь розділив води Червоного моря біля Єгипетських земель». )]</p>
<p>16 Відкриється шлях з Ассирії для тієї купки людей, що залишаться там, так само, як і тоді, коли в Ізраїль повернулися люди з Єгипту.  </p>

<h4>Розділ 12</h4>
<p>1 Ти скажеш того дня: «Тобі я, Господи, подяку шлю. Звичайно, Ти лютивсь на мене, тож гнів Свій відверни й любов’ю обласкай мене.  </p>
<p>2 Мій Бог — рятунок мій, Я вірю в Нього, і тому не побоюсь нікого. Так, Господь — у моїх піснях і гімнах, Він став моїм спасінням. * [( <em>Господь </em>Або «Ягве». Див.: «Ягве». <em>піснях і гімнах </em>Або «піснях радості». )]</p>
<p>3 Ви з радістю дістанете води з джерел спасіння  </p>
<p>4 і скажете тоді: „Вславляйте Господа, Його ім’я промовте. Народи хай про Його справи знають, усім скажіть, який величний Він.  </p>
<p>5 За все, що наш Господь звершив, співайте Йому славу, нехай уся земля дізнається про це.  </p>
<p>6 На голос весь вигукуйте і радісно співайте, мешканці Сіону, Святий Ізраїлю, Величний, — поміж вами!”»  </p>

<h4>Розділ 13</h4>
<p>1 Це гірке послання про Вавилон Ісая, син Амоса, отримав у з’яві. Сказав Господь: * [( <em>послання </em>Або «тягар». )]</p>
<p>2 «На голій скелі встанови знамено і всім чимдуж гукни, махни рукою, хай брамою для знатних громадян пройдуть. * [( <em>На голій скелі </em>Тобто «у Вавилоні». )]</p>
<p>3 Я дав наказ Своїм посвяченим особам, закликав вояків Своїх — знаряддя Мого гніву, та руками отих пихатих вояків Я суд вершитиму.  </p>
<p>4 Послухайте, в горах луна гримить, немов зібралася велика громада. Прислухайтесь, то царства і народів гук, зливається до бою. Господь їх Всемогутній закликає, готує військо до борні.  </p>
<p>5 Вони ідуть з країв далеких, спішать з усіх кінців землі. Господь і знаряддя Його гніву готові зруйнувати світ.  </p>
<p>6 Тужіть, бо все ближче підступається день Господній. Господь Всемогутній все зруйнує. * [( <em>Господь… зруйнує </em>Тут в оригіналі гра слів. Гебрейською мовою слово «Всемогутній» звучить подібно до слова «зруйнує». )]</p>
<p>7 Ось чому люди від страху зомліють і втратять хоробрість.  </p>
<p>8 Вони будуть нажахані і, мов породілля, зігнуться, оперезані болем. Остовпіють одне перед одним, їхні обличчя паленітимуть, мов вогонь, від сорому.  </p>
<p>9 Погляньте, надходить Господній день, день жахливий, сповнений люті та гніву, який перетворить на пустелю світ і викорінить з нього грішників.  </p>
<p>10 Зорі й сузір’я на небесах не світитимуть, як зійде сонце — буде темним, і місяць не засяє».  </p>
<p>11 Сказав Господь: «Я покараю світ за зло, а лиходіїв за провини. Я покладу край писі пихатих, Я зламаю бундючність злочинців.  </p>
<p>12 Я зроблю так, що людей буде менше, ніж щирого золота. Люди стануть дорожчими ніж золото з Офіру.  </p>
<p>13 Для цього я змушу небеса тремтіти, земля ж задвиготить на місці від гніву Господа Всемогутнього, коли Він кипітиме від люті.  </p>
<p>14 Немов поранені олені, мов вівці без пастуха, кинуться всі назад до себе додому, помчать усі в рідну країну.  </p>
<p>15 Кожного, кого знайдуть, заріжуть, кожного спійманого мечем посічуть.  </p>
<p>16 Їхніх дітей уб’ють на їхніх же очах, будинки їхні пограбують, а дружин їхніх зґвалтують».  </p>
<p>17 Сказав Господь: «Послухайте, Я направлю військо проти них, мидіан, що не переймаються думками про срібло і не кохаються в золоті.  </p>
<p>18 Їхні стріли поб’ють юнаків; вони будуть немилосердними до немовлят, не помилують малечі.  </p>
<p>19 Вавилон, найпрекрасніше з усіх царств, слава і гордість його мешканців, халдеїв — з ним буде те ж, що й з Содомом та Ґоморрою, які Бог знищив. * [( <em>халдеїв </em>Або «вавилонян». )]</p>
<p>20 Ніхто вже там не житиме, ніхто більше там не оселиться. Араби не поставлять шатра, а пастухи не приженуть овець на відпочинок.  </p>
<p>21 Бродитимуть там дикі звірі, а в їхні будинки наб’ються шакали, страуси, вибрикуватимуть дикі кози.  </p>
<p>22 Вовки витимуть у баштах, а шакали — в прекрасних палацах. Хутко наближається його кінець, дні його життя недовгі».  </p>

<h4>Розділ 14</h4>
<p>1 Господь явить милосердя до Якова і знову вибере народ Ізраїлю, поселить його на власній землі. До нього приєднаються інші народи, і ввіллються в рід Якова.</p>
<p>2 Ці народи приведуть народ Ізраїлю на рідні землі, а Ізраїль зробить їх своїми рабами й рабинями на Господній землі, Ізраїль захопить своїх колишніх поневолювачів і правитиме своїми гнобителями.</p>
<p>3 Коли Господь дасть тобі звільнення від болю, від клопотів, від тяжкої підневільної праці, яку ти мусив виконувати.</p>
<p>4 Тоді Ізраїль заспіває переможну пісню про царя вавилонського: «Погляньте, чим скінчив жорстокий цар, як припинилось гноблення!  </p>
<p>5 Господь потрощив жезл поганця, берло правителів зламав,  </p>
<p>6 яким народи карав той цар у гніві, що вибухав невпинно, народами у гніві правив, їх переслідував весь час.  </p>
<p>7 Тепер уся країна заспокоїлась, затихла, народ співати починає.  </p>
<p>8 І навіть кипариси та ливанські кедри радіють, що тебе немає. Вони шумлять: „Відтоді, як загинув ти, ніхто вже не рубає наше віття”.  </p>
<p>9 Шеол у захваті тебе зустріне, як тільки-но зійдеш униз. Він марища померлих збудить, усіх правителів землі. Усіх царів, що правили народами колись, він змусить підвестися з трону.  </p>
<p>10 Вони всі відгукнуться і промовлять: „Ти теж знесилився, як ми, ти став таким, як ми!”  </p>
<p>11 Твоя гординя у Шеол спустилась під звуки арф тужливі. Черва, звиваючись, тобі за постіль править, тебе прикриють зверху черв’яки.  </p>
<p>12 О вранішня яскрава зірко, як низько ти з небес упав. Тебе зрубали при землі, ти горілиць простягся.  </p>
<p>13 Собі казав ти: „Я у небеса зійду, престол свій вознесу я вище зірок Божих. Я сяду на Святій горі, де боги зустрічаються, аж на верхівці Зафон-гори. * [( <em>Зафон-гори </em>Згідно з віруваннями ханаанців, на цій горі збиралися боги. Слово «Зафон» гебрейською мовою означає — «північ» або «схований». )]</p>
<p>14 Я вознесусь над хмарами, мов Бог Всевишній”.  </p>
<p>15 Але тебе жбурнули у Шеол — в найдальші пекла закутки.  </p>
<p>16 Хто тебе бачитиме, очам своїм нізащо не повірить. Вони подумає про це і скажуть: „Хіба це той, хто землю потрясав, і хто наводив жах на царства?  </p>
<p>17 Невже це той, хто світ увесь пустелею зробив, хто зруйнував міста, не відпускав на рідну землю полонених?”  </p>
<p>18 Усі царі народів поховані у славі й шані, покоїться в своїй могилі кожен цар.  </p>
<p>19 Тебе лиш викинули із могили, мов зайву гілку відрубали. Тебе накрили саваном, як тих, хто від меча поліг, кого в кам’яну яму опускають, як стоптаного копитами на полі бою.  </p>
<p>20 Ти з ними не з’єднаєшся в могилі, тому що власну ти країну загубив, народ свій власний ти на смерть прирік. Нехай те плем’я лиходіїв ніколи не згадають більше.  </p>
<p>21 Готуй різню його синам за батька їхнього провини. Вони вже правити не будуть на землі, свої міста по світу не зведуть».  </p>
<p>22 «Я встану на боротьбу з ними», — сказав Всемогутній Господь. «Я повстану на Вавилон, покладу край його та його нащадків славі, — говорить Господь. —</p>
<p>23 Я зроблю його осідком дикобразів, перетворю його на болото. Я змету Вавилон мітлою розрухи». Так сказав Всемогутній Господь.</p>
<p>24 Господь Всемогутній дав клятву: «Неодмінно все збудеться так, як Я замислив. Все здійсниться так, як Я задумав.  </p>
<p>25 Я вигублю Ассирію в Моїй країні, Я розтопчу її на Моїй горі. Я зніму з Юдеї ассирійське ярмо, спаде цей тягар з їхніх плечей.  </p>
<p>26 Ось що задумано для всієї землі, а ось та Рука, що простерта над усіма народами».  </p>
<p>27 Коли Господь Всемогутній задумав щось, хто може його спинити? Коли Господня рука занесена для покарання, хто може її відвести?  </p>
<p>28 Це послання надійшло в рік смерті царя Агаза: * [( <em>послання </em>Або «тягар». Також див.: <a href='/ukr_umts/23/51/1'>Іс. 51:1</a>. <em>Агаза </em>Цар Агаз помер у 727 році до Р. Х. )]</p>
<p>29 Не радійте, филистимляни, що жезл, яким вас карали, зламано. Бо зі зміїного роду виповзе ще отрутніша гадюка, а її нащадок буде змієм крилатим.  </p>
<p>30 Найбідніші будуть ситими, а нужденні спочинуть у безпеці. Але ваше коріння Я виморю голодом, а тих, хто виживе, доб’ю.  </p>
<p>31 Ридайте, брами! Плач, о місто! Лякайтеся, усі филистимляни! Дивіться, з півночі повзе навала димна, нема відсталих у вояцьких лавах.  </p>
<p>32 Що відповісти посланцям народу? Господь безпечним встановив Сіон, безпечний буде там Його бідак.  </p>

<h4>Розділ 15</h4>
<p>1 Ось сумне послання про Моав: Оскільки Ар зруйновано за ніч, Моава не стало. Оскільки Кир зруйновано за ніч, Моава не стало.  </p>
<p>2 Жінки Дівона піднялися на узвишшя. Оплакує Моав Нево й Медеву. Всі поголили голови і бороди зняли. * [( <em>бороди зняли </em>В ознаку суму. <em>узвишшя </em>Місця поклоніння лжебогам було влаштовано, як правило, на пагорбах та узвишшях. <em>Нево </em>Одночасно назва міста в Моаві та поганського божества. <em>Медеву </em>Місто в Моаві. Це слово звучить подібно до гебрейського «бути дуже сумним», «журитися». )]</p>
<p>3 На вулицях усі в жалобному вбранні, на зібраннях у місті, на дахах ридання чути, і їхні очі витікли сльозами.  </p>
<p>4 Плачуть у Хешбоні й Елеалі, долітають голосіння до Ягаза. Тож воїни Моава закричали, і душі їхні затремтіли.  </p>
<p>5 Ридає моє серце за Моавом, за біженцями до Зоара та Еґлат-Шелішії. Гірські стежки наповнені плачем людей, що йдуть угору до Лугіта. І по дорозі на Хоронаїм ридають люди, бо навколо все — руїна.  </p>
<p>6 Повисихали води повноводого Німріма. Пожухли трави і рослини вмерли, не стало зелені.  </p>
<p>7 Тож все раніш нажите переносять через порослий тополями яр.  </p>
<p>8 Повсюди у Моаві плач, ридання. І долинає голосіння аж у Еґлаїм, в Беер-Елім донеслося ридання.  </p>
<p>9 Дімона води повні крові, так, у Дімон Я принесу ще більше. На тих вцілілих, що втекли з Моава, Я лева напущу. * [( <em>Дімона… крові </em>Очевидно, йдеться про місто Дівон. Гебрейське слово «дівон» звучить подібно до слова «кров». )]</p>

<h4>Розділ 16</h4>
<p>1 Пошліть ягня правителю землі із Сели через край пустельний на гору дочки Сіону.</p>
<p>2 Дочки Моава на переправі Арнона, товктимуться, мов перелітна зграя, немов пташата, викинуті із гнізда.  </p>
<p>3 Вони говорять: «Дай пораду, рішення прийми! У полуденну спеку дай нам тінь, мов уночі». Сховай зневажених, не вишли втікачів у заслання!  </p>
<p>4 Дозволь з Моава викинутим поселитись з вами. Нехай сховаються тут від свого руйнівника! Коли припиниться грабіжництво в Моаві, коли не стане вже розрухи, коли вже зникнуть ті, хто землю плюндрує.  </p>
<p>5 Тоді зведуть любовно й віддано престол, і возсідатиме на ньому праведник в Давидовім наметі, судитиме й шукати справедливість буде, до правди вправний. * [( <em>в Давидовім наметі </em>Тобто «у царській родині Давида». Господь обіцяв, що Давидові нащадки будуть царювати у Юдеї. )]</p>
<p>6 Ми чули, що народ Моава надзвичайно гордий у своїй писі, своєму гонорі й сваволі. Вони мають довгі язики й нахваляються марно.  </p>
<p>7 Тож хай Моав тужить, хай кожен оплакує Моав. Хай побиваються, прибиті горем, за пирогами з родзинками з Кір-Гарешета. * [( <em>Кір-Гарешет </em>Місто в Моаві, назва якого може перекладатися як «Приречений до зруйнування». )]</p>
<p>8 Ні виноградники Хешбона, ні лози Сівми рости не можуть. Володарі народів їх зрубали, а вони розкинулися аж до міста Язера. Вони в пустелі виросли, а їхні пагони без перешкоди потяглися і перетнули море.  </p>
<p>9 Тому і я, як жителі Язера, оплакувати буду виноградник Сівми. Сльозами я заллю Хешбон та Елеале. Не милуватимуся вже дозрілими плодами, бо на сади, в поля прийшла війна.  </p>
<p>10 Не чуть пісень, ні вигуків веселих у полях родючих. Ніхто не чавить молоде вино в давильні. Замовкнути звелів я збирачам врожаю.  </p>
<p>11 Тому і тужить серце за Моавом, наче арфа, за Кір-Харесетом сумую я. * [( <em>Кір-Харесет </em>Див.: «Кір-Гарешет». )]</p>
<p>12 Коли з Моава люди прийдуть поклонитись, притомлені, піднімуться туди, де шану віддають, коли дістануться до місць святих, щоби молитись, не в змозі будуть слово вимовить вони.  </p>
<p>13 Таким було слово Господа про Моав у минулому.</p>
<p>14 А тепер Господь говорить ось що: «Через три роки, мов роки найманого робітника, потьмариться слава Моава, хоч і велелюдна ця країна. Але залишиться небагато людей, слабких людей».</p>

<h4>Розділ 17</h4>
<p>1 Ось послання про Дамаск: «Послухайте, Дамаск не буде містом скоро, в руїни перетворяться його будівлі. * [( <em>послання </em>Або «тягар». )]</p>
<p>2 Міста Ароера спорожніють назавжди, на пасовиська для отар вони придатні будуть. Дріматимуть стада там мирно, злякати їх ніхто не зможе. * [( <em>Ароер </em>Місцевість у Арамі. )]</p>
<p>3 Укріплень більш не буде в Ефраїмі, ніхто не буде правити Дамаском. Народ, який вцілів в Арамі, в немилість попаде, як і ізраїльський народ. — Господь сказав так Всемогутній. — * [( <em>в Арамі </em>Інша назва Сирії. )]</p>
<p>4 У ті часи величність Якова пощезне, розтринькають усе його багатство».  </p>
<p>5 «Це буде схоже на те, як женці збирають збіжжя, коли їхні руки підхоплюють колоски, або ж нагадуватиме, як у Рефаїмовій долині збирають хліб у жнива. * [( <em>Рефаїмова долина </em>Долина на південному заході від Єрусалима. )]</p>
<p>6 Або ж коли трусять оливу так, що кілька оливок на ній залишиться: зо дві чи зо три на найвищих гілках, а може, чотири-п’ять на родючих гілках. Таке ж саме трапиться й з цими містами», — ось що говорить Господь Бог Ізраїлю.</p>
<p>7 І тоді люди підведуть очі до Бога, свого Творця, їхні очі побачать Святого Ізраїлю.</p>
<p>8 Вони не підуть до вівтарів, які зробили власними руками, і не повернуться вони до того, що виліпили їхні пальці: до своїх садів поклоніння та вівтарів, де кадитиме ладан. * [( <em>сади поклоніння </em>Тобто «сади, у яких люди вшановували лжебогів». )]</p>
<p>9 У ті часи їхні укріплені міста стануть спустошені, а гори — такими, якими вони були до того, як туди прийшли ізраїльтяни. Усе лежатиме в руїні.</p>
<p>10 Бо ти забув про Бога, Який тебе спасає. Ти не закарбував собі, що Бог тебе захищає, що Він є твоєю Скелею. Ти посадиш прекрасні рослини, ти похвалятимешся заморськими лозами,  </p>
<p>11 бо садиш їх, дбаєш, щоб зростали; коли ти вранці сієш їх, даєш їм цвісти. Але коли прийде пора врожаю, ти його не знімеш, бо накинеться на лози згубна хвороба, невиліковна болячка їх знищить.  </p>
<p>12 О, як шумлять народи! Вони гримлять, немов морський прибій! О, як ревуть народи! Вони, немов могутні хвилі, гуркотять!  </p>
<p>13 Рокочуть народи, мов штормові хвилі, але нагримає Бог на них, й вони втечуть далеко. Вони немов полова, що її за вітром носить, чи перекотиполе, що чимдуж біжить за вітровієм.  </p>
<p>14 В нічну годину жахом огортають, під ранок їх уже нема. Ось що чекає тих, хто хоче нас пограбувати, хто наміряється багатство наше захопить.  </p>

<h4>Розділ 18</h4>
<p>1 Подивіться на країну, наповнену дзижчанням крилатих комах, землю за далекими ефіопськими річками,</p>
<p>2 що посилає гінців через море в очеретяних човнах. Гінці, швидкіше поспішайте до високих людей з виголеними щоками. Поспішіть до цього народу, якого всі навкруги бояться, до цього могутньої роду, який перемагає всіх інших і чиї землі порізані річками.  </p>
<p>3 Усі мешканці світу! Вся людність на землі! Чекайте, коли затріпоче прапор над пагорбами! Наслухайте, коли заспіває сурма!  </p>
<p>4 Бо Господь сказав мені: «Спокійно спостерігатиму звідси, з Моєї Оселі, як під час тремтливої спеки сонячного дня, як під час задушливої спеки жнивного дня. * [( <em>Оселі </em>Можливо, мова йде про храм в Єрусалимі. )]</p>
<p>5 І от іще до жнивної пори, коли опадає цвіт, іще до того, як з квіток виростуть налиті соком грона, розлоге галуззя обрізане буде ножами, а паростки посічені.  </p>
<p>6 Виноградники дістануться хижим птахам та дикому звіру. Влітку хазяйнуватимуть там хижі птахи, а взимку шукатимуть поживу там дикі звірі».  </p>
<p>7 Тоді Господу Всемогутньому піднесуть дарунки високорослі й ніжношкірі люди — могутній народ, що перемагає інші народи і земля якого посічена ріками, у те місце імені Господа Всемогутнього, що зветься горою Сіон.</p>

<h4>Розділ 19</h4>
<p>1 Ось послання про Єгипет. Погляньте, Господь наближається до Єгипту на швидкоплинній хмарині. Затремтять від страху боввани єгипетські, а люди єгипетські втратять мужність. * [( <em>послання </em>Або «тягар». )]</p>
<p>2 Господь говорить: «Я зроблю так, що єгиптяни підуть одне на одного. Піде брат на брата, сусід воюватиме з сусідом, міста битимуться з містами, царства винищуватимуть царства.  </p>
<p>3 Єгиптяни занепадуть духом, Я зруйную їхні наміри. І почнуть вони звертатися за порадою до бовванів та чарівників, віщунів та гадалок, та їхні поради будуть нікчемні».  </p>
<p>4 Володар, Господь Всемогутній, говорить: «Я віддам Єгипет у руки жорстокого володаря, могутній цар буде ними правити».  </p>
<p>5 Пересохнуть води в морі, випарується й висохне Ніл.  </p>
<p>6 Канали смердітимуть, потоки Єгипту поступово пересохнуть, зігниють усі водорості.  </p>
<p>7 Все, що росло вздовж берегів Ніла, все, насаджене по берегах ріки Ніл, висохне, розвіється за вітром і щезне.  </p>
<p>8 Рибалки сумуватимуть, ридатимуть усі, хто гачки закинув у Ніл, заслабнуть усі, хто сіті по річці розставляв.  </p>
<p>9 У розпачі будуть усі, хто тче полотно й чеше льон.  </p>
<p>10 Впадуть основи водосховищ, засумують ті, хто заробляв собі на життя, доглядаючи за ними.  </p>
<p>11 Які нерозумні управителі Зоана! Мудрі дорадники фараона дають недоречні поради. Як можете ви говорити фараону: «Я — мудрець, нащадок древніх царів?» * [( <em>Зоан </em>Місто в Єгипті. Також див.: <a href='/ukr_umts/23/19/13'>Іс. 19:13</a>. )]</p>
<p>12 Де твої мудреці, Єгипте? Нехай вони довідаються й розкажуть тобі, що Господь Всемогутній задумав з Єгиптом зробити.  </p>
<p>13 Правителі Зоана стали дурнями, володарів Мемфіса ввели в оману. Завели Єгипет на манівці князі єгипетських племен. * [( <em>Мемфіс </em>Місто в Єгипті. )]</p>
<p>14 Господь замакітрив голови їхнім правителям. І вони повели Єгипет манівцями, немов ті п’яниці, що ледь на ногах тримаються, ковзаючись у своєму блювотинні.  </p>
<p>15 Ніхто нічого вже не зможе зробити для Єгипту, хоч би ким він був: головою чи хвостом, пальмою чи очеретом. * [( <em>головою… очеретом </em>Див.: <a href='/ukr_umts/23/9/14-15'>Іс. 9:14-15</a>. )]</p>
<p>16 Єгипет буде тоді, мов ті жінки, яких легко злякати.</p>
<p>17 Господь Всемогутній занесе руку для покарання, і затремтить Єгипет, бо земля Юди принесе в Єгипет жах. При одній згадці про Юду всі тремтітимуть від страху через те, що Господь Всемогутній задумав з Єгиптом вчинити.</p>
<p>18 П’ять міст говоритимуть тоді ханаанською мовою, і пообіцяють вони йти за Господом Всемогутнім. Одне з тих міст зватиметься «Містом руїни». * [( <em>Містом руїни </em>Або «Містом Сонця». Тут гебрейською мовою гра слів. <em>ханаанською мовою </em>Або «гебрейською мовою». )]</p>
<p>19 У ті часи у центрі єгипетської землі стоятиме вівтар Господу, а на кордоні Єгипту — пам’ятник на честь Господа.</p>
<p>20 Це буде знаменням, свідченням для Господа Всемогутнього в Єгипті. Коли єгиптяни звернуться до Господа по допомогу, захист від гнобителів, Він їм пошле спасителя, захистить і порятує.</p>
<p>21 Господь стане знаним у Єгипті, Єгипет у ту пору пізнає Господа й почне поклонятися Йому, приносячи пожертви й дари, складаючи обітниці й дотримуючись їх. * [( <em>обітниці </em>Див.: <a href='/ukr_umts/3/22/18-24'>Лев. 22:18-24</a>. )]</p>
<p>22 Господь покарає Єгипет, а потім простить, і єгиптяни повернуться до Господа. Він відгукнеться на їхні молитви і зцілить їх.</p>
<p>23 На той час люди прокладуть дорогу від Єгипту до Ассирії. Ассирійці ходитимуть у Єгипет, а ті — в Ассирію. І будуть обидва народи працювати разом. * [( <em>І будуть… разом </em>Або «Єгипет буде служити Ассирії». )]</p>
<p>24 Тоді Ізраїль приєднається до Єгипту й Ассирії. Це буде благословенням для землі.</p>
<p>25 Господь Всемогутній благословить їх і скаже: «Благословенний ти, народе Єгипту й Ассирії, творіння рук Моїх, Ізраїлю, мій спадок».</p>

<h4>Розділ 20</h4>
<p>1 Сталося це того року, коли посланий царем Сарґоном, Тартан підійшов до Ашдода й завоював його. * [( <em>Сарґон </em>Ассирійський цар, царював у 721-705 рр. до Р. Х. <em>Тартан </em>Ассирійський воєначальник. )]</p>
<p>2 У той час Господь говорив устами Ісаї, сина Амоса. Він сказав: «Піди й зніми з себе волосяницю жалобну, скинь сандалії з ніг». Так і зробив Ісая, ходив босий, голий.</p>
<p>3 Тоді Господь мовив: «Раб мій Ісая ходив неприкритий і босий три роки. Це було знаменням для Єгипту та Єфіопії.</p>
<p>4 Цар Ассирії також виведе полонених з Єгипту та вигнанців з Єфіопії: молодих і старих, неприкритих і босих, з голими сідницями, щоб зганьбити Єгипет.</p>
<p>5 Вони будуть налякані й присоромлені, бо вірили в Єфіопію й пишалися Єгиптом.</p>
<p>6 Скажуть тоді люди, що живуть біля моря: „Погляньте, що сталося з тими, кому ми довіряли, до кого бігли по допомогу, сподіваючись, що вони спасуть нас від царя ассирійського”». Як же ми врятуємося?</p>

<h4>Розділ 21</h4>
<p>1 Ось послання про Приморську пустелю: Щось насувається з пустелі, з землі страшної, немов піщана буря все змітає в Неґеві. * [( <em>про Приморську пустелю </em>Очевидно, йдеться про «Вавилон». <em>послання </em>Або «тягар». Також див.: <a href='/ukr_umts/23/21/11'>Іс. 21:11</a>, <a href='/ukr_umts/23/21/13'>13</a>. )]</p>
<p>2 Мені було страшне видіння: Я бачив тих, хто зраджує і продає тебе, і тих, хто загрібає твоє багатство. Еламе, піднімися й відсіч дай, їх оточи й розбий, Мидіє! Я покладу кінець твоїм тяжким зітханням.  </p>
<p>3 Тому і обважніло тіло моє болем. Мов породіллю корчить мене біль. Ятрить мене усе, що я почув, жахає все, що я побачив.  </p>
<p>4 Гучно б’ється серце, і жах мене проймає, приємний вечір переріс у страхітливу ніч.  </p>
<p>5 Поставте стіл, розстеляйте скатертину, їжте й пийте. Воєначальники, вставайте! Промасліть, приготуйте всі щити до бою.  </p>
<p>6 Бо мій Володар каже: «Піди й постав сторожу в місті, нехай тобі доповідає про все, що бачить.  </p>
<p>7 Коли побачить колісниці й вершників попарно, чи на ослах, чи на верблюдах, нехай гарненько пильнує».  </p>
<p>8 І закричав спостерігач: «Володарю! Щоденно я на вежі стежу. Щоночі я стою на варті. * [( <em>спостерігач </em>Або «провидець», тобто «пророк». У древньогебрейських текстах — «лев». )]</p>
<p>9 Поглянь, ось наближається людина в колісниці, запряженій двійкою коней». А потім знову закричав: «Вавилон пав, пав! Розкидано бовванів по всій землі».  </p>
<p>10 Мій народ був битий, мов на току зерно. Я кажу те, що чув від Господа Всемогутнього, що Бог Ізраїлю мені сказав.  </p>
<p>11 Ось послання про Думу: Гукає хтось мені з Сеїра: «Стороже, скільки ночі ще зосталось? Чи далеко ще до ранку?» * [( <em>Дума </em>З гебрейської мови це слово може перекладатися як «мовчання» або «биття». <em>Сеїр </em>Гора в Едомі. )]</p>
<p>12 І варта їм відповідає: «Приходить ранок, але й ніч приходить». Якщо ви хочете спитати, то поверніться знову і спитайте. * [( <em>поверніться </em>Це також може означати «змініться» або «покайтеся». )]</p>
<p>13 Ось послання про Аравію: Деданський караван заночує в оазах аравійських.  </p>
<p>14 Несіть води, щоб напувати спраглих, ви, мешканці країни Теми, зустріньте втікачів і хлібом, й сіллю.  </p>
<p>15 Вони втекли від неминучого меча, від лука тятиви пругкої, від битви запеклої.  </p>
<p>16 Ось що сказав мені мій Володар: «За один рік (як наймит його рахує), слава Кедара пощезне.</p>
<p>17 Уціліє зовсім мало лучників, а воїнів Кедара — іще менше». Так сказав Господь, Бог Ізраїлю. * [( <em>Кедар </em>Країна на сході від Єрусалима. )]</p>

<h4>Розділ 22</h4>
<p>1 Сумне послання про долину З’яви: Що з вами сталося, чому ви всі піднялись на дахи, покрівлі? * [( <em>долина З’яви </em>Можливо, одна з долин в Єрусалимі. Також див.: <a href='/ukr_umts/23/22/5'>Іс. 22:5</a>. <em>послання </em>Або «тягар». )]</p>
<p>2 О, місто гомінке, вируюче й веселе місто. Хто був убитий тут, не від меча загинув, не впав, підкошений, в борні.  </p>
<p>3 Усі правителі твої втекли, хоч і без луків, їх в полон забрали. Усіх, кого знайшли, разом схопили, хоч як далеко утекли вони.  </p>
<p>4 Тому я й кажу: «На мене не дивіться, наплакатися дайте вволю гірко. Загинув мій народ, тож утішать мене не поспішайте».  </p>
<p>5 Тому що Всемогутній Бог, Володар, обрав день «Руїни», коли долина З’яви побачить заколоти й сум’яття, зруйновані міські мури, почує крики про допомогу в горах.  </p>
<p>6 Еламські вершники і воїни на колісницях налаштували стріли, а солдати з Кира приготували щити.  </p>
<p>7 Ваші найкращі долини заповнили колісниці, вершники зайняли позиції в брамах.  </p>
<p>8 Ворог зруйнував захисний мур Юдеї. Тож ви шукали зброю в Лісовому палаці, щоб оборонятися.  </p>
<p>9 Ви побачили, що в стінах Давидового міста з’явилося багато проламів. І ви зібрали воду в нижньому водосховищі.  </p>
<p>10 Ви порахували будинки Єрусалима і розібрали деякі з них, щоб укріпити міські вали тим камінням.  </p>
<p>11 Між двома стінами ви влаштували водозбірник, щоб затримати воду, яка текла зі старого ставу. Але ви не зверталися до Того, Хто це місто заснував, ви не помітили Того, Хто в давнину його створив.  </p>
<p>12 Того дня Господь Всемогутній закликав оплакувати й тужити, голити голови в жалобі й носити волосяниці. * [( <em>носити волосяницю </em>В знак суму. )]</p>
<p>13 Але погляньте, що діється навкруги: всі святкують і веселяться, биків та молодих ягничок ріжуть. Їдять те м’ясо, заливаються вином, і кажуть: «Нумо ж їсти й пити, бо завтра ми загинемо».  </p>
<p>14 Господь Всемогутній мені це розповів: «До смерті вам не проститься цей гріх».  </p>
<p>15 Мій Володар, Господь Всемогутній наказав ось що: «Піди до Шевни, керуючого палацом.</p>
<p>16 Спитай його: „Що ти тут робиш? Хто дозволив тобі тут жити, викрешувати собі гробницю?” Він на узвишші споруджує собі гробницю! Видовбує в скелі собі спочивальню!</p>
<p>17 Послухай-но, Господь тебе викине звідси, сильний чоловіче! Він тебе міцно вхопить.</p>
<p>18 Потім скрутить тебе добряче й викине, мов м’яч, у розкриті долоні чужої країни. Там ти й згинеш, твої славні колісниці будуть ганьбою в оселі твого господаря.</p>
<p>19 Я прожену тебе з роботи, тебе виштовхають з посади.</p>
<p>20 Я покличу слугу Свого Еліакима, сина Гилкії.</p>
<p>21 Вберу Я його в твої шати, підпережу його твоїм паском урочистим і передам йому владу твою. Він стане батьком народу, який живе в Єрусалимі, домі Юдеї. * [( <em>батьком </em>Або «царем». )]</p>
<p>22 Ключ від дому Давидового Я почеплю йому на плечі. Те, що він відчинить, ніхто не зачинить, а що замкне, ніхто не відімкне.</p>
<p>23 Він стане мовби почесним престолом для батькового дому, Я посаджу його в надійному місці, мов цвях, який вганяють у тверде.</p>
<p>24 Уся слава його батьківського дому залежатиме від нього, його нащадків і паростків, усі великі й малі будуть від нього залежати, увесь дрібний посуд: від чашок до глечиків».</p>
<p>25 Тоді кілок, міцно вбитий у надійне місце, розхитається і впаде, зламаний. Все, що на ньому трималося, буде загине, бо так сказав Господь Всемогутній.</p>

<h4>Розділ 23</h4>
<p>1 Ось послання про Тир: «Журіться, кораблі Таршиша, зруйновано ж бо вашу гавань», — так говорили тим, хто плив з Киттиму. * [( <em>послання </em>Або «тягар». )]</p>
<p>2 Мовчіть, усі, хто мешкає на острові, кого купці Сидона збагатили, що морем плавали.  </p>
<p>3 Зерно з Шихора доставляли суднами на острів. Врожаї Нільських заплав давали прибутки Тиру, він став торговим центром для народів.  </p>
<p>4 Ганьба Сидону, морській твердині, говорить глибина морська: «Пологових я мук не зазнавала, народжувати дітей мені не довелось, ні юнаків не виростила, ні дівчат». * [( <em>морській твердині… морська </em>Тобто «Тир». )]</p>
<p>5 Коли Єгипту досягне ця новина про Тир, зажуряться усі, затужать тяжко.  </p>
<p>6 Вертайте у Таршиш. Ридайте усі, хто на березі тім поселився.  </p>
<p>7 Невже це те саме веселе і радісне місто, що виросло з давніх-давен в цьому місці? Люди його розбрелися по цілому світу. * [( <em>Люди… світу </em>Або «люди з усього світу прийшли, щоб оселитися у цьому місті». )]</p>
<p>8 Хто це замислив проти Тира, що роздає корони? Його торговці — то князі, його купців шанують всюди.  </p>
<p>9 Господь Всемогутній замислив таке учинити: змести цю славетну гординю з землі, принизити всіх пошанованих в світі мужів.  </p>
<p>10 Перейди свою землю, мов Ніл. Дочко Таршиша, вже нема перешкоди! У гавань не зайдуть вже ваші кораблі.  </p>
<p>11 Господь простяг над містом Свою руку і змусив цілі царства затремтіти. Віддав наказ Господь про Ханаан, звелів його фортеці зруйнувати.  </p>
<p>12 Господь промовив: «Ти зруйнована ущент, сидонська дочко цнотлива, скінчилися веселощі твої. Ну ж бо, вставай, до Кіпру йди, немає спокою тобі і там також». * [( <em>сидонська дочко </em>Тобто «місто Сидон». )]</p>
<p>13 Поглянь на вавилонян! Вони, не ассирійці, знищили Сидон. Вони надумали для диких звірів Тир залишить. Набудували башти, аби місто захопити, змели палаци, обернули їх в руїни.  </p>
<p>14 Ридайте, кораблі Таршиша, фортеця (Тир) ваша знищена уже.  </p>
<p>15 Про Тир забудуть аж на сімдесят років — на життя цареве. Як підійде до кінця сімдесятий рік, з Тиром станеться те ж, що і в тій пісні про повію:</p>
<p>16 «Візьми у руки гуслі, пройдися містом, розпуснице забута. Грай добре і повторюй пісню знов і знов. Нагадуй всім про себе, щоб не забували».  </p>
<p>17 Як наближатиметься до кінця сімдесятий рік, Господь згадає про Тир. Тир знову торгуватиме і стане таким, як та розпусниця для всіх царств світу.</p>
<p>18 Його багатства й прибутки будуть присвячені Господу, їх не будуть приховувати, накопичувати, ці прибутки віддаватимуть усім, хто шанує Господа і служить Йому. І ті матимуть добру їжу і гарне вбрання.</p>

<h4>Розділ 24</h4>
<p>1 Погляньте! Господь має намір знищити, спустошити цю землю, змінити її поверхню й вигнати всіх, хто на ній живе.  </p>
<p>2 Перед цим лихом усі будуть рівні: люди і священики, раби і хазяїни, рабиня і володарка, покупець і продавець, боржник і гендляр.  </p>
<p>3 Землю буде вщент спустошено й сплюндровано, бо так звелів Господь.  </p>
<p>4 Потріскалася земля, весь світ вичавлений, небо й те страждає разом з людьми земними.  </p>
<p>5 Люди споганили й отруїли землю, бо відступили від Божої науки, не пішли шляхом Божого Закону й порушили вічний Заповіт.  </p>
<p>6 Тому прокляття поглинає землю, а всі, хто на ній живе, страждають за провини. Ось чому мешканці її згинуть; уціліє лиш дехто.  </p>
<p>7 Молоде вино вичавлене на лозу. Усі, хто раніше веселився, журяться.  </p>
<p>8 Вщухла радість тимпанів, замовк щасливий гамір, замовкли звуки лір.  </p>
<p>9 Ніхто не співає пісень, запиваючи вином. Прогіркло пиво для тих, хто його п’є.  </p>
<p>10 Місто хаосу розбите, не зайдеш у жодну оселю.  </p>
<p>11 На вулицях галасують, шукаючи вино, а веселощі стали неспокоєм, радість стерта з лиця землі.  </p>
<p>12 Місто лишилося спустошене, брама, й та розбита вщент.  </p>
<p>13 Під час збирання врожаю трусять з дерева оливного маслини, але декілька плодів все ж залишаються на гілках. Так само й трапиться і з цією країною.  </p>
<p>14 Ті, хто лишиться в живих, піднесуть свій голос, і радісно співатимуть. Повсюди люди гукатимуть про чудотворність Бога.  </p>
<p>15 Отож вшановуйте Його на сході, звеличуйте ім’я Господнє, Бога Ізраїлю, далекі береги.  </p>
<p>16 Ми чули звідусіль, з усіх кінців землі, лунали співи: «Славімо праведність Його!» Але я мовив: «Досить, достатньо з мені! Бо зрадники нападають на людей й калічать їх!»  </p>
<p>17 На всіх, хто мешкає у цій країні, сум’яття жде, смертна яма й лови.  </p>
<p>18 Хто в розпачі, нажаханий украй, втікатиме з країни, втрапить в яму. Хто з неї вилізе, потрапить в пастку. Адже відчиняться небесні вікна, й земні основи затремтять.  </p>
<p>19 Земля геть розбита, земля геть потрощена, земля в пропасниці тремтить.  </p>
<p>20 Земля, мов пияк злиденний, тіпається, хитається, немов старенька хата, гріхи її гнітять так тяжко, звалилася вона, і вже їй не звестися ніколи.  </p>
<p>21 Небесним силам теж тоді Господня кара буде, правителі земні її спізнають.  </p>
<p>22 Зберуть їх разом, наче в’язнів в казематі, зачинять у в’язниці, й через багато днів скарають. * [( <em>казематі… в’язниці </em>Можливо, тут йдеться про «Шеол». Див.: «Шеол». )]</p>
<p>23 Зніяковіє місяць, сонце засоромиться, тому що правитиме Господь Своєю славою, як цар, на очах старійшин у Єрусалимі, на горі Сіон.  </p>

<h4>Розділ 25</h4>
<p>1 Господь — мій Бог! Тебе шаную я і прославляю Твоє ймення. Ти сотворив немислимі дива, все, що задумав Ти колись, збулося.  </p>
<p>2 Так, з міста Ти зліпив каміння купу. З укріпленого міста Ти зробив руїну, палац чужинців — вже не місто, воно не відбудується ніколи.  </p>
<p>3 Тому Тебе народи найсильніші шанувати будуть, боятимуться кривдники тебе.  </p>
<p>4 Адже для бідних служиш Ти притулком, притулком для нужденних, що в біді. Завжди зігріється у Господі злиденний, Ти — затишок від вітрів штормових. Ти — затінок від спеки, бо подих кривдника, мов шторм для стін,  </p>
<p>5 немов пустельна спека. Ти змовкнуть змусив хижаків-чужинців. Як спеку неблаганну хмари тінь гамує, так переможну пісню ворога Ти зупинив.  </p>
<p>6 На цій горі Господь Усемогутній збере усі народи на банкет, там буде ніжне м’ясо й вишукані вина.  </p>
<p>7 Зараз покров, що «смертю» зветься, накриває всі народи.  </p>
<p>8 Він знищить смерть навіки. Господь, Володар мій, на кожному обличчі витре сльози. Він звільнить землю від ганьби Свого народу. Отак пообіцяв Господь. * [( <em>Він знищить смерть навіки </em>У деяких грецьких рукописах: «Але перемога проковтне смерть». )]</p>
<p>9 І скажуть люди: «Гляньте, ось Господь наш! Його чекали ми, і Він прийшов нас рятувати. Це — наш Господь, на Нього ми чекали! Давайте ж веселиться і радіти, коли Він нас рятує».  </p>
<p>10 Господь цю гору захистить, але Моав Він розтовче, немов солому, що втоптана у гній. * [( <em>Моав </em>Ця назва співзвучна до гебрейського слова «ворог». )]</p>
<p>11 Немов пловець, що розкидає руки у воді, щоб вигребти, так і Моав захоче врятуватись, та пиху і брехню його на дно Він пустить.  </p>
<p>12 Високі стіни захисні зруйнує Він, зрівняє із землею, перетворить в порох.  </p>

<h4>Розділ 26</h4>
<p>1 В краю юдейському того дня співатимуть таких пісень: Наше місто могутнє, захищає міцними мурами і підмурівками нас. * [( <em>захищає… підмурівками нас </em>Або «Але Бог захищає нас». )]</p>
<p>2 Відчиняйте ворота, хай праведний входить народ, той, що Богу лишається вірним.  </p>
<p>3 Ти — справжній мир усім, хто покладається на Тебе, адже це люди, що довірились Тобі.  </p>
<p>4 Завжди у Господа плекайте віру, адже Господь Бог — фортеця незнищенна. * [( <em>Господь Бог </em>Або «Ягве». Див.: «Ягве». )]</p>
<p>5 Він опустив усіх, хто на узвишшях оселився. Він гордовите місто змусив впасти до самої землі, із порохом зрівнятись.  </p>
<p>6 Його ж ось топчуть ноги бідних, ступні злиденних.  </p>
<p>7 Для добрих й чесних — рівний шлях, Ти, Справедливий, гладеньку путь їм стелиш.  </p>
<p>8 Так, ми на Тебе, Господи, чекаєм на тім шляху, де жде нас присуд Твій. Ми прагнемо в душі Твоє ім’я плекати.  </p>
<p>9 Душа до Тебе тягнеться, коли настане ніч і на світанку спраглий дух до Тебе лине. Коли Твій суд прийде на землю, пізнають праведність всі мешканці землі.  </p>
<p>10 Якщо недобрі добре ставлення спізнають, вони не навчаться, як справедливо жити. В країні доброчесній вчинять зле, і величі Господньої не зрозуміють.  </p>
<p>11 О, Господи, над нами руку Ти заніс для кари, але їм не дано побачить те. Нехай відчують, як Ти палко свій народ любиш. Хай засоромляться й у полум’ї згорять, що Ти для Ворогів Своїх готуєш. * [( <em>палко… любиш </em>Гебрейське слово, яке означає «любов», «гнів», «ненависть», «ревнощі» тощо. )]</p>
<p>12 Лиш мир даруй нам, Господи, бо Ти досяг усього, чого ми намагалися здобуть.  </p>
<p>13 О Господи, наш Боже, раніше нами інші правили боги, та зараз ми лише Твоє ім’я шануємо.  </p>
<p>14 Не жити мертвим, тіні їхні не встають. Тож покарай їх, вигуби, щоб навіть пам’ять щезла.  </p>
<p>15 Натомість, Господи, ти Свій народ примнож, нехай зростає він! Нехай він Тебе прославить! Нехай розширяться його кордони! * [( <em>Натомість… кордони </em>Або «Ти зібрав любимий народ Свій, народ, який Ти вигнав у далекі землі». )]</p>
<p>16 Ми, Господи, у час біди Тебе шукали і гірко зойкнули, коли Ти нас скарав.  </p>
<p>17 Мов та вагітна жінка, що народжувати має, звивається і криком сходить в муках. Так, Господи, і ми перед Тобою стали.  </p>
<p>18 Носили ми в собі нове життя, від болю корчились, та народивсь лиш вітер. Землі ми не принесли порятунку, нових людей у світ не привели.  </p>
<p>19 Господь каже: «Померлі ваші оживуть із мертвих; тіла воскреснуть у нове життя. Прокиньтеся, щасливі будьте всі, хто в поросі живе. Роса, що вкрила вас — то ж вранішня роса, ознака нового часу, коли земля відпустить своїх мертвих».  </p>
<p>20 Народе мій, додому повертайся, і двері щільно за собою причини. Пересидьте, сховайтеся, поки не вщухне гнів Господній.  </p>
<p>21 Бо он Господь виходить зі Свого Житла карати за гріхи й провини всі народи. Земля покаже кров усіх убитих і більше вже померлих не сховає. * [( <em>Свого Житла </em>Можливо, тут йдеться про «храм у Єрусалимі». )]</p>

<h4>Розділ 27</h4>
<p>1 Тоді Господь скарає тяжко Левіафана, звивистого змія, що втікати буде, міцним нагостреним мечем. Господь морське чудовисько уб’є.  </p>
<p>2 У ті часи прекрасний виноградник заплодоносить, тож оспівуйте його!  </p>
<p>3 Це Я, Господь, той виноградник доглядаю, постійно поливаю і охороняю день і ніч, щоб шкоди не завдав йому ніхто.  </p>
<p>4 В Мені немає гніву, та якщо Мій шлях зупинять терни і шипшина, то піду на них війною і спалю дотла. * [( <em>терни і шипшина </em>Селяни насаджували терни і шипшину, щоб захистити поля від диких звірів. )]</p>
<p>5 Якщо до Мене звернуться по захист, то матимуть вони зі Мною мир. Так, матимуть вони зі Мною мир!  </p>
<p>6 В часи прийдешні Якова народ укоріниться славно. Народ Ізраїлю розквітне, розплодиться, розійдеться по всьому світу його плід.  </p>
<p>7 Як же Господь скарає Свій народ? В минулому, тільки вороги нападали на дітей Ізраїлю. Невже Всевишній зробить таке ж саме? В минулому багато із народу було вбито. Невже Господь відніме життя у багатьох Ізраїлю синів?  </p>
<p>8 Господь проти Ізраїлю — вигнанням і засланням. Він здув його нещадним вітром, неначе східний суховій налетів.  </p>
<p>9 Тільки так простяться Якову гріхи. Він тільки тоді загладить свою провину і зніме повністю з себе гріх, коли поб’є вівтарні камені, мов той вапняк, коли поваляться стовпи Ашери та вівтарі для спалювання пахощів.  </p>
<p>10 Укріплене мурами місто спорожніло, оселі спустошені, покинуті напризволяще, як у пустелі. Там пастимуться телята, відпочиватимуть, об’їдатимуть галуззя.  </p>
<p>11 А коли воно всохне, зламається, прийдуть жінки, зберуть хмиз і розпалять вогнище. Це нерозумний народ, тому й не співчуватиме їм Творець. Не помилує їх Той, Хто їх виплекав.  </p>
<p>12 Тоді Господь почне збирати Свій народ від річки Євфрат, до ріки Єгипетської позбирає всіх вас, ізраїльтяни, одне до одного. * [( <em>від річки… Єгипетської </em>Це були кордони землі, яку Бог обіцяв віддати народу Ізраїля. )]</p>
<p>13 Того дня, коли прокинеться велика сурма, повернуться люди, загублені в ассирійській землі; зберуться ті, кого вигнали в Єгипетський край. Усі вони вшанують Господа на Святій горі в Єрусалимі.</p>

<h4>Розділ 28</h4>
<p>1 Горе прекрасній Самарії, пишному ґрону Ефраїмових п’яниць. Горе квітці в’янучій славної його краси, що серед долини родючої на горі всихає перед очима тих, хто заливається вином.  </p>
<p>2 Поглянь, у Господа є чоловік міцний та дужий, мов злива з градом, наче вітер руйнівний, мов повінь безупинна від штормової зливи. Самарію він до землі пригне рукою. * [( <em>Самарію </em>Буквально «ту корону». )]</p>
<p>3 Вона затоптана ногами буде.  </p>
<p>4 А квітка в’януча славної його краси, яка серед родючої долини на горі стоїть, постане, як та перша стигла фіґа перед літом. Хто їх побачить, враз зірве і проковтне умить.  </p>
<p>5 Тоді Господь Всемогутній стане схожим на прекрасний вінок, для свого народу, який уцілів. Він буде пишною короною, увінчаною квітом.  </p>
<p>6 Тим, хто в суді сидить, Він дасть дух справедливості, а тим, хто захищає від вторгнення браму міську, подарує мужність.  </p>
<p>7 Але ці правителі зараз сп’янілі, бо напилися вина і пива. Вони спотикатимуться й падатимуть на землю, пророки п’яні, коли бачать свої з’яви, а судді сп’янілі приймають рішення.  </p>
<p>8 Усі столи у блювотині, ніде немає чистого місця.  </p>
<p>9 Вони кажуть: «Кого Він навчатиме розуму, кого Він змусить зрозуміти почуте? Відлучених від материнського молока, забраних від груді?  </p>
<p>10 Він розмовляє з нами, наче з немовлям: „Сав ласав, сав ласав, кав лагав, кав лагав, зеер шам, зеер шам”. * [( <em>Сав ласав… зеер шам </em>Можливо, це гебрейський віршик для навчання дітей письму. Це звучить, як дитяча мова або як щось подібне до іноземної, але разом з тим цей вираз має переклад: «Наказ там, наказ тут, правило там, правило тут, урок там, урок тут». )]</p>
<p>11 Тоді справді Господь говоритиме кумедною, дивною мовою з цим народом,  </p>
<p>12 якому Він сказав: „Ось затишний куточок. Це місце відпочинку. Нехай притомлені знайдуть спочинок у цьому затишному куточку”. Але вони не хотіли слухати.  </p>
<p>13 Ось чому Господь звертатиметься до них саме так: „Сав ласав, сав ласав, кав лагав, кав лагав, зеер шам, зеер шам”. Люди зробили, що їм заманилося зробити; впали, побилися й потрапили в полон».  </p>
<p>14 Тож слухайте слово Господнє, пихаті чоловіки, правителі Єрусалима.  </p>
<p>15 Тому що ви сказали: «Ми уклали Угоду зі смертю і договір з Шеолом. На нас не впаде жахливе покарання, воно пройде мимо. Бо ми знайшли притулок у неправді й сховалися за брехнею».  </p>
<p>16 Через це Господь, мій Володар, сказав: «На Сіоні Я встановлю камінь як підвалину, випробуваний камінь, цінний наріжний камінь — надійну основу, й той, хто вірить, не матиме розпачу. * [( <em>хто вірить, не матиме розпачу </em>Цей варіант міститься виключно у древньогрецьких текстах. Древньогебрейські рукописи мають «той, хто вірить, не панікуватиме». )]</p>
<p>17 Я зроблю справедливість відвісом, а праведність — лотом. Град поб’є ваш притулок олжі, повінь накриє і зруйнує ваші схованки.  </p>
<p>18 Вашу угода зі смертю буде відмінено, ваш договір з Шеолом порветься. Коли насуватиметься жахливе покарання, воно вас втопче в землю.  </p>
<p>19 Воно прийде уранці, та продовжуватиметься до пізньої ночі. Ваше розуміння послання Господа нічого вам не дасть крім страху.  </p>
<p>20 Тільки тоді ви зрозумієте цю приказку: „чоловік спав на ліжку, замале, щоб на ньому простягнутися, та ковдрою, завузьку, щоб накритися нею”. Такі ж нікчемні та безглузді будуть й ваші союзи.  </p>
<p>21 Бо підніметься Господь на битву, як на горі Перазим, і розлютиться, як в долині Ґівеоновій. Він зробить Він свою незвичну справу і завершить свою дивну роботу. * [( <em>на горі Перазим… долині Ґівеоновій </em>Див.: <a href='/ukr_umts/13/14/8-17'>1 Хр. 14:8-17</a>. )]</p>
<p>22 А ви не насміхайтеся, бо ще тугіше затягнуться навколо вас вузли. Я довідався, що мій Володар, Господь Всемогутній прийняв рішення знищити всю землю.  </p>
<p>23 Послухайте й почуйте мій голос, зважте на мої слова і зрозумійте їх.  </p>
<p>24 Хіба сіяч постійно оре землю? Хіба він увесь час розбиває грудки і не скородить поле?  </p>
<p>25 Хіба він не висіває кріп і тмин після того, як розрівняв землю? Хіба не сіє пшеницю рядками, ячмінь — у належному місці, а полба — по межі?  </p>
<p>26 Його навчає Бог, як треба працювати на землі.  </p>
<p>27 Землероб не молотить кріп зубчастим катком і не котить молотильне колесо по тмину, щоб вибити зерно. Землероб вибиває зерно кропу невеличким ціпом, а тмин — кийком.  </p>
<p>28 Зерно на вимолочують, щоб мати хліб, а не колотять по ньому без упину. Чоловік котить по ньому молотильне колесо, яке тягнуть коні, але не розбиває його. * [( <em>коні </em>Або «вершники». )]</p>
<p>29 Ці знання ідуть також від Господа Всемогутнього. Він дає прекрасні поради, Він дуже мудрий!»  </p>

<h4>Розділ 29</h4>
<p>1 Ось що Бог говорить: «Горе Аріелу, місту, де Давид отаборився. Рік за роком там череда численних свят тривала.  </p>
<p>2 Тоді на Аріел накликав Я біду, наповнив місто сльозами й жалобою, і вівтарем для мене став Аріел.  </p>
<p>3 Я отаборився навколо тебе й оточив місто укріпленнями з усіх боків, звів повсюди штурмові башти.  </p>
<p>4 Ти був до землі пригнутий, промовляв із землі, просив пощади з пороху. Твій голос, мов голос привида, з землі долинав, твій шепіт долітав з порохняви.  </p>
<p>5 Були стерті на порох твої численні вороги, жорстоке військо відлетіло, немов полова. І зненацька Господь встає Всемогутній з громом і гуркотом, і землетрусом, і бурями, й сильним вітром, і вогнем нищівним.  </p>
<p>7 Усі численні народи, що пішли в бій на Аріел, усі, хто обложив тебе й твої укріплення, щоб туди потрапити, здавалися маревом, страшним видінням нічним.  </p>
<p>8 Як голодний снить про їжу, а прокидається все одно неситий, як спраглий тягнеться у сні до джерела з водою, а вранці відчуває спрагу і знесилення, таке ж довелося пережити й тим народам, що йшли війною проти гори Сіон. Ніхто з них не отримає те, що хоче».  </p>
<p>9 Оглушіть себе й глухими будьте, засліпіть себе й сліпими будьте, п’янійте, та не від вина, хай ноги заплітаються, хоча ви пива й не ковтали.  </p>
<p>10 Бо то Господь на вас навіяв сон. То Він примусив вас глибоким сном заснути. Пророки, вам Він очі затулив, провидці, затьмарив Він голови ваші.  </p>
<p>11 Передбачення ці стали для вас книгою з нерозрізаними сторінками, змісту якої ви ще не знаєте. Якщо дати таку книгу людині, що вміє читати, і сказати: «Прочитай, що там написано», — той відповість: «Не можу, бо сторінки нерозрізані».</p>
<p>12 Або якщо дати цю книгу тому, хто не вміє читати, й попросити: «Прочитай!» — у відповідь почуєте: «Я не вмію читати».</p>
<p>13 Мій Володар говорить: «Цей народ на лиш словах стверджує, що він зі Мною, тільки устами промовляє, що вшановує Мене, а серцем далекий від Мене і шанує Мене тільки тому, що так годиться.  </p>
<p>14 Тому Я знову дивуватиму цей народ неймовірними, вражаючими дивами. І мудреці перестануть щось розуміти, зникне їхня мудрість».  </p>
<p>15 Горе тим, хто намагається щось дуже глибоко приховати від Господа або втаємничити свої плани. Горе тим, хто творить зло у темряві й при цьому примовляє: «Хто нас бачить? Хто про нас знає?»  </p>
<p>16 Недалекоглядні! Ви вважаєте, що глина те саме, що й гончар. Хіба може річ сказати тому, хто її створив: «Не він мене зробив!» Хіба може виліплений горщик відізватися про свого творця: «Він нічого не розуміє?»  </p>
<p>17 Чи справді Ливан незабаром стане садом, а Кармел розростеться, наче ліс? * [( <em>сад, Кармел </em>Сад і Кармел гебрейською мовою звучать однаково. )]</p>
<p>18 Тоді глухий почує слова книги. Після мороку й темряви очі сліпого прозріють.  </p>
<p>19 Бідні знову возрадуються Господу, а найнужденніші знайдуть своє щастя у Святого Ізраїлю.  </p>
<p>20 Це станеться тому, що зникнуть жорстокі, пропадуть зарозумілі, не стане більше всіх тих, хто тче лихі наміри.  </p>
<p>21 Зникнуть ті, хто обмовляє людей, хто розставляє пастки при розслідуванні в суді, хто оббріхує невинного, щоб несправедливо звинуватити його.  </p>
<p>22 Тому Господь, який звільнив Авраама, ось що говорить роду Якова: «Народ Якова не буде більше посоромлений, ніколи не збліднуть їхні обличчя від сорому.  </p>
<p>23 Коли вони побачать усіх своїх дітей, створених Мною, вони шануватимуть Моє святе ім’я. Вони шануватимуть Якова Святого й благоговітимуть перед Богом Ізраїлю. * [( <em>шануватимуть </em>Або «вважатимуть святим». )]</p>
<p>24 А ті, хто вперто не корився, зрозуміють гріхи свої й приймуть Мої настанови».  </p>

<h4>Розділ 30</h4>
<p>1 Господь говорить: «Горе впертим дітям, які роблять те, що надумали, а не йдуть Моїм шляхом. Вони складають угоди з іншими народами, але проти Моєї волі, і тим помножують гріхи.  </p>
<p>2 Не порадившись зі Мною, вони намірилися вирушати до Єгипту просити захисту у фараона, щоб сховатися під крилом Єгипту.  </p>
<p>3 Заступництво фараона стане вашою ганьбою, захист під крилом Єгипту буде вашим соромом.  </p>
<p>4 Хоч його представники вже в Зоані, його посланці дійшли до Ганеса, * [( <em>Зоан </em>Місто в Єгипті. <em>Ганес </em>Місто в Єгипті. )]</p>
<p>5 на кожного впаде ганьба від народу, який не може їм допомогти. Єгипет не допоможе їм і не підтримає, а принесе лише сором і ганьбу».  </p>
<p>6 Ось сумне послання про тварин Неґевських: Це небезпечна земля, де чатує біда на людей. Там живе багато левиць і рикаючих левів, отрутних гадюк і стрімких змій. Люди проходять цією землею, поклавши своє добро на спини віслюків, везучи скарби на горбах верблюдів, щоб віддати їх народові, який не може допомогти. * [( <em>послання </em>Або «тягар». <em>тварин Неґевських </em>Або «істот Півдня». Можливо, тут йдеться про Єгипет. <em>стрімких </em>Буквально «літаючих». )]</p>
<p>7 Марно сподіватися на Єгипет, допомога їхня нічого не варта. Тому Я й назвав Єгипет «драконом, який нічого не робить». * [( <em>драконом… не робить </em>Або «Сплячий Рагав». Див.: «Рагав». )]</p>
<p>8 Іди й напиши це на таблиці, щоб побачили, запиши це в книгу, щоб назавжди залишилося свідчення для прийдешнього.  </p>
<p>9 Це неслухняні люди, мов брехливі діти, що відмовляються слідувати вченню Господа.  </p>
<p>10 Вони говорять провидцям: «Не дивіться снів». Вони просять пророків: «Не передрікайте нам правди, а говоріть про щось утішне, провіщайте приємне. * [( <em>снів </em>Або «з’яв». )]</p>
<p>11 Зійдіть зі шляху, дайте дорогу. Годі говорити нам про Святого Ізраїлю».  </p>
<p>12 Тому Святий Ізраїлю говорить: «Оскільки відмовилися ви прислухатися до послання, а довірилися жорстокості й обману, покладаючись лише на них,  </p>
<p>13 цей гріх ляже на вас. Це як тріщина у високій стелі, яка розширяється і раптом розламує стелю.  </p>
<p>14 Цей розлам, ніби глиняний горщик, який через недбалість розпався на дрібні черепки, що ними не можна навіть витягнути з вогнища вуглинку чи зачерпнути води з колодязя».  </p>
<p>15 Ось що говорить мій Володар, Господь, Святий Ізраїлю: «Якби ви повернулися до Мене й були спокійні, то мали б порятунок. Якби ви спокійно довірилися мені, то дістали б сили». Але ж ви відмовилися, сказавши: «Ні, ми втечемо верхи». Через це ви й тікатимете. Ви обіцяли: «Ми поскачемо на прудких конях». Через це й гнатимуться за вами швидко.  </p>
<p>17 Від погрози одного ворога втікатимуть тисячі. П’ять ворогів вам пригрозять, а ви всі втікатимете, доки не залишиться від вас хіба що держално чи прапор на вершині гори.  </p>
<p>18 Господь хоче виявити милосердя до вас, Він піднімається, щоб утішити вас, бо Господь є Богом справедливості. Благословенними будуть усі, хто чекає на Нього.</p>
<p>19 Так, народе Сіону, мешканці Єрусалима! Ви більше не ридатимете. Господь змилостивиться над вами, коли почує, що ви плачете й просите в Нього допомоги. Як тільки Він почує ваші голосіння, то прийде вам на допомогу.</p>
<p>20 Хоч мій Володар дав вам хліб печалі й воду гноблення, але ваш Учитель уже не ховатиметься, ваші очі побачать Його.</p>
<p>21 І якщо ви збочите праворуч, чи ліворуч, ваші вуха почують голос позаду, який промовить: «Ось шлях. Ідіть цим шляхом».</p>
<p>22 Ви не доглядатимете в чистоті срібних бовванів та позолочених божків. Ви їх викинете, мов забруднену спідню білизну. Ви їм скажете: «Геть звідси!»</p>
<p>23 Господь пошле вам дощ, щоб добре проросло зерно, яке ви посієте. Він дасть вам їжу, бо посіви принесуть багатий, щедрий урожай. Того дня худоба пастиметься на просторих пасовиськах.</p>
<p>24 Ваші воли й віслюки, які допомагають обробляти землю, їстимуть найкращі корми, перевіяні вилами й лопатами.</p>
<p>25 З кожної високої гори, з кожного узвишшя потечуть струмки того дня, коли багатьох людей уб’ють, коли впадуть укріплення ворога.</p>
<p>26 Світло місяця буде схоже на сонячне, а сонячне світло буде в сім разів яскравішим. Того дня, коли Господь перев’яже завдані Ним рани Свого народу і зцілить болячки від ударів, йому заподіяних, сонячного світла буде стільки, скільки його буває протягом семи днів.</p>
<p>27 Погляньте, ім’я Господа йде здалеку, Його гнів, як палючий вогонь, оточений клубами диму. На вустах Його закарбований гнів, а язик Його схожий на руйнівне полум’я.  </p>
<p>28 Його дихання, немов повновода ріка, що підбирається до горла. Господь просіє народи крізь сито знищення, й закріпить у щелепах народів вудила, які ведуть їх на манівці.  </p>
<p>29 Ви співатимете пісню, як святкової ночі. Ви почуватиметеся щасливими, як ті, хто під музику флейти піднімається до Скелі ізраїльської схилами гори Господньої.</p>
<p>30 Господь змусить кожного почути Його величний голос і побачити його могутню руку, яка опускається в буйному гніві та всепожираючому полум’ї з грозою та градом.</p>
<p>31 Ассирія злякається, почувши Господній голос, коли Він ударив її Своїм дубцем.</p>
<p>32 Під звуки тамбуринів та арф Господь на всі боки наноситиме удари ассирійцям Своїм караючим дубцем.</p>
<p>33 Тофет уже давно наготовлений для царя. Широка й глибока його яма для вогнища, там багато вогню й дров. Господнє дихання, подібне до сірчаного потоку, запалить багаття. * [( <em>царя </em>Тобто «лжебога Молоха». <em>Тофет </em>Долина «Бен-Гінном» або «геєна». Це була долина на південь від Єрусалима, де ізраїльтяни приносили своїх дітей у жертву лжебогам, а особливо, Молоху. )]</p>

<h4>Розділ 31</h4>
<p>1 Горе тим, хто йде в Єгипет шукати допомоги, хто покладається на коней, хто думає, що їх спасуть колісниці й дужі вершники. Вони не звертаються до Святого Ізраїлю, не просять у Господа допомоги.  </p>
<p>2 Але Він — мудрий. Він накличе нещастя на них і виконає Свої погрози. Господь підніметься на битву з кривдниками й тими, хто допомагає нечестивцям.  </p>
<p>3 Народ Єгипту — то лиш люди, а не Бог, а їхні коні — то лиш тварини, а не дух. Коли Господь занесе руку, помічник затнеться й захитається, а ті, хто шукав у нього допомоги, не втримаються, упадуть. Обидва будуть знищені разом.  </p>
<p>4 Господь сказав мені: «Подібно до того, як старий або молодий лев рикає над здобиччю й не лякається криків пастухів, що хочуть його відігнати, й не втікає, переляканий тим галасом, який вони здіймуть, так і Господь Всемогутній спуститься, щоб битися на горі Сіон та її схилах».  </p>
<p>5 Господь Всемогутній захищатиме Єрусалим, як пташки захищають свої гнізда, в’ючись над ними. Він захистить, пожаліє і врятує його.  </p>
<p>6 О, люди Ізраїлю, поверніться до Того, проти Кого ви так затято повстали.</p>
<p>7 Тоді кожен із вас відвернеться від срібних та золотих бовванів, яких ви гріховно витворили своїми ж руками.</p>
<p>8 Ассирія впаде під ударами меча, занесеного над нею не людиною. Її знищить не меч в руках людини. Ассирія ухилиться від меча, але молодих ассирійський юнаків зловлять і перетворять на рабів.  </p>
<p>9 В ассирійському палаці більше ніхто не житиме. Її вожді зневажать її прапор. Так сказав Господь, вогонь Якого палає на Сіоні, а горнило якого — в Єрусалимі. * [( <em>горнило </em>Тобто «вівтар у храмі». )]</p>

<h4>Розділ 32</h4>
<p>1 Якщо цар правитиме чесно, а князі керуватимуть справедливо,  </p>
<p>2 тоді кожен із них буде укриттям від бурі, дахом від дощу, рятівним струмком у пустелі, широкою тінню скелі у висушеному спекою краї. * [( <em>кожен із них </em>Або «цар». )]</p>
<p>3 Тоді не заплющать очей ті, хто може побачити, й прислухаються ті, хто може почути.  </p>
<p>4 Серця гарячкових будуть обачливішими, уста недорікуватих забалакають чітко й швидко.  </p>
<p>5 Дурнів більш не називатимуть шляхетними, а нечестивців не поважатимуть.  </p>
<p>6 Нерозумні говорять дурниці, та в їхніх головах визрівають лихі замисли: чинити зло, ображати негідними словами Господа, віднімати у голодного шмат хліба й не приховувати води від спраглого. * [( <em>Нерозумні </em>Люди, які не поклоняються Богу та не внімають Його навчанню. )]</p>
<p>7 Творити зло — то зброя нечестивця. Він задумує лихе, прагне ошукати бідних навіть коли вони справедливо нарікають.  </p>
<p>8 Але шляхетні люди мають шляхетні думки й обстоюють шляхетні вчинки.  </p>
<p>9 Ви, безтурботні жінки, встаньте й почуйте, що я кажу. Послухайте, що я розповім вам, легковажні.  </p>
<p>10 Ще й року не мине, як ви будете нажахані, безтурботні жінки! Бо зерно не вродить, фрукти не дозріють.  </p>
<p>11 Жахайтеся, безтурботні жінки! Жахайтеся, легковажні! Зніміть вбрання й вдягніть волосяниці.  </p>
<p>12 Бийте себе в груди в горі, бо немає вже родючих земель й багатих виноградників.  </p>
<p>13 Колючками й терном укрилася родюча земля мого народу. Тужіть за оселями, де веселилися, за щасливим містом.  </p>
<p>14 Тому що палац опустіє, а гамірне місто затихне, бо підуть звідти люди. Фортеця і сторожова башта перетворяться на печери. Дикі віслюки облюбують собі ті місця, бродитимуть там вівці, шукаючи поживи.  </p>
<p>15 Так буде до того часу, доки посланий Богом Дух не зійде до нас. І тоді пустеля перетвориться на квітучий сад, і сад буде пишний, як ліс.  </p>
<p>16 На цій землі пануватимуть справедливість і добро.  </p>
<p>17 Добро принесе процвітання, а справедливість — спокій і довіру на віки.  </p>
<p>18 Народ мій житиме в мирних домівках, у безпечних оселях, у спокої та мирі.  </p>
<p>19 Але до того ліс буде геть знищено, а місто зруйновано.  </p>
<p>20 Благословенні ви, хто сіє насіння при кожному струмку, хто відпускає худобу й віслюків вільно пастися.  </p>

<h4>Розділ 33</h4>
<p>1 Горе тобі, руйнівнику, якого спустошення не зачепило! Горе тобі, зраднику, якого ніхто не зрадив.: Коли ви закінчите спустошувати, вас самих знищать. Коли ви кінчите зраджувати, вас зрадять. Тоді всі почнуть благати Бога:  </p>
<p>2 «О, Господи, яви нам доброту Свою, бо ми чекаємо на Тебе! Дай сили нам щоранку! Будь порятунком у нелегкий час!  </p>
<p>3 Втекли народи, бо могутній голос Твій їх налякав, розбіглись навкруги, як тільки Ти піднявся».  </p>
<p>4 Вашу здобич зберуть, як коників збирають, як сарана налітає на поживу, так неї накинуться.  </p>
<p>5 Господь — величний і живе Він на висоті. Він сповнює Сіон справедливістю і добротою.  </p>
<p>6 Він принесе тобі процвітання. Він збагатить тебе спасінням, мудрістю і знаннями. Шанувати Господа — ось той скарб, який Він дарує.  </p>
<p>7 Послухай, як гірко плачуть на вулицях сміливці. Посланці миру й спокою тяжко ридають. * [( <em>Посланці миру </em>Або «Ангели». <em>сміливці </em>Або «Ангели». )]</p>
<p>8 Дороги опустіли, ніхто не подорожує шляхами. Укладену Угоду порушили, свідкам не вірять, нікого не поважають. * [( <em>свідкам </em>Буквально «містам». )]</p>
<p>9 Земля у жалобі страждає і слабне. Ливан присоромлений гине. Долина Шарон схожа на пустелю, в Башані й Кармелі облетіло листя.  </p>
<p>10 Господь говорить: «Тепер Я піднімусь, тепер Я випростаюсь, тепер Я вознесусь, та стану найважливішим для людей.  </p>
<p>11 Ви займаєтесь нікчемними справами, що, мов полова й сіно, нічого не варті. Ваш дух — то вогонь, що пожирає вас.  </p>
<p>12 Народи горітимуть, доки їхні кістки не перетворяться на вапно. Вони згорять у полум’ї, мов колючки.  </p>
<p>13 Почуйте, що Я зробив, ті, хто живе далеко, й ті, хто поруч, пізнайте Мою силу».  </p>
<p>14 Грішники в Сіоні перелякані, тремтять від страху безбожники. Вони говорять: «Хіба може хтось із-поміж нас вижити у цьому всепоглинаючому вогню? Хіба може хоча б хтось жити поряд із пожираючим вогнем, що палає вічно?» * [( <em>вогню </em>Можливо, мається на увазі Господь, Світ Ізраїлю. )]</p>
<p>15 Люди, які чесно живуть і правдиво говорять, які не хочуть наживатися, гноблячи інших, які не беруть хабарів, які затуляють вуха, щоб не слухати про криваві змови, й заплющують очі, аби не бачити зла,  </p>
<p>16 такі люди житимуть безпечно, для них знайдеться затишне місце в укріпленнях скелястих. Їм буде що їсти, не скінчиться у них вода.  </p>
<p>17 Ваші очі побачать Царя у всій Його величі, ви побачите землю, що розкинеться далеко навсібіч.  </p>
<p>18 Ви подумки згадуватимете про жах минулий: «Де той, хто рахував податки? Де ті, що прийшли із країн далеких, чий говір нам не був відом? Де той вивідувач, хто башти перелічив? Всі згинули безслідно!  </p>
<p>19 Ти не побачиш самовдоволених людей, мову яких не можна зрозуміти, бо вона надто нерозбірлива й нечітка».  </p>
<p>20 Поглянь на Сіон, місто наших свят. Твої очі побачать Єрусалим, мирну оселю, шатро, що не ворухнеться, бо кілочки не вирвуться з землі й жодна мотузка не порветься.  </p>
<p>21 Бо там Господь могутній буде для нас. Це буде край річок і широких каналів, де не ходять човни зі стерном і великі судна.  </p>
<p>22 Бо Господь — наш суддя. Господь — наш законодавець. Господь — наш цар, він нас спасе.  </p>
<p>23 Твої канати ослабли, вороже. Вони не утримують міцно щоглу і не напинають вітрило. Більшість здобичі буде поділено, так що навіть і кульгавий отримає свою частку у війні.  </p>
<p>24 Жоден із мешканців не скаже: «Я хворий». Народу, що там живе, забудуться й простяться гріхи його.  </p>

<h4>Розділ 34</h4>
<p>1 Підійдіть ближче, народи, й послухайте! О народи, прислухайтесь! Нехай земля і все суще на ній почує, нехай весь світ і все, що в ньому є, чує.  </p>
<p>2 Бо Господь гнівається на всі народи, Він злиться на їхні війська. Він прорік їм повне винищення, Він їх послав на погибель.  </p>
<p>3 Тіла убитих будуть викинуті, підніметься сморід від їхніх трупів, а їхня кров заллє гори.  </p>
<p>4 Немов у сувій скрутиться небо, розтануть усі небесні світила, зів’януть і впадуть зорі, як лист засохлий злітає з виноградного куща, як зморщується і падає з дерева додолу інжир.  </p>
<p>5 Коли Мій меч в небесах завершить роботу, він спуститься на Едом, на людей, яких Я прирік на погибель.  </p>
<p>6 У Господа є меч, який облитий кров’ю, лосниться лоєм. То — кров ягнят і козлів, то — лій з баранячих нирок. Господь складе цю пожертву у Боцрі, в краї Едомскому буде велика різня. * [( <em>ягнят, козлів, баранів </em>Можливо, тут йдеться про народ та лідерів Едома. )]</p>
<p>7 Повбивають буйволів, телят і диких биків з ними. Земля просякне їхньою кров’ю, а жир змішається з порохом.  </p>
<p>8 Це ж бо Господь вибрав час для покарання, вибрав рік розплати за Сіон.  </p>
<p>9 Ріки Едому перетворяться на смолу, його земля буде подібна до палаючої сірки, край нагадуватиме киплячу смолу.  </p>
<p>10 Вогонь палахкотітиме і вдень, і вночі, клуби диму здійматимуться вічно. З покоління в покоління цей край буде сплюндрованим, ніхто ніколи не ходитиме там.  </p>
<p>11 Пелікани та їжаки оселяться в тій землі, сови та ворони літатимуть над нею. Господь кине погляд на Едомський край і перетворить його на дику пустку.  </p>
<p>12 Вельможі і правителі його зникнуть, не буде там нічого, що б нагадувало царство.  </p>
<p>13 Фортеці поростуть терном, кропива й ожина заплетуть твердині міські. Там знайдуть собі притулок шакали, гніздитимуться сови.  </p>
<p>14 Здичавілі коти там зустрічатимуть гієн, озиватимуться одне до одного дикі козли. Знайдуть там притулок і спокій нічні звірі. * [( <em>нічні звірі </em>Або «Ліліф, нічний демон». )]</p>
<p>15 Там кублитимуться змії, відкладатимуть яйця, висиджуватимуть зміят. Там паруватимуться стерв’ятники, збираючись у зграї. * [( <em>Там… змії </em>Або «там гніздитимуться сови». )]</p>
<p>16 Знайдіть і прочитайте у сувої Господнім про все це, ніхто не буде пропущений, кожен матиме пару. Тому що так повелів Господь, Його Дух зібрав їх там.  </p>
<p>17 Він кинув жереб і відміряв лінією, де кому селитися. Вони повіки володітимуть землею, із роду в рід там житимуть вони.  </p>

<h4>Розділ 35</h4>
<p>1 Пустеля, посушливий край звеселиться, пустеля возрадується і зацвіте.  </p>
<p>2 Ніби крокусами, вона покриється цвітом, заграє і заспіває. І стане такою прекрасною, як ливанські ліси, як велична гора Кармел, як долина Шарону. І буде так, бо люди побачать славу Господню, велич нашого Бога.  </p>
<p>3 Зміцніть ослаблені руки, укріпіть коліна.  </p>
<p>4 Скажіть тим, хто боїться: «Станьте сильними й не бійтеся! Ось ваш Бог! На ваших ворогів упаде кара, Господня розплата. Він прийде і спасе вас».  </p>
<p>5 І тоді прозріють незрячі й почують глухі.  </p>
<p>6 Кульгаві поскачуть, мов олені, а німі заспівають від радості. Бо прорветься вода в пустелі, потечуть струмки в пустиню.  </p>
<p>7 Мари перетворяться на озера, а з сухої землі заб’ють ключі. Там, де знайшли притулок шакали, трава стане високим очеретом.  </p>
<p>8 Дорога проляже через ті місця, і її назвуть Святою дорогою. Нечисті люди не ходитимуть нею. Безбожники не ступатимуть тим шляхом, лиш праведні люди йтимуть ним.  </p>
<p>9 Ні левів, ні інших звірів не буде на ньому, а тільки звільнені Богом люди підуть тією дорогою.  </p>
<p>10 Повернуться в Сіон звільнені Господом люди з піснями й повіки житимуть щасливо. Їхнє життя буде наповнене радістю й щастям, а сум і печаль утечуть від них.  </p>

<h4>Розділ 36</h4>
<p>1 На чотирнадцятому році правління Езекії ассирійський цар Сеннахерив напав на всі укріплені міста Юдеї й захопив їх.</p>
<p>2 Ассирійський цар відправив свого воєначальника з великим військом з Лахиша в Єрусалим до царя Езекії. Він зупинився біля водопроводу Верхнього ставка, що по дорозі до поля Пральника.</p>
<p>3 На переговори з воєначальником вийшли Еліаким, син Гилкії, головний управляючий палацу, писар Шевна та літописець Йоа, син Асафа.</p>
<p>4 Один з воєначальників звернувся до них з такими словами: «Передайте Езекії, що великий цар, цар Ассирії говорить таке: „Звідки у тебе така впевненість?</p>
<p>5 Невже ви гадаєте, що маєте силу і військовий досвід? Але ж то марні словеса! На кого ви покладаєтесь, що вирішили проти мене повстати?</p>
<p>6 Послухайте, ви покладаєтеся на Єгипет, цю зламану очеретину, цю зламану очеретину, яка простромить руку й ранить кожного, хто спирається на неї. Отакий фараон, єгипетський цар, виявляється всім, хто на нього покладається.</p>
<p>7 Якщо ви скажете мені: „Ми покладаємося на Господа, нашого Бога”, то хіба це не Його узвишшя й вівтарі знищив Езекія, наказавши Юдеї та Єрусалиму поклонятися Господу перед цим жертовником у Єрусалимі?”</p>
<p>8 Тож погодьтеся на умови мого володаря, царя Ассирії: я вам дам дві тисячі коней, якщо ви знайдете стільки ж вершників для них.</p>
<p>9 Якщо ви не можете перемогти хоча б одного, бодай найнижчого за чином, слуги мого володаря, то ж чому ви покладаєтеся на Єгипет, його колісниці та вершників?</p>
<p>10 Більше того, хіба ж я виступаю проти цієї землі без згоди Господа? Сам Господь наказав мені виступити проти цієї країни і знищити її».</p>
<p>11 Тоді Еліаким, Шевна та Йоа відповіли воєначальнику: «Розмовляй, будь-ласка, з нами арамійською мовою, ми її розуміємо. Не звертайся до нас гебрейською мовою, адже люди на міських мурах можуть нас почути». * [( <em>гебрейською </em>Буквально «юдейською». )]</p>
<p>12 На це воєначальник відповів їм: «Хіба володар послав мене говорити лише з вами та вашим володарем? Хіба він не послав мене сказати про все це й людям на мурах, які разом з вами змушені будуть їсти власне лайно й пити власну сечу?» * [( <em>змушені… сечу </em>Він міркував, що в період облоги голод та спрага змусять людей споживати свої відходи. )]</p>
<p>13 Тоді воєначальник підвівся і голосно закричав гебрейською мовою: «Послухайте слова великого царя, царя Ассирії:</p>
<p>14 „Не дайте Езекії ввести себе в оману, бо він не може врятувати вас від моєї руки.</p>
<p>15 Не дозволяйте Езекії намовити вас довіритись Господу, хоч він і запевняє, що Господь неодмінно врятує вас і не дозволить царю Ассирії захопити ваше місто”.</p>
<p>16 Не слухайте Езекії, бо ось що говорить ассирійський цар: „Укладіть зі мною мир і підкоріться мені. Тоді кожен їстиме з власного виноградника і з власної смокви, і кожен питиме зі своєї криниці,</p>
<p>17 доки я не прийду й не заберу вас із собою в країну, що схожа на вашу, де є зерно й молоде вино, на землю хліба й виноградників.</p>
<p>18 Не слухайте Езекію, бо він вводить вас в оману, переконуючи у тому, що Господь вас порятує. Хіба боги інших народів врятували ті землі від царя Ассирії?</p>
<p>19 Де боги Гамата й Арпада? Де боги Сефарваїма? Хіба вони врятували Самарію від моєї руки? * [( <em>Арпада </em>Місто в Сирії. <em>Гамата </em>Місто в Сирії. <em>Сефарваїма </em>Місто в Сирії. )]</p>
<p>20 Чи якийсь із богів цих країн зміг врятувати від мене свою землю? То як же тоді може Господь врятувати Єрусалим від моєї руки?”»</p>
<p>21 Але мовчали городяни, не прохопилися ні словом, бо цар наказав їм не відповідати.</p>
<p>22 Тоді син Гилкії, Еліаким, який управляв палацом, писар Шевна та літописець Йоа, син Асафа, розірвали свій одяг на знак скорботи, пішли до Езекії й передали йому все, що говорив воєначальник.</p>

<h4>Розділ 37</h4>
<p>1 Почувши їхню розповідь, цар Езекія розірвав на собі одяг, вдягнув волосяницю на знак жалоби й вирушив до Господнього храму.</p>
<p>2 Він послав Еліакима, що управляв царським палацом, писаря Шевну та головних священиків, які теж вдягли жалобний одяг, до пророка Ісаї, сина Амоса.</p>
<p>3 Ті звернулися до нього з такими словами: «Ось що говорить Езекія: „Цей день є днем смутку, докору й сорому. Тяжкий він буде, та нагадуватиме той день, коли дитина має народитись, та в неї недостатньо сил, щоб вийти із утроби.</p>
<p>4 Може, станеться так, що Господь, твій Бог, почує всі слова, які говорив воєначальник, посланий своїм володарем, царем Ассирії, щоб позбиткуватися з живого Бога. Тож Господь, твій Бог покарає його за ті слова, що Він почув. Тому молися за людей, які ще залишилися живими”».</p>
<p>5 Коли урядовці царя Езекії прийшли до Ісаї,</p>
<p>6 він їм відповів: «Ви мусите сказати вашому володарю про те, що говорить Господь: „Не бійся почутого, не бійся тих слів, якими Мене ображали слуги царя Ассирії.</p>
<p>7 Послухайте, Я вселю в нього дух, і він зрозуміє послання й повернеться до своєї землі, а Я зроблю так, що його зарубають мечем у власній країні”».</p>
<p>8 Коли воєначальник довідався, що ассирійський цар вийшов з Лахиша й напав на Ливну, він відступив від Єрусалима.</p>
<p>9 На той час до царя Ассирії дійшла звістка про ефіопського царя Тиргаку, що той виступив війною проти нього. Коли ассирійський цар дізнався про це, то послав гінців до Езекії, наказавши їм, * [( <em>Тиргака </em>Або «Тахарка», цар Єгипту, який правив у 690-664 рр. до Р. Х. )]</p>
<p>10 щоб вони передали царю юдейському Езекії таке: «Не дозволяй Богу, на Якого ти покладаєшся, себе дурити обіцянкою, що Єрусалим не буде переможений царем Ассирії.</p>
<p>11 Ти ж певно, чув, що царі ассирійські царі сплюндрували всі землі та зруйнували їх ущент. То ж хіба ти будеш врятований?</p>
<p>12 Хіба врятували боги тих народів, яких знищили мої предки: Ґозан, Гаран, Резеф і народ Едема, який жив у Тель-Ассарі. * [( <em>Едема </em>Район у Сирії. )]</p>
<p>13 А де тепер цар Гамата, цар Арпада, цар міста Сефарваїма, царі Гени чи Івви?»</p>
<p>14 Езекія отримав листа, що йому вручили посланці, й прочитав його. Потім він пішов до храму Господнього, розгорнув листа перед Господом</p>
<p>15 і почав молитися: «Господи Всемогутній, Боже Ізраїлю, Який посів на престолі над Херувимами. Ти — єдиний Бог усіх земних царств, бо Ти створив небеса й землю.</p>
<p>17 Вслухайся, Господи, почуй! Розплющ очі, Господи, подивися й послухай, якого листа прислав Сеннахерив, щоб образити живого Бога.</p>
<p>18 Справді, Господи, царі Ассирії знищили всі народи та спустошили їхні землі.</p>
<p>19 Вони жбурнули їхніх богів у вогонь, адже то були лише рукотворні боввани з дерева й каменю, тому їх і знищено.</p>
<p>20 А тепер, Господи, наш Боже, врятуй нас від його руки, щоб усі царства земні знали, що Ти, Господи, — Єдиний Бог».</p>
<p>21 Тоді Ісая, син Амоса послав таку звістку Езекії: «Ось що Господь, Бог Ізраїлю мовить: „Оскільки ти молився Мені щодо ассирійського царя Сеннахерива, Я почув тебе. * [( <em>Я почув тебе </em>Цей варіант міститься виключно у древньогрецьких текстах та у <a href='/ukr_umts/12/19/20'>2 Цар. 19:20</a>. )]</p>
<p>22 Тож Господь послав таке пророцтво про нього: „Цнотлива дочка Сіону зневажає тебе дочка Єрусалиму вслід тобі сміється, як ти тікаєш, трусить головою. * [( <em>дочка Сіону </em>Тобто «Єрусалим». )]</p>
<p>23 Кого ж образив ти, кого зневажив, на кого голос ти підвищив свій? Кого пихатим поглядом зневажив? На Бога Ізраїлю Святого!  </p>
<p>24 Через слуг своїх ти Господа образив. Ти нахвалявся: „Я подолав висоти гір на колісницях багатьох, ливанські гори недосяжні. Я зрубав найвищі кедри і добірні кипариси, в захмарні гори я проник, у непролазні хащі.  </p>
<p>25 Я викопав колодязі й пив із них у чужих краях, підошвами своїми я висушив усі єгипетські струмки”.  </p>
<p>26 Хіба не чув ти, що Я давно про це замислив? У сиву давнину Я спланував це і тепер здійснив, щоб ти поруйнував укріплені міста й перетворив їх на руїну.  </p>
<p>27 Знесилився засмучений і зганьблений народ, який був немов свіжа зелень, мов трава на дахах, що жухне, ще не встигнувши зрости.  </p>
<p>28 Я знаю твій кожний крок, коли ти йдеш на війну і повертаєшся з неї. Я знаю, коли ти розлютився на Мене.  </p>
<p>29 Оскільки проти Мене ти повстав, Я почув твою зухвалу мову. Тож Я твої ніздрі гаком зачеплю, вудилами твій рот замкну. Я пожену тебе дорогою тією, якою ти прийшов сюди”».  </p>
<p>30 Для тебе ж, Езекіє, буде знаком ось що: цього року їстимеш усе, що виросте саме, наступного року будеш харчуватимешся тим, що позростає з самосію, а вже на третій рік посій і пожни збіжжя, посади виноградники і збери з них урожай.</p>
<p>31 І знову всі ті, хто виживуть із роду Юди, пустять глибоко коріння й матимуть добрі плоди.</p>
<p>32 Адже вцілілі вийдуть з Єрусалима, вони спустяться з гори Сіон. Велика любов Всемогутнього Господа зробить це. * [( <em>Велика любов </em>Це гебрейське словосполучення може означати «любов», «гнів», «ненависть», «ревнощі» тощо. )]</p>
<p>33 Саме тому ось що Господь говорить про ассирійського царя: «Не ввійде він у місто це й не випустить із лука стріли. Щитом прикрившись, він до міста не підійде і перед мурами міськими не нагорне вал.  </p>
<p>34 Яким шляхом прийшов, таким назад поверне, у місто це нізащо на ввійде, — Господь так заявляє. —  </p>
<p>35 На захист міста встану Я і його врятую, заради Себе і Давида, Мого слуги».  </p>
<p>36 Тоді зійшов Господній Ангел і вбив сто вісімдесят п’ять тисяч воїнів в ассирійському таборі. Коли наступного ранку люди прокинулись, то побачили навкруги мертві тіла.</p>
<p>37 Тому ассирійський цар Сеннахерив відступив і повернувся додому в Ниневію, де й лишився.</p>
<p>38 Якось коли він поклонявся у храмі свого бога Нісроха, його сини Адраммелех та Шарезер зарубали його мечами і втекли на землі Арарату, а царем Ассирії став його інший син Есаргаддон.</p>

<h4>Розділ 38</h4>
<p>1 На ту пору Езекія захворів і лежав при смерті. Пророк Ісая, син Амоса, навідався до нього і сказав: «Ось що Господь мовив: „Віддай останні розпорядження в домі, бо ти вже не одужаєш, незабаром ти помреш”».</p>
<p>2 Езекія відвернувся до стіни обличчям й почав молитися Господу.</p>
<p>3 Він сказав: «Господи, благаю Тебе, згадай, я вірно й щиросердно служив Тобі, я робив те, що було добре в Твоїх очах». А потім Езекія гірко заридав.</p>
<p>4 Мав Ісая послання від Господа:</p>
<p>5 «Піди до Езекії і скажи, що Господь, Бог його пращура Давида, говорить: „Я почув твою молитву і побачив твої сльози, й вирішив продовжити твоє життя ще на п’ятнадцять років.</p>
<p>6 Я визволю тебе й це місто з рук ассирійського царя. Я захищу це місто”». * [( <em>це місто </em>У деяких рукописах після вірша 6 йдуть вірші 21, 22. )]</p>
<p>7 «Такий буде тобі знак від Господа на підтвердження того, що Він сказав:</p>
<p>8 „Я змушу сонячну тінь, що спустилася сходами Агаза, відступити на десять сходинок”». Так і сталося: сонце відступило на десять сходинок. * [( <em>сходами Агаза </em>Сходи були спеціальною спорудою, що її Езекія використовував як годинник. Відповідно до того, як багато сходинок накривала тінь, Езекія визначав час. )]</p>
<p>9 Ось що написав цар юдейський Езекія, коли одужав:</p>
<p>10 «У полудень життєвої пори я мушу йти у інший світ. Провести решту днів моїх за брамою Шеолу доведеться.  </p>
<p>11 Я думав: „Не побачу Господа Бога на цім світі, не бачити мені людей, не буть серед живих. * [( <em>Господа Бога </em>Або «Ягве». Див.: «Ягве». )]</p>
<p>12 Моє життя згорнули й відібрали в мене, мов те шатро кочівника. Згорнув життя, мов полотно, відрізав ткаль і зняв з верстата. Як швидко Ти життя у мене відібрав!  </p>
<p>13 Всю ніч просив про допомогу, але за день моє життя Ти закінчив, як лев, що розтрощив умить кістки.  </p>
<p>14 Як ластівка, як журавель, тужив я, я туркотів, мов голуб. Я очі видививсь, вдивляючись у небо. Володарю, я в небезпеці! Визволи мене!”  </p>
<p>15 Що тут сказати? Коли Він сказав і як замислив, та усе й зробив. Від гіркоти душа моя страждає, та житиму надалі я сумирно й тихо.  </p>
<p>16 Живе людина Господа дбанням, в турботах і випробуваннях дух міцніє. Тож дай мені здоров’я і дозволь ще жити! * [( <em>в турботах… міцніє </em>Значення гебрейського тексту тут неясне. )]</p>
<p>17 Поглянь! Зазнав я горя для свого добра. Мене із небуття Ти вирвав і врятував мене. Усі гріхи мої в минулому залишив.  </p>
<p>18 Не можуть дякувати тобі в Шеолі мертві, оспівувати і шанувати Тебе мерці не зможуть. Ті, хто спускається в могилу, на Твою вірність покладатися не можуть.  </p>
<p>19 Лише живі, лише живі складуть подяку, як я сьогодні дякую Тобі. Батьки дітей Твоєї вірності навчать.  </p>
<p>20 Господь мене врятує, тож у Господнім храмі все життя вславляти будемо його під звуки струн».  </p>
<p>21 Тоді Ісая сказав Ісая Езекії: «Приготуй припарку із смокви й приклади її до рани. Від того ти одужаєш».</p>
<p>22 Езекія спитав: «Який буде мені знак, що я зможу піти до храму Господнього?»</p>

<h4>Розділ 39</h4>
<p>1 На той час Меродах-Баладан, син вавилонського царя Баладана, прислав Езекії листи й дарунок, бо довідався, що Езекія хворів, а тепер одужав.</p>
<p>2 Езекія прийняв посланців і показав їм усе, що зберігалося у скарбницях: срібло, золото, духмяні спеції, дорогоцінні олії, зброю — все, що можна було знайти в його коморах. Нічого не лишилося такого ні в палаці, ні в царстві, чого б не показав їм Езекія.</p>
<p>3 Потім пророк Ісая прийшов до царя Езекії й запитав його: «Про що говорили ті люди й звідки вони прибули до тебе?» Езекія відповів: «Вони завітали з далекого краю, з Вавилона».</p>
<p>4 Ісая спитав: «А що вони побачили у твоєму домі?» «Вони бачили все в моєму домі, — відповів Езекія. — Не залишилося нічого в коморах, чого б я їм не показав».</p>
<p>5 На це Ісая промовив: «Послухай-но, що говорить Господь Всемогутній:</p>
<p>6 „Прийде неодмінно той час, коли все, що є в твоєму палаці і все, що донині твої предки назбирали, буде перевезено до Вавилона. Господь обіцяє, що нічого не залишиться.</p>
<p>7 А деяких твоїх нащадків, які в тебе народяться, твоя плоть і кров, буде забрано; і стануть вони євнухами в палаці вавилонського царя”». * [( <em>євнухами </em>Або «вельможами». )]</p>
<p>8 «Господнє слово, яке ти мені передав, — добре», — відповів Езекія, бо подумав: «За мого життя буде мир і спокій».</p>

<h4>Розділ 40</h4>
<p>1 «Утіште, втіште Мій народ, — сказав Твій Бог. —  </p>
<p>2 Народ Єрусалима обігрійте добрим словом, всім людям розкажіть, що їх пора служіння вже скінчилась, що кару вони вже понесли, що їх Господь подвійно покарав за їхні всі гріхи».  </p>
<p>3 Ось вигукнув чийсь голос: «Дорогу приготуйте для Господа в пустелі! Для Бога нашого в пустині розрівняйте шлях!  </p>
<p>4 Підсипте вибалки, зрівняйте пагорби і гори. Нерівності загладьте, виправте нерівний шлях.  </p>
<p>5 Тоді Господня Слава буде зрима, всім людям явиться вона, бо Сам Господь таке пообіцяв».  </p>
<p>6 Промовив голос: «Говори!» І я спитав: «Про що мені казати?» «Всі люди до трави подібні, а їхня вірність, наче квіти польові.  </p>
<p>7 Засохнуть трави і зів’януть квіти, коли дихання Боже їх обвіє. Те ж буде і з народом, що з травою.  </p>
<p>8 Трава всихає, опадає цвіт, а слово Боже житиме віки».  </p>
<p>9 Зійди на висоту гірську, Сіоне, посланцю, що гарну новину несе. На повен голос прокричи, Єрусалиме, благу звістку. Голосніш, не бійся! Містам Юдеї возвісти: «Ось Бог ваш».  </p>
<p>10 Погляньте, Господь, мій Володар, у силі Своїй виступає, якою всім світом Він править. Дивіться, Він приніс винагороду, Його відплата йде поперед Нього.  </p>
<p>11 Він пастиме отару свою, як пастух. Він пригорне руками до серця ягнят, а ягницю спочить поведе.  </p>
<p>12 Хто пригорщами зміряв води моря, хто небесами зміряв? Хто твердь земну вмістив в мірильну чашу, хто зважив пагорби й високі гори?  </p>
<p>13 Хто спрямовував Господній Дух, хто вчив Його й давав Йому поради?  </p>
<p>14 Чи Він звертався за порадою до когось, чи хтось Його навчав, як справедливим буть? Хто дав Йому знання, хто Його мудрості шляхом провадив?  </p>
<p>15 Погляньте, мов краплина у відрі, народи, вони неначе порох на вагах. Дивіться, Він підносить острови, немов піщинки.  </p>
<p>16 Не вистачить ливанських кедрів, аби вівтарний запалить вогонь, тварин усіх ливанських мало буде, аби Йому у жертву принести.  </p>
<p>17 Усі народи перед Ним — ніщо, і нічогісінько не варті перед Богом.  </p>
<p>18 З ким можете ви Бога порівняти? Кого поставить можна поряд з Ним?  </p>
<p>19 Боввана? Ремісник його відлив, позолотив і срібними ланцюгом оздобив.  </p>
<p>20 Хтось дерево як дар знаходить, те дерево, що не гниє. Тоді шукає майстра вправного, щоб вирізьбив боввана, що не розсиплеться ніколи.  </p>
<p>21 Хіба не знали ви? Хіба не чули? Хіба віддавна вам не говорили? Хіба від створення землі було не ясно?  </p>
<p>22 Бог возсідає над сферами земними, а люди, наче сарана, у порівнянні з Ним. Це Він, немов завісу, небеса розкинув і розгорнув шатром, аби у ньому жити.  </p>
<p>23 Правителів Він перетворює в ніщо, суддів земних Він непотрібними зробив.  </p>
<p>24 Вони, немов зерно, посаджене або посіяне недавно, не встигли і коріння ще пустити, як Бог на них подув, й вони засохли, і вітер, як солому, їх поніс.  </p>
<p>25 Святий, наш Бог, говорить: «З ким порівняєте Мене? Хто дорівняється до Мене?»  </p>
<p>26 Зведіть до неба очі і погляньте! Хто все, що є на небесах, створив? Це Той, хто все небесне Воїнство гуртує, веде одного за одним, хто всі зірки по іменах скликає. Не може не з’явитися світило жодне, тому що силу Він могутню має.  </p>
<p>27 О Якове, чому ти нарікаєш? Навіщо ти, Ізраїлю, говориш: «Не знає Господь, яким шляхом тяжким іду я, що заслужив я, Богу байдуже цілком».  </p>
<p>28 Хіба ти не знаєш? Хіба ти не чув, що Господь — то вічний Бог, Творець усієї землі. Не має Він спочинку, ані втоми. Ніхто не здатен осягнути мудрість Бога.  </p>
<p>29 Натомленому сили придає Він, безсилого Він укріпляє вмить.  </p>
<p>30 Втомився і зневірився юнак, спіткнутись може молодий хлопчина, впасти.  </p>
<p>31 Та той, хто потаємно Господа чекає, знов набереться сил і крила відростить, мов той орел. В бігу вони, не будуть відчувати втоми, в ході їм сили вистачить завжди. * [( <em>знов… орел </em>Або «вони, неначе орли, з розпростертими крилами злетять у небеса». )]</p>

<h4>Розділ 41</h4>
<p>1 Господь говорить: «Далекі береги і острови, послухайте мене безмовно! Нехай народи наберуться сили, наблизяться, а потім заговорять, зустрінемось разом на справедливому суді. * [( <em>сили </em>Або «мужності». Див.: <a href='/ukr_umts/23/40/31'>Іс. 40:31</a>. )]</p>
<p>2 Хто розбудив того, хто йде зі сходу і здобуває перемогу, хоч би де ступив? Господь йому передає народи і упокорює царів. Він їх на порох перетворює мечем, а луком — на солому, що летить за вітром.  </p>
<p>3 Їх переслідує він, але сам ніколи не страждає, крокує землями, у яких раніше не бував.  </p>
<p>4 Хто це зробив, хто спричинив усе це? Хто з самого початку історію вершить? Це Я, Господь, — це Я був на початку, Я буду і наприкінці».  </p>
<p>5 Далекі береги та острови побачили й злякались, від жаху затремтіли всі кінці землі, зібралися, зійшлись докупи.  </p>
<p>6 Вони одне одному допомагають і підбадьорюють одне одного, промовляючи: «Будь міцним!»</p>
<p>7 Краснодеревник підбадьорює майстра, що працює з золотом, а коваль, що молотком формує метал, заохочує того, хто готує метал біля коваля. Коваль говорить про спайку: «Добре зроблено», — і закріпляє боввана цвяхами, щоб не перекинувся.</p>
<p>8 Господь говорить: «А ти, Ізраїле, — Мій слуго, ти, Якове, якого Я обрав, — нащадок Мого обранця Авраама, якого я любив.  </p>
<p>9 Тебе зібрав Я із усіх кінців землі, з куточків найвіддаленіших я тебе покликав: „Ти — Мій слуга, тебе Я вибрав і не відштовхнув тебе”.  </p>
<p>10 Не бійся, Я з тобою, не хвилюйся, бо Я твій Бог. Тебе зміцню й допоможу тобі, звитяжною правицею підтримаю тебе.  </p>
<p>11 Послухай-но, на всіх, хто ображається на тебе, очікує зневага і ганьба. Усі, хто виступає проти тебе, в ніщо обернуться і щезнуть.  </p>
<p>12 Шукатимеш ти ворогів своїх, але не знайдеш їх. Хто проти тебе йшов війною, зникнуть.  </p>
<p>13 Тому що Я, Господь, твій Бог, тримаю твою праву руку. Це Я тобі кажу: „Не бійся, Я допоможу.  </p>
<p>14 Не бійся, черво, Якове, маленька гусенице, Ізраїлю. Я Сам поможу тобі”», — Господь говорить. Той, Хто спасе тебе — Святий Ізраїлю! * [( <em>черво… маленька гусенице </em>Або «мале й безпорадне». )]</p>
<p>15 Поглянь, зроблю тебе Я гостим, зубцями всіяним новим молотилом, ти будеш молотити й руйнувати гори, а з пагорбів полову зробиш.  </p>
<p>16 Ти їх підкинеш догори, а вітер їх підхопить, понесе, і буря розкидає їх. А ти щасливим будеш з Господом, пишатись будеш Святим Ізраїлю.  </p>
<p>17 Коли шукають марно воду бідні і нужденні, коли у роті в них пересихає від спраги, то Я, Господь, їм відповім: «Я, Бог Ізраїлю, на самоті їх не залишу».  </p>
<p>18 Я утворю річки між скель сухих, в долинах потечуть струмки. Перетворю пустелі на озера, джерелами наповню землю спраглу.  </p>
<p>19 Я кедри посаджу в пустелі, акації, оливи, мирт, кипариси, берест і сосну.  </p>
<p>20 Я все це зроблю, щоб усі бачили і знали, думали й розуміли, що це зробила Господа рука, що це створив Святий Ізраїлю.  </p>
<p>21 Господь, Яків цар, говорить: «Люди Ізраїлю, принесіть Мені свою справу, подайте ваші переконливі докази.  </p>
<p>22 Нехай ваші боввани скажуть про минулі події, про їхнє значення, щоб ми могли їх осягнути й зрозуміти їхні наслідки, або про майбутнє нехай скажуть нам.  </p>
<p>23 Скажіть, що чекає на нас, щоб ми знали, що ви — боги. Принаймні зробіть щось добре чи зле, щоб ми стривожились і злякалися разом.  </p>
<p>24 Але ж ви самі — ніхто і ні на що не здатні, а хто вам поклоняється, той — огидний». * [( <em>огидний </em>Тобто «огидний бовван», а також усе те, що ненавидить Бог. )]</p>
<p>25 На півночі його збудив Я, тож Він прийшов. Зі сходу кликали його на ймення. Він топче управителів, немов багно, немов гончар, що розминає глину. * [( <em>півночі </em>Напевно, мається на увазі цар Кир, правитель Персії, 550-530 рр. до Р. Х. )]</p>
<p>26 Хто з ваших рукотворних бовванів з самого початку дав про це нам знати? Хто попередив, щоб могли сказати: «Він правий». Ніхто із ваших лжебогів насправді не сказав нічого, ніхто не попередив, ніхто не чув від них ні слова.  </p>
<p>27 Я перший сповістив Сіон, гінця послав Я до Єрусалима сказати: «Глянь, поглянь, ідуть вони!»  </p>
<p>28 Дивлюся Я, але нема нікого серед бовванів, хто б пораду дав. Немає відповіді, коли їх питаю.  </p>
<p>29 Вони усі — ніщо, подоби їхні, наче вітер, безтілесні, й ні нащо не здатні.  </p>

<h4>Розділ 42</h4>
<p>1 Ось Мій слуга, обранець Мій. Йому підтримку надаю, від нього втіху маю. Свій Дух у нього Я вселив, народи він розсудить справедливо.  </p>
<p>2 Він не кричатиме, він голос не підвищить, на вулицях його не чутно буде.  </p>
<p>3 Він не зламає вже підтятий очерет і не загасить світло тліючого гнота. Напевне справедливість ствердить він.  </p>
<p>4 Він не зламається і не надломиться, допоки не встановить справедливість на землі. Далекі береги чекатимуть його науки.  </p>
<p>5 Ось що сказав Господь, Бог, Який створив небеса й розкинув їх, Хто розпросторив землю і все, що росте на ній, Який вдихає життя у всіх людей і дає життя всім, хто ходить по землі:  </p>
<p>6 «Я, Господь, до справедливості закликав тебе, тримав за руку і оберігав. Я через тебе укладу Угоду з людством, тебе призначив освітити шлях народам.  </p>
<p>7 Ви маєте відкрить незрячим очі, свободу дати в’язням, тим, хто у темних казематах скніє.  </p>
<p>8 Так, Я — Ягве, Мене так називають. Я Свою славу не віддам нікому, не поступлюсь бовванам похвалою, яка співається Мені.  </p>
<p>9 Усе, що передбачив Я, збулось. Тепер же розповім про те, що вас чекає, скажу, поки воно не почалось».  </p>
<p>10 Хваліть Господа в нових піснях, в краях далеких піснею Його вславляйте. Усі, хто морем плаває й живе в безодні океану, оспівуйте Його. Далекі береги і острови, усі, хто має там оселю, співайте Йому славу!  </p>
<p>11 Пустелі і міста в пустелях, Господа вславляйте, і мешканці селищ Кедара теж. Хай торжествують в пісні мешканці Сели, з вершин гірських нехай покотиться луна.  </p>
<p>12 Хай восхваляють Господа, нехай Його вславляють у краях далеких.  </p>
<p>13 Господь, як воїн, переможно виступає, немов боєць, Він будить гнів Свій, вигукує Він згуки бойові і силою Своєю перемагає ворогів.  </p>
<p>14 Бог каже: «Я довгий час мовчав, не промовляв ні слова, стримувався довго. Тепер, як породілля, закричу, не стримаю дихання, ані крику.  </p>
<p>15 Я знищу гори і узвишшя, і все, чим гори поросли, я висушу на порох все. Я ріки поверну в посушливі пустелі і висушу озера до краплини.  </p>
<p>16 Незрячих поведу шляхом, їм невідомим, вони дорогою незнаною підуть. Перетворю Я темряву на світло, покручені шляхи на рівну путь. Ось що для них зроблю, не полишу самих.  </p>
<p>17 А той, хто на бовванам покладається і хто говорить їм: „Ви — наші боги”, — того Я відштовхну, того ганьба чекає.  </p>
<p>18 Послухайте всі, хто не чує, погляньте, хто не бачить, і побачте.  </p>
<p>19 Ніхто так не засліплений, як Мій слуга, ніхто так не глухий, як Мій посланець. Хто ще такий сліпий, як відданий Мені народ, хто ще такий сліпий, як Господа слуга? * [( <em>слуга </em>Можливо, тут йдеться про народ Ізраїлю. )]</p>
<p>20 Багато бачив ти, та не звертав уваги, відкриті вуха, та вони не чують».  </p>
<p>21 Господь є праведний, тож Він щасливий, Свою науку зробить славною й великою. * [( <em>Свою… великою </em>Або «Він бажає, щоб народ шанував Його велике Слово». )]</p>
<p>22 Але народ був пограбований і ниций, потрапив в пастку, кинутий за ґрати. Нема кому ошуканих порятувати, їх повели, мов здобич. Нема кому сказати: «Віддай, що взяв!»  </p>
<p>23 Хто з вас прислухається до цього? Хто зверне увагу й послухає заради майбутнього?  </p>
<p>24 Хто віддав Якова на пограбування, хто передав Ізраїль грабіжникам? Хіба то був не Господь, проти Якого ми згрішили, шляхами Якого не хотіли йти, вчення Якого не прийняли?  </p>
<p>25 Тому й повернув Господь проти Якова увесь жар свого гніву і наслав нещадну війну. Гнів оточив його вогнем, але той не зрозумів, Він палив його, але той нічого не затямив.  </p>

<h4>Розділ 43</h4>
<p>1 Ось що говорить Господь, Який створив тебе, Якове, Який зліпив тебе, Ізраїлю: «Не бійся, бо Я врятував тебе. Я назвав тебе цим іменем, ти — Мій.  </p>
<p>2 Якщо долатимеш глибоку воду, якщо потрапиш у біду, Я буду з тобою. Коли перетинатимеш ріки, вони тебе не накриють. Коли йтимеш по вогню, він тебе не обпалить, полум’я тебе не дістане.  </p>
<p>3 Бо Я — твій Бог, Святий Ізраїлю, твій Рятівник. Як викуп за тебе Я віддам Єгипет, в обмін за тебе — Ефіопію та Севу.  </p>
<p>4 Тому що ти дорогий Мені, Я тебе шаную і люблю. Я віддам людей за тебе, за твоє життя віддам народи.  </p>
<p>5 Не бійся, Я з тобою. Я приведу твоїх нащадків зі сходу, Я зберу твоїх людей із заходу.  </p>
<p>6 Я звелю півночі: „Віддай їх”. Я скажу півдню: „Не утримуй їх. Приведи Моїх синів і дочок з найвіддаленіших куточків землі.  </p>
<p>7 Приведи всіх, хто носить Моє ім’я, кого Я створив для слави, кого народив як народ”».  </p>
<p>8 Приведи народ сліпий, хоч має очі, глухий, хоч має вуха. * [( <em>народ… вуха </em>Тобто «народ, який не повірить в Бога». Див.: <a href='/ukr_umts/23/6/9-10'>Іс. 6:9-10</a>. )]</p>
<p>9 Всі народи зібралися, всі племена посходилися. Хто з тих богів невірних передбачив теперішні події або розповів про те, що вже сталося? Нехай приведуть свідків, щоб засвідчили їхню правду, щоб люди почули й сказали: «Справді, так було».  </p>
<p>10 «Ви — Мої свідки, — каже Господь. — Мої обранці, Мої слуги. Я вибрав вас, щоб усі знали Мене й вірили Мені, щоб зрозуміли, що Я — це Він, єдиний Бог. Не було до Мене жодного бога, не буде жодного бога й після Мене.  </p>
<p>11 Я — Господь, немає іншого Рятівника, крім Мене.  </p>
<p>12 Я прорік, що врятую вас, і зробив це. Я був з вами у чужих краях. Ви — Мої свідки, — каже Господь, — та Я — Бог.  </p>
<p>13 Я завжди буду Богом. Не врятуватися нікому від руки моєї. Ніхто не може перешкодити тому, що Я роблю».  </p>
<p>14 Ось що каже Господь, ваш Спаситель, Святий Ізраїлю: «Заради вас Я пошлю на Вавилон військо й зламаю всі замкнені брами. Звитяжні крики халдеїв зміняться на ридання. * [( <em>й зламаю… ридання </em>Або «халдеїв захоплять у полон та у їхніх човнах, якими вони так пишалися, відвезуть до чужої землі». )]</p>
<p>15 Я — Господь, ваш Святий, Творець Ізраїлю, ваш Цар».  </p>
<p>16 Ось що каже Господь, Який відкрив шлях через море, стежку в штормових водах.  </p>
<p>17 Який вивів колісницю й коня, військо й воїна, що полягли і вже не підвелися, щезли, згасли, мов світильник:  </p>
<p>18 «Не згадуйте того, що сталося давно, не думайте про минуле.  </p>
<p>19 Ось погляньте, Я збираюся зробити щось нове, воно вже з’являється. Невже ви не відчуваєте? Я прокладу дорогу в пустелі, ріки в безводних степах.  </p>
<p>20 Мене прославлятимуть дикі звірі: шакали та страуси — бо Я принесу воду в пустелю, ріки в безводні степи. Я напою Свій обраний народ,  </p>
<p>21 людей, яких Я сотворив для Себе і які Мене прославлятимуть.  </p>
<p>22 Чому ти Мене не покликав, Якове? Ти, Ізраїлю, справді втомився від Мене.  </p>
<p>23 Ти не приніс Мені овець для жертви всеспалення і не вшанував Мене пожертвами. Я не змушував тебе приносити хлібні пожертви, Я не набридав тобі вимогами спалювати запашне куріння.  </p>
<p>24 Ти не купував пахучої тростини і не задовольняв Мене лоєм пожертв. Але гріхами своїми ти Мене обтяжив, виснажив Мене своїми хибними ділами.  </p>
<p>25 Це Я, тільки Я відпускаю тобі гріхи заради Себе Самого. Я не пам’ятатиму твоїх гріхів.  </p>
<p>26 Вислови свою справу проти Мене, тоді посперечаймося про це. Розкажи, як бачиш справу і доведи, що ти правий.  </p>
<p>27 Твій прабатько згрішив і твої промовці пішли наперекір Мені. * [( <em>промовці </em>Або «законники» — це були ті чоловіки, які представляли справи людини у суді. Промовцями також можуть бути «пророки» або «священики». )]</p>
<p>28 Тому Я й позбавив служителів храму їхнього сану, віддав Якова на поругу, Ізраїль на збиткування». * [( <em>віддав… поругу </em>Або «Яків буде повністю належати Мені». )]</p>

<h4>Розділ 44</h4>
<p>1 Послухай, Якове, слуго мій, Ізраїлю, обранцю Мій!  </p>
<p>2 Ось що каже Господь, Який створив тебе, в материнському лоні виплекав і Який тобі допоможе. Не бійся, Якове, слуго мій, Ізраїлю, обранцю Мій! * [( <em>Ізраїлю </em>Або «Єшурун», що у перекладі означає «добрий» або «чесний». )]</p>
<p>3 Я проллю воду на спраглу землю, джерела на сухі ґрунти. Я проллю Свій Дух на твоїх нащадків, а Своє благословення — на твоїх дітей.  </p>
<p>4 І виростуть вони, мов зелені тополі, як вербоньки над водами.  </p>
<p>5 Хтось скаже: «Я належу Господу». Інший назве себе іменем Якова, а ще інший напише: «я — Господній» і надасть собі ім’я: «Ізраїль».  </p>
<p>6 Ось що говорить Господь, цар Ізраїлю, його Спаситель, Господь Всемогутній: «Я — перший і останній. Немає ніякого іншого бога, крім Мене.  </p>
<p>7 Хто схожий на Мене? Нехай тоді скаже, проголосить себе й Мене переконає. Хто ще з давніх-давен передбачив майбутні події? Нехай той скаже нам, що буде далі!  </p>
<p>8 Не бійтесь, не лякайтеся. Хіба не Я давно вам розповів і проголосив, що буде далі? Ви — мої свідки. Хіба є ще бог, крім Мене? Немає ніякої іншої „Скелі”, крім Мене. Я знаю, що Я — один! * [( <em>свідки </em>Або «доказ». )]</p>
<p>9 Хто створює бовванів — той нікчема. Не варті й шеляга і ті божки, яких вони цінують. Люди, що свідчать на користь бовванів — сліпці та нікчеми, тому й пошиті в дурні будуть.  </p>
<p>10 Хто б робив божка чи виливав боввана, який не дає користі?  </p>
<p>11 Всі, хто поклонявся їм, посоромлені. Майстри, які зробили лжебога, — тільки люди. Нехай усі вони зберуться й перед судом постануть, тоді їм буде страшно й соромно.  </p>
<p>12 Коваль відділяє шмат металу й над гарячим вугіллям придає йому форму молотками, формує силою рук своїх. Коли він голодніє, то втрачає силу, а коли не п’є води, то стомлюється.  </p>
<p>13 Тесляр натягує пофарбований шнурок, окреслює контури стилом, а потім різцем вирізає фігурку. Він придає їй подобу людини, наділяє людськими рисами боввана, що житиме в божниці.  </p>
<p>14 Він рубає кедри або ж вибирає кипарис чи дуб. Він може посадити кедр, якого поливатиме дощ, і той виросте високим та міцним серед інших дерев у лісі.  </p>
<p>15 Коли дерево підростає настільки, що годиться на паливо, він розрубує дерево, розводить вогнище, обігріває житло, пече хліб. А з частини дерева він робить ще й божка і вшановує його, б’є поклони боввану.  </p>
<p>16 Половину дерева він спалює, на вогнищі смажить м’ясо, наїдається досхочу, зігрівається й говорить: „Мені тепло, затишно, дивлюся на вогонь!”  </p>
<p>17 Залишок дерева він перетворює на божка, свого боввана. Він схиляється перед ним, поклоняючись. Він молиться й просить: „Врятуй мене, мій боже!”  </p>
<p>18 Ці люди не знають чи не розуміють, вони живуть ніби з заплющеними очима й не бачать, їхні серця закриті, тому вони й не здатні розуміти.  </p>
<p>19 Ці люди не думають, та не мають кебети сказати: „Я половину дерева спалив на вогнищі і випік хліб, посмажив і з’їв м’ясо. А тепер з решти дерева зробити гидоту? Бити поклони колоді дерев’яній?”  </p>
<p>20 Той чоловік не розуміє, що він робить. Його задурманений розум завів його на манівці. Він не може врятуватися, не може сказати: „Я ж тримаю в правиці лжебога”. * [( <em>Той чоловік… робить </em>Буквально «він їсть золу». )]</p>
<p>21 Пам’ятай про це, Якове, не забудь, Ізраїлю, бо ти — слуга Мій. Я витворив тебе, тому ти, Ізраїлю — Мій слуга, про тебе Я ніколи не забуду.  </p>
<p>22 Твої провини Я, мов хмари, розігнав, твої гріхи розсіяв, мов туман. До мене повернись, бо врятував тебе Я.  </p>
<p>23 Співайте, небеса, бо все Господь створив! Радій і веселися, земле, до підземних царств. Почніть співати гори і ліси, й дерева, бо Якова Господь звільнив, бо Він являє славу в Ізраїлі».  </p>
<p>24 Ось що сказав Господь, ваш рятівник, Який у материнськім лоні вас створив: «Я — Господь, Творець усього. Я Сам розкинув небеса, Я землю Сам розширив.  </p>
<p>25 Це Я розвінчую пророків передбачення фальшиві, це Я висміюю всіх віщунів. Це Я знітитися примушую мудрагелів, їхні знання перетворюю на дурницю.  </p>
<p>26 Я Той, Хто все здійснить, що говорив слуга Мій, Хто виконає слово посланців Своїх. Я Сам підтверджу, що Єрусалим заселять люди знову, що відбудуються міста Юдеї, Я підніму Єрусалим з руїни.  </p>
<p>27 Це Я скажу: „Сухим стань, океане!” Я осушу усі ваші річки.  </p>
<p>28 Це Я про Кира розповім усім: „Він — мій пастух, робитиме він те, що Я захочу. Він скаже про Єрусалим, що відродитись має місто знову, про храм, що знову мусить він піднятись”». * [( <em>Кир </em>Цар Персії, який правив близько 550-530 рр. до Р. Х. )]</p>

<h4>Розділ 45</h4>
<p>1 Ось що Господь царю-обранцю Киру мовить: «Тебе за праву руку Я тримаю, допоможу тобі Я підкорить народи інші, забрати владу у царів. Я двері відчиню перед тобою, щоб брами міста незачинені були. * [( <em>царю-обранцю </em>Буквально «помазанику». )]</p>
<p>2 Попереду Я йтиму, розрівняю гори і розіб’ю ворота металеві, залізні переріжу Я засуви.  </p>
<p>3 Віддам тобі скарби, що в темряві принишкли, усе багатство, що по схованках лежить, аби ти знав, що Я — Господь, Бог Ізраїлю, що на ймення зве тебе.  </p>
<p>4 Заради Якова, слуги Мого, та Ізраїля, вибраного Мною, назвав тебе таким ім’ям і дав тобі звання, хоча й не знаєш ти Мене. * [( <em>дав тобі звання </em>Або «Я знаю хто ти такий». )]</p>
<p>5 Я є Господь, немає іншого такого; крім Мене, Бога не існує. Я укріпив тебе, хоч ти Мене й не знаєш. * [( <em>Я укріпив тебе </em>Буквально «Я вдягнув тебе». )]</p>
<p>6 Я це зробив, аби народи з Заходу до Сходу знали, немає іншого нікого, орім Мене, що Я — Господь, що Бога іншого їм не дано.  </p>
<p>7 Я створюю пітьму і світло, приношу Я багатство і несу біду. Це Я, Господь, усе творю.  </p>
<p>8 Хай хмари проливаються добром, нехай відкриється земля і проросте спасінням, хай праведності паростки несуть життя. Це Я, Господь, створив усе його! * [( <em>його </em>Тобто «царя Кира». )]</p>
<p>9 Горе тому, хто вступає у суперечку з Творцем. Він, як глиняний черепок між багатьох побитих глечиків. Хіба питає глина гончара, що її ліпить: „Що ти робиш?” або „Немає руків’я?”  </p>
<p>10 Лихо тому, хто питає батька: „Кого ти зачинаєш?” Хто звертається до матері з питанням: „Кого ти народжуєш?”»  </p>
<p>11 Ось що Господь говорить, Святий Ізраїлю, його Творець: «Мене допитуватись будете ви про дітей Моїх, а чи накази віддавати щодо того, що Я зробив?  </p>
<p>12 Створив Я землю і людей на ній. Я небеса напнув Своїми власними руками, військам Небесним Я даю накази. * [( <em>військам Небесним </em>З гебрейської мови це словосполучення може перекладатися як «Ангели» або «зірки та планети». )]</p>
<p>13 Я Кира спонукав творити добру справу, Йому Я простелю дорогу рівну. Він Моє місто знову відбудує, звільнить Моїх вигнанців без всякої оплати чи винагороди». Так говорить Всемогутній Господь. * [( <em>Я… добру справу </em>Або «Я правильно зробив, наділивши Кира владою». )]</p>
<p>14 Ось що Господь каже: «Багатства Єгипту, скарби Ефіопії стануть твоїми. Севійці, високі та дужі, до тебе перейдуть й покірно йтимуть за тобою в ланцюгах, до ніг впадуть й молитися до тебе будуть, кажучи: „З тобою лише Бог, і іншого немає Бога”.  </p>
<p>15 Звичайно, Боже, Ти для нас незримий, Бог Ізраїлю, наш Спаситель.  </p>
<p>16 А хто бовванів робить, ті зазнають сором і ганьбу, в немилості відринуті, підуть.  </p>
<p>17 Господь дав порятунок Ізраїлю, навіки перемогу дарував йому. Ви не зазнаєте ні сорому, ані зневаги на віки.  </p>
<p>18 Господь дав небесам життя. Він — Бог. Він землю сформував і сотворив, зробив міцною, витривалою її. Створив її, аби не пустувала, аби населена була». Господь говорить: «Я — Господь, богів немає інших.  </p>
<p>19 Я не робив із цього таємниці, не говорив у темних тайниках землі. Нащадкам Якова Я не казав шукати Мене десь у темних землях, там, де пустка. Бо Я — Господь, Який каже правду, все, що говорю, — справедливо».  </p>
<p>20 Усі народи уцілілі, зберіться і прийдіть до Мене. Усі, хто носить дерев’яних бовванів і молиться богу, який не може їх спасти, хто не має знань,  </p>
<p>21 прийдіть, порадьтеся між собою і викладіть справу: «Хто проголосив це з давніх давен? Хто передбачив це ще в незапам’ятні часи? Хіба не Я, Господь, зробив це? Немає Бога іншого, крім Мене, справедливого Бога, Спасителя. Я — єдиний Бог!  </p>
<p>22 Поверніться до Мене і будете врятовані, всі народи в усіх кінцях землі. Тому що Я — Бог, і немає іншого Бога.  </p>
<p>23 Своїм іменем Я клянусь і обіцяю, що правду мовлю. Ця клятва буде непорушна. Кожне коліно прихилиться переді Мною, і кожний язик присягне на послух Мені.  </p>
<p>24 Вони казатимуть: „Правда і сила тільки у Господа. Усі, хто гнівався на Нього, прийдуть до Нього й будуть осоромлені”».  </p>
<p>25 Усі нащадки Ізраїля знайдуть справедливість у Господа і будуть Його прославляти. * [( <em>знайдуть… Господа </em>Або «будуть жити праведно». )]</p>

<h4>Розділ 46</h4>
<p>1 Бел схилився, а Нево зігнувся в ганьбі переді мною. Їхніх бовванів поклали на спини худоби та тварин; вона — важка ноша, яку має тягнути змучена худоба. * [( <em>Бел </em>Вавилонське божество. <em>Нево </em>Вавилонське божество. )]</p>
<p>2 Обох зганьблених кинули на землю. Вони не могли врятувати навіть власних бовванів і самі потрапили в полон.  </p>
<p>3 Послухай мене, роде Якова, усі, хто вцілів у родині ізраїльській! Я носив вас з народження, Я підтримував вас з материнського лона,  </p>
<p>4 і буду це робити, доки не постарієте. Навіть коли посивіє ваше волосся, Я носитиму вас. Я вас створив і піклуватимуся про вас, і вас врятую.  </p>
<p>5 З ким ви можете порівняти Мене? Хто Мені рівний?  </p>
<p>6 Ті, хто легко виймає золото з гаманця і витрачає його, хто важить срібло на терезах, ті наймають ремісника, і він виплавляє з нього бога. Вони схиляються перед ним і вшановують його.  </p>
<p>7 Вони піднімають його на плечі, несуть, встановлюють у певному місці. Там він і стоїть непорушно. Коли хтось виплакує свій біль йому, він не відповідає. Він нікого не визволить із біди.  </p>
<p>8 Пам’ятайте про це і будьте сильними. Нагадуйте собі про це, грішники.  </p>
<p>9 Пам’ятайте про те, що було давно. Тому що Я — Бог, і нікого іншого з богів немає. Я — Бог, і немає жодного схожого на Мене.  </p>
<p>10 Я говорив вам від початку про те, що буде в кінці, і вже давно Я розповів вам про те, чого ще не було. Мої наміри здійсняться, все що Я хочу, Я звершу.  </p>
<p>11 Я призву орла з далеких країв, чоловіка покличу, щоб здійснив те, що Я надумав. Що Я сказав, те й здійсню, зроблю те, що задумав.  </p>
<p>12 Послухайте Мене, непоступливі й далекі від справедливості.  </p>
<p>13 Вже наближається справедливість, Моє спасіння не забариться. Я принесу порятунок Сіону й наділю славою Ізраїль.  </p>

<h4>Розділ 47</h4>
<p>1 О, діво вавилонська, опустись, сядь в порох земний. Сиди вже не на троні, а на землі, дочко халдейська. Тебе не називатимуть тендітною та ніжною. * [( <em>діво вавилонська, дочко халдейська </em>Тобто «Вавилон». )]</p>
<p>2 Зніми покривало і жорна у руки візьми, молоти зерно починай. Розв’язуй спідницю, відкрий свої ноги, крокуй через ріки. * [( <em>через ріки </em>Місто Вавилон знаходиться між ріками Тигр та Євфрат. )]</p>
<p>3 Відкриється твоя голизна, твій сором побачать. Помщуся Я тобі, нікого не помилую, скараю. * [( <em>Відкриється… побачать </em>Гра слів, яка означає, що Вавилон буде гірко присоромлений або людей цього міста силою уведуть в неволю. )]</p>
<p>4 Спаситель наш Господь Усемогутній — Святий Ізраїлю.  </p>
<p>5 Говорить Господь: «Сиди й мовчи, іди в пітьму, халдейська дочко». Не називатимуть тебе більш царицею всіх царств.  </p>
<p>6 Я розлютивсь на Свій народ, позбавив його честі й шани. Я віддав людей у твої руки, але ти доброти до них не проявила, ярмо тяжке звалила навіть на старих.  </p>
<p>7 Ти говорила: «Житиму повіки, царицею навіки буду я». Ти не подумала про те, що наробила, ти не замислилась над тим, що трапиться пізніше.  </p>
<p>8 Послухай-но тепер, любителько утіх! Сидиш ти самовпевнено й безпечно, себе ти переконуєш у тому, що ти єдина, і нема подібної до тебе: «Не буду я вдовою і дітей не втрачу».  </p>
<p>9 Але пізнаєш те і інше ти раптово, того ж дня. Дітей своїх ти втратиш, і не стане чоловіка, хоча і вмієш ворожити, і великі чари маєш.  </p>
<p>10 Себе безпечно почувала ти, хоч зло несла, ти думала, ніхто тебе не бачить. Твої знання і мудрість тебе не тим шляхом вели. Ти думала: «Єдина я така. Нема нікого поруч». * [( <em>Себе… зло несла </em>Або «Ти полягалася на своє зло». )]</p>
<p>11 Але й сама незчуєшся, коли насуне лихо. Прийде біда, не зможеш зупинити, впаде на тебе так раптово горе, що ти уникнути його не зможеш.  </p>
<p>12 Закляттями займайся й далі, поширюй чари ті, якими з юності займалась, можливо, поміч матимеш від них, а, може, ти когось злякаєш.  </p>
<p>13 Знесилилась ти вже від радників своїх численних. Хай звіздарі тобі прийдуть на поміч, нехай врятують ті, хто зорі споглядає, хто провіщає, дивлячись на новий місяць, що станеться з тобою.  </p>
<p>14 Поглянь, вони, мов солома, їх полум’я умить поглине. Їм не дано себе спасти від нищівної сили ватри, бо це не вогнище, щоб біля нього грітись, не те багаття, щоб сидіть навколо.  </p>
<p>15 Такими тобі стали всі, з ким працювала, із ким ти торгувала з юних літ. Усі вони своїм шляхом підуть, ніхто тебе не буде рятувати.  </p>

<h4>Розділ 48</h4>
<p>1 Господь говорить: «Вислухай ось що, роде Якова, який носить ім’я Ізраїль. Слухайте, нащадки Юди, що клянуть я іменем Господнім, хто визнає Бога Ізраїлю, хоча неправедно й нещиро.  </p>
<p>2 Бо ви себе вважаєте дітьми святого Міста, що покладаються на Бога Ізраїлю, ім’я Якого — Всемогутній Господь. * [( <em>святого Міста </em>Тобто «Єрусалима». )]</p>
<p>3 Давно Я вам, прорік усе, що сталося тепер, Я попередив вас заздалегідь. Я доніс цю новину до вас, і ось раптово Я обіцяне звершив.  </p>
<p>4 Мені відома ваша непоступливість, бо шия ваша — то залізні м’язи, а чола, неначе бронзові вони.  </p>
<p>5 Я сповістив про все те наперед, до того ще, як відбулись ці події. Я це зробив, щоб ви сказати не могли, що то боввани все зробили, що дерев’яні й металеві образи усе те спричинили.  </p>
<p>6 Ти чув про це, тож осмисли все ще раз. А ви хіба не будете розповідати про них? Тепер же розповім нове, про ті події, про які ще невідомо.  </p>
<p>7 Бо відбувається це зараз, не колись, ви до сьогодні ще про них не чули, тому й сказати не зможете: „Я все вже знаю”.  </p>
<p>8 Не чув ти і не знав про це, бо вже давно закриті твої вуха. Я знав напевне про твою невірність, що ти повстанцем прозваний із пелюшок.  </p>
<p>9 Не буду гніватись заради імені Свого і стримаюся, щоб не знищити тебе, аби Моє терпіння люди вихваляли, щоб не віддати іншим славу ту, що істинно Мені належить.  </p>
<p>10 Я очистив тебе, та не так, як у полум’ї срібло гартують, Я тебе перевірив в горнилі страждань.  </p>
<p>11 Для Себе, для імені Свого Я це зробив, бо не повинно осквернятися Моє ім’я, щоб бовванам не віддати славу ту, що істинно Мені належить.  </p>
<p>12 Народе Якова, послухай, до вас звертаюся Я, люди Ізраїлю! Я — Бог, Я — Перший і Останній.  </p>
<p>13 Моя рука підвалини землі заклала, правицею розкинув небеса Я. Я їх покличу, і вони переді Мною стануть.  </p>
<p>14 Зберіться всі разом, послухайте Мене. Хто з цих бовванів все це передрік? Кира Господь обрав, щоб виконав Господню волю, щоб з Вавилоном і халдеями зробив усе, що спланував Господь. * [( <em>Господь обрав </em>Буквально «того, кого любить Господь». )]</p>
<p>15 Так Я сказав, це Я його покликав. Це Я його привів, і він уповні виконає справу.  </p>
<p>16 До Мене підійдіть і вислухайте ось що! Ще від початку не робив Я з цього таємниць. Відтоді, як це сталось, Я був там». Господь, Володар Мій, послав мене і Дух Свій все це тобі доповісти.</p>
<p>17 Ось що Господь каже, твій Рятівник, Святий Ізраїлю: «Це Я, Господь, твій Бог, настановляю на добро тебе і праведним шляхом веди, яким потрібно йти.  </p>
<p>18 Коли б ти в заповіти вслухався Мої, то приливало б, як ріка, твоє добро. А твій рятунок, наче як хвиль морських прибій.  </p>
<p>19 Було б твоїх нащадків стільки, як піщинок, не перервався б рід, твоє ім’я не знищене було б переді Мною.  </p>
<p>20 Йдіть з Вавилона, втікайте від халдеїв! Возрадуйтеся і оповістіть, розголосіть цю новину усьому світу. Нехай в усі кутки землі долине: „Порятував Господь Свого слугу Якова”.  </p>
<p>21 Вони не знали спраги, коли Він вів їх по пустелі, бо змусив воду Бог із скелі потекти, Він скелю розітнув і ринула вода.  </p>
<p>22 „Немає миру злісним, нечестивим”». Так говорить Господь.  </p>

<h4>Розділ 49</h4>
<p>1 Послухайте мене, з усіх кінців землі народи, послухайте, всі люди, хоч би де жили! Ще до народження призвав Господь мене Йому служити, Моє ім’я назвав, коли я в материнськім лоні був.  </p>
<p>2 Мені Він мову вигострив, мов разючий меч, та захищає в затінку руки Своєї. Мов гостру стрілу, мене відшліфував Господь, надійно в сагайдаці заховав.  </p>
<p>3 Сказав Господь мені: «Слуга ти Мій, Ізраїлю, прославлюсь Я тобою».  </p>
<p>4 А я подумав: «Даремно я трудився тяжко, віддав всі сили марно, надаремне. Але не сумніваюсь, що Господь мені віддасть належне, Він вирішить, що дати мені як нагороду».  </p>
<p>5 Господь створив мене в утробі, щоб Його слугою був я. Щоб Якова народ повернув до Нього, щоб Ізраїль зібрався до Нього. В очах Господніх шану мав, Бог мій силою Своєю наділив мене.  </p>
<p>6 Тепер Він каже: «Немає важливішого слуги для Мене, тож Я повинен повернути Якова народ, народ Ізраїлю вцілілий повернуть додому. Зроблю тебе Я світлом для решти народів, щоб порятунок Мій дійшов у всі кінці землі».  </p>
<p>7 Ось що сказав Господь Святий, Визволитель Ізраїлю тому, кого народ зневажив, зненавидів, тому, хто є рабом царів: «Царі, побачивши тебе, на ноги підведуться, правителі поклони будуть бити». То через Господа, Який довів Свою вірність, через Святого Ізраїлю, Який обрав тебе.</p>
<p>8 Господь каже: «Твої молитви відізвалися в Мені, Я добротою відповів тобі, Я допоміг тобі, як визволив тебе з біди, опікувавсь тобою й доручив донести Заповіт до людства, підняти землю із руїн, вернути спадок розграбований тому, хто володів одвіку ним.  </p>
<p>9 Ти сказати в’язням мусиш: „Вільні ви, ідіть!” І в темноту послати гук: „Виходьте із пітьми”. Вони знайдуть, чим годуватись по дорогах, і голі пагорби їм пасовиськом стануть.  </p>
<p>10 Вони не знатимуть ні голоду, ні спраги. Їм не дошкулить сонце і пустельний вітер, бо Той, Хто дає їм втіху, поведе їх далі і виведе їх до джерельної води.  </p>
<p>11 Всі гори Я перетворю на шлях широкий, піднімуться Мої путі.  </p>
<p>12 Погляньте, поспішають люди із далеких мандрів, ідуть і з півночі, і з заходу додому, а дехто — з Асуанської землі (Єгипту)».  </p>
<p>13 Співайте, небеса, возрадуйся, щаслива земле, наповніться веселими піснями, гори. Тому що втішив Свій народ Господь, Він співчуває бідакам Своїм.  </p>
<p>14 Але Сіон сказав: «Мене Господь покинув, Володар мій забув мене».  </p>
<p>15 Господь сказав: «Хіба забути жінка може дитинча своє, чи може не жаліть дитя, що народила? Якби вона й могла забути, то Я повіки не забуду.  </p>
<p>16 Поглянь, твоє ім’я тавровано вже на Моїх руках, я думаю про Тебе без зупинки. * [( <em>без зупинки </em>Або «перед очима завжди твої мури». )]</p>
<p>17 До тебе діти твої рідні поспішають, від тебе підуть всі, хто руйнував тебе і мучив.  </p>
<p>18 Зведи угору зір, кинь погляд пильний. Всі твої діти гуртуються і йдуть до тебе». Господь сказав: «Так само правда, як і те, що Я живу, ти їх носитимеш, як діадему, ти їх вдягатимеш, мов наречена.  </p>
<p>19 Я справді зруйнував тебе й понівечив, тебе на землю Я пожбурив, але тепер твоя земля наповниться людьми, на її теренах вони тіснитись будуть. Підуть у небуття усі, хто руйнував її.  </p>
<p>20 Народжені на чужині, твої нащадки до тебе якось завітають і промовлять: „Нам тісно тут, замало місця, дай ще землі нам, щоби селитись ми могли”.  </p>
<p>21 Тоді себе на самоті спитаєш: „Хто народив мені усіх дітей? Я втратила своїх дітей, не можу мати інших, була у вигнанні, поневірялась у краях чужих. Хто ж виростив, підняв на ноги цих синів? Самотньою лишилась я, то звідкіля ж вони прийшли?”»  </p>
<p>22 Ось що сказав Господь, мій Володар: «Я помахом руки народам знак подам, Я стяг звитяжний піднесу, щоб кожен бачив. До тебе принесуть синів в обіймах, дочок твоїх тобі доставлять на плечах.  </p>
<p>23 Царі навчатимуть твоїх дітей, про них царівни піклуватись будуть. Вони вклонятимуться тобі низько і цілуватимуть підошви ніг твоїх. Тоді ти зрозумієш: Я — Господь, не розчарується ніхто, хто в Мене вірить».  </p>
<p>24 Чи можна в переможця відібрати здобич, або відбити полоненого, щоб той утік?  </p>
<p>25 Ось що Господь говорить: «Так, відберуть у переможців полонених, повернуться трофеї тим, кому належали раніше. Я власноруч піду на ворогів твоїх, щоб врятувати твоїх дітей.  </p>
<p>26 Я змушу ворогів твоїх давитися своєю плоттю, від крові власної сп’яніти, наче від вина. І зрозуміють всі, що Я — Господь, твій Рятівник, твій Визволитель, Бог Якова могутній».  </p>

<h4>Розділ 50</h4>
<p>1 Господь говорить: «О народе Ізраїлю! Ти думаєш, що Я розлучився й вигнав твою матір (Єрусалим)? Де ж посвідка про те, що Я розлучився з нею? Чи кредиторам Я віддав вас як заклад? О ні, вас продано за ваші всі гріхи, а матір вашу вислано ваші вчинки.  </p>
<p>2 Чому нікого не зустрів, коли Я йшов до тебе? Чому ніхто не відізвавсь, коли Я кликав? Хіба Моя рука коротка, щоб дістати вас і врятувати? Хіба не маю досить сил, щоб визволити вас? Коли звелю Я, море висихає, коли захочу, то ріки обезводню на пустелю, вся риба зігниє без води, помре від спраги.  </p>
<p>3 Я одягаю небеса у темінь, волосяницю жалобну накидаю на небозвід.  </p>
<p>4 Господь, мій Володар, навчив мене, що слід казати цим понурим людям, щоб знав я, як підтримати і втішити слабкого. Щоранку Він будить мене і повчає, як учня, який мусить уважно слухати.  </p>
<p>5 Господь, мій Володар, відкрив мені вуха, і я не пішов проти Нього, не повернувся до Нього спиною.  </p>
<p>6 Я підставив спину тим, хто б’є мене, а щоки тим, хто скуб мою бороду. Я не сховав обличчя, коли мене ображали й обпльовували.  </p>
<p>7 Господь, мій Володар, допомагає мені, тому й не зачепили мене людські кривди. Я буду непохитний, бо переконаний, що Він мене в тяжку годину не полишить.  </p>
<p>8 Вже близько Той, Хто проголосить мою безневинність. Той, хто мене звинувачує, нехай прийде до мене, підемо разом до суду тоді, щоб нас розсудили.  </p>
<p>9 Погляньте, Господь, мій Володар, допомагає мені. Хто скаже, що я винний? Усі ці люди згинуть, як одяг, поточений міллю.  </p>
<p>10 Хто з вас шанує Господа і підкоряється його слузі? Усі, хто блукає в пітьмі, без світла, мусять довіритися Господу, покластися на свого Бога.  </p>
<p>11 Послухайте, всі, хто розпалює вогонь і засвічує смолоскипи. Ходіть у полум’ї вашого вогнища, серед смолоскипів, які ви самі запалили. Ось що з вами буде від руки Моєї: ви сконаєте в муках». * [( <em>смолоскипи </em>Або «ті, хто хоче жити своїм життям». <em>ви… муках </em>Або «ви згинете у вогнищі свого ж багаття». <em>серед… запалили </em>Тобто «живіть своїм життям». )]</p>

<h4>Розділ 51</h4>
<p>1 Ось слово Господа: «Послухайте Мене, хто прагне жити як належить, усі, хто звертається до Господа по допомогу. Подумайте про Авраама, батька вашого, „скелю”, від якої відкололись.  </p>
<p>2 Подумайте про Сарру, яка вас народила. Авраам був самотній, коли Я покликав його, але Я благословив його і послав йому багато дітей.  </p>
<p>3 Господь втішить зруйновану країну та Сіон. Пустища Він зробить квітучими, немов сади Едема, пустелі стануть схожими на Господні сади. Люди заживуть у щасті й радощах. Вдячні Господу, вони оспівуватимуть Його в піснях.  </p>
<p>4 Народе Мій, Мене послухай, прислухайся, що Я скажу! Я вчення людям дам Своє, Мої закони принесуть народам світло!  </p>
<p>5 Моя звитяга близько вже, Мій порятунок наближається невідворотно, рукою власною почну судить людей. На Мою силу покладаються далекі береги і ждуть Моєї влади.  </p>
<p>6 До неба очі підведіть й на землю гляньте під ногами. Розтануть, наче дим, небеса, і зноситься земля, немов старе вбрання, а ті, хто мешкає на ній, помруть. Але немає меж спасінню справедливому Моєму.  </p>
<p>7 Послухайте Мене усі, хто знає, що є правота, в чийому серці Мій закон живе. Не бійтеся того, що лиходії скажуть, образи їхні не беріть до серця близько.  </p>
<p>8 Бо міль поточить їх, як одяг, як вовну, черви їх зжеруть. Але Мій справедливий порятунок переживе віки, Моє спасіння в поколіннях відізветься». Так говорить Господь.  </p>
<p>9 Прокинься й підведись! Могутня стань, руко Господня. Повстань, як у старі часи, як у віки минулі. Чи то не ти Рагава порубала на шматки, чудовисько морське проткнула наскрізь? * [( <em>руко </em>Тобто «сила». <em>Рагав </em>Морська потвора. Див.: «Рагав». )]</p>
<p>10 Чи то не ти, хто осушив морські глибини, безодню водну по краплині позбирав? А чи не ти шляхи проклала крізь товщі вод, щоби люди, порятовані тобою, могли пройти?  </p>
<p>11 Тому люди, Господом врятовані, повернуться додому, і на горі Сіон почнуться щастя співи. Їх щастя безкінечне увінчає, мов корона, й настануть тоді щастя й радість, і згинуть сум і страх.  </p>
<p>12 Господь говорить: «Я єдиний Я вас втішити умію. Чому боятися людини мусиш, яка помре, котра так само смертна, як трава?  </p>
<p>13 Хто ти, що Господа, творця свого забув, забув Того, хто небеса розкинув і землю сотворив? Хто ти, що цілий день тремтиш від страху, лякаючись гніву гнобителів, що намір мають знищити тебе? Куди ж поділась лють усіх, хто тебе гнобив? Де ті, хто намагався знищити тебе? Погинули вони!  </p>
<p>14 Звільнять знедолених, їх випустять на волю, вони в темниці не загинуть. Для них завжди знайдеться хліб.  </p>
<p>15 Я — Господь, твій Бог, Який на морі хвилі з ревом котить». Господь Всемогутній — ось ймення Його.  </p>
<p>16 Свої думки Я вклав в твої уста, мій служе, сховав тебе у затінку руки Моєї. Я скористаюся тобою, щоби створити нові небеса, та землі підвалини закласти. Ти навчиш Ізраїль бути вірним народом Моїм.  </p>
<p>17 Прокинься, збудись, піднімися, Єрусалиме, якому випало з руки Господньої прийняти і випити чашу гніву Божого до дна. Її ти випив і ні краплі не лишив. Достатньо там було, щоб захитався ти безсило.  </p>
<p>18 Немає нікого, хто б повів Єрусалим, жоден з народжених нею дітей не годен на це. Жоден з вихованих нею синів не очолить її. * [( <em>її </em>Гебрейською мовою слово «Єрусалим» мало жіночий рід. )]</p>
<p>19 Два нещастя на тебе звалилося: руйнування й спустошення, голод і вбивства. Хто тужитиме за тобою? Хто втішить тебе?  </p>
<p>20 Заслабли твої діти. Вони лежать на розі кожної вулиці, мов ті антилопи в сітях, охоплені Господнім гнівом, Божим докором. Та Бог карав їх до тих пір, доки не в силах вже були виносити страждань.  </p>
<p>21 Тому вислухайте Мене всі, хто постраждав, хто сп’янів, але не від вина, а від отрути смертельної.  </p>
<p>22 Господь, ваш Володар, ваш Бог, Який захищає Свій народ, ось що вам каже: «Погляньте, Я взяв з ваших рук чашу смертельної отрути, що змушує людей заточитися. Ви вже не питимете з цієї чаші, чаші Мого гніву.  </p>
<p>23 Я віддам її в руки тим, хто змусив вас страждати, хто наказав вам: „Падайте додолу, щоб ми потопталися по ваших тілах”. Ви зрівняли свої спини з землею, а вони топталися по них, як наче йшли по вулиці».  </p>

<h4>Розділ 52</h4>
<p>1 Прокинься, збудися, Сіоне, вдягнися у силу свою. Вберися у шати прекрасні, Єрусалиме, місто святе. Нечисті чужинці більше не ввійдуть у брами твої. * [( <em>Нечисті чужинці </em>Або «Ті необрізані». )]</p>
<p>2 Зведись на ноги, пил останній обтруси, Єрусалиме полонений. Ослабне зашморг на шиї своїй, полонена дочко Сіону.  </p>
<p>3 Господь говорить: «Тебе віддали задарма, і звільнять тебе без срібла».  </p>
<p>4 Ось що Господь, мій Володар каже: «Колись Мій народ пішов у Єгипет, щоб жити там чужинцем. Та потім Ассирія пограбувала Мій народ».  </p>
<p>5 «А що Я бачу тепер? — Говорить Господь. — Мій народ забрали задарма. Ті, хто править ним, збиткуються з нього. Цілий день богохулять, зневажаючи Моє ім’я.  </p>
<p>6 Тому Моє ймення знатиме Мій народ. Через це у належний час вони знатимуть, що це Я кажу: „Ось Я”». * [( <em>Ось Я </em>Або «Ягве». Див.: «Ягве». Див.: <a href='/ukr_umts/2/3/13-17'>Вих. 3:13-17</a>. )]</p>
<p>7 Яке то диво, чекати появи жаданого посланця на горі, що несе їм добру новину, що спасіння проголосить. Він Сіону повідомить: «Ваш Бог — то Цар!»  </p>
<p>8 Послухайте! Сторожа ваша галас підняла, хай вибухає дружна пісня щастя. Вони на власні очі бачать, що на Сіон вертається Господь. * [( <em>Сторожа </em>Тобто «Пророки». )]</p>
<p>9 Руїни Єрусалима! Веселу пісню нашу підхопіть! Тому що дав Господь утіху Своїм людям, Він визволив Єрусалим.  </p>
<p>10 Перед очима всіх народів, привселюдно Господь святу силу проявив. Тепер в усіх кінцях землі побачать всі спасіння, що наш Бог несе.  </p>
<p>11 Ідіть, ідіть, залиште Вавилон, нечистого нічого не чіпайте. Виходьте звідти, очищайтесь усі, хто посуд Господа несе.  </p>
<p>12 Ви вийдете із міста неквапливо, не будете поспішати, мов той втікач, адже попереду Господь йтиме, й позаду Бог Ізраїлю охороняти буде вас. * [( <em>позаду… охороняти буде вас </em>Також див.: <a href='/ukr_umts/2/14/19-20'>Вих. 14:19-20</a>. )]</p>
<p>13 Мовить Господь: «Погляньте, Мій слуга матиме талан. Його поважатимуть і високо шануватимуть. * [( <em>матиме талан </em>Або «він сповниться мудрості». )]</p>
<p>14 Як багато людей були вражені, побачивши спотворену зовнішність його і постать, що й людиною її важко визнати.  </p>
<p>15 Як багато народів будуть зачудовані, а царі оніміють від подиву. Бо вони побачать те, про що їм не сказали, і осягнуть те, про що не чули».  </p>

<h4>Розділ 53</h4>
<p>1 Хто повірив у наше послання? Кому відкрилася рука Господня? Хто істинно сприйняв Господнє покарання?  </p>
<p>2 Він виріс перед Всевишнім, мов кволий паросток, як корінь у сухій землі. Не було в Ньому ні краси, ні величі, які б звертали на себе увагу. Не було в Ньому принади, яка б привернула нас до Нього.  </p>
<p>3 Люди зневажали й уникали Його, як такого, хто постійно хворів. Достоту Він знав, що таке страждання, на Кого люди відмовляються дивитись, Його зневажали. * [( <em>на Кого… дивитись </em>Людина з серйозною хворобою шкіри ховала своє обличчя, оскільки вважалася нечистою. )]</p>
<p>4 Звичайно, Він узяв на Себе наші страждання й терпів наші болі, але ми гадали, що саме його покарав Бог, побив і змусив страждати.  </p>
<p>5 Але Його рани були за наші переступи, Його було вражено за наші лихі вчинки. Покарання, що зцілювало нас, упало на Нього, і завдяки Його ранам ми зцілилися.  </p>
<p>6 Усі ми розбрелися, як вівці, хто куди; кожен пішов своїм шляхом. Господь змусив Його страждати від покарання, яке заслужили ми всі.  </p>
<p>7 З ним жорстоко повелися, та Він був покірливий, Він не розтулив уста, мов ягня, якого повели на бійню, мов овечка, яку стрижуть.  </p>
<p>8 Його схопили, присудили до смерті беззаконно, і ніхто не замислювався над Його долею. Його розлучили з цим живим світом, покарали за провини Мого народу. * [( <em>Мого </em>Цей варіант міститься виключно у рукописах знайдених біля Мертвого моря. У більшості древньогебрейських перекладів — «Його». <em>ніхто… долею </em>Або «ніхто не знає про його нащадків, тому що немає його серед живих». <em>покарали </em>Або «покарали смертю». )]</p>
<p>9 Його поховали в могилі злочинців, у ямі з багатіями, хоч Він не зробив нічого поганого і не сказав неправди. * [( <em>Його… з багатіями </em>Або «Він був похований з багатими, але всі вважали його злочинцем». )]</p>
<p>10 Але Господь схвалив гноблення Свого стражденного. Коли принесе Він Свою душу як втішну жертву, то побачить Він нащадків, довго проживе, через Нього здійсниться воля Господня. * [( <em>Але Господь… стражденного </em>Або «Господь вирішив знищити Його. Господь вирішив, що Той повинен винести страждання». )]</p>
<p>11 Після нестерпних страждань Він побачить світло і матиме велику втіху з того, що пізнав. Так говорить Господь: «Цей праведник, Мій слуга, зробить багатьох людей праведними, бо візьме на Себе покарання за їхні гріхи. * [( <em>світло </em>Цей варіант міститься у деяких древньогрецьких перекладах, а також у кумранських рукописах. Як правило, світ був символом життя. )]</p>
<p>12 Тому зроблю Його рівним серед найбільших, і Він матиме Свою частку в здобичі сильних. Бо Він віддав Себе на смерть, дав вважати Себе таким же, як злочинці вистраждав кару за гріхи багатьох, викупив їхні переступи».  </p>

<h4>Розділ 54</h4>
<p>1 «Радій, безплідна жінко, навіть якщо не мала ти дітей ніколи! Співай і веселись, ти не зазнала породіллі мук. Дітей багато матиме покинута дружина, їх буде більше, ніж в заміжньої жінки», — Господь так обіцяє. * [( <em>Дітей… жінки </em>Тут йде про відбудову нового Єрусалима, та ізраїльський народ, який повернеться з вигнання. )]</p>
<p>2 Розшир для намету місце, зроби вхід до намету якомога ширшим. Доточи мотузки довші до намету й кілочки ще міцніше укріпи.  </p>
<p>3 Тому що ти поширишся праворуч і ліворуч, твої нащадки здобудуть народи інші, поселишся в колись залишених містах.  </p>
<p>4 Не бійся, не зганьблять тебе, і мужність не втрачай, бо ніхто не дорікне. Ти забудеш молодості сором, не пам’ятатимеш зневаги вдових літ.  </p>
<p>5 Бо чоловіком став тобі Творець, Його ім’я — Господь ваш Всемогутній. Спаситель твій — Святий Ізраїлю, Він Богом званий на усій землі. * [( <em>Спаситель </em>Або «Захисник». <em>чоловіком </em>На гебрейській мові слово «чоловік», співзвучне з іменем лжебога «Ваала». Це означає, що Господь живий та істинний, на відміну від лжебога Ваала. )]</p>
<p>6 Господь тебе до Себе погукав, немов покинуту і опечалену дружину, мов молодичку, чоловіком кинуту.  </p>
<p>7 Твій Бог говорить: «Тебе на самоті лишив Я на короткий час, але з великою добротою заберу до Себе.  </p>
<p>8 На мить обличчя відвернув від тебе Я в пориві гніву, за вічною прихильністю явлю добро тобі». Так каже Господь-Визволитель.  </p>
<p>9 «Як схоже це на Ноєві часи для Мене. Але ж обіцяв Я, що Ноєва повінь ніколи більш не вкриє землю. Тож Я поклявся більш ніколи ні гніватись, ані карати тебе.  </p>
<p>10 Хоч гори можуть рушить зі свого місця, хоча узвишшя можуть затрястись, але Моя прихильність лишиться з тобою, Моя обіцянка про мир, добробут не порушиться ніколи», — Господь, Який доброту являє, так сказав.  </p>
<p>11 «Невтішне місто, бите бурями — ворожими навалами, скріплю твоє каміння розчином надійно і закладу твої основи із сапфірів.  </p>
<p>12 З рубінів башти побудую, брами й мури охоронні зусібіч коштовним каменем покрию.  </p>
<p>13 Господь твоїх дітей навчатиме, як жити, і матимуть вони благополуччя й мир в країні.  </p>
<p>14 Укріпишся ти в правді, звільнися від гноблення, бо страху ти не матимеш, насилля не зазнаєш, бо до тебе не докотиться воно.  </p>
<p>15 Якщо війною піде хтось на тебе, знай, не Я його послав. Хоч хто на тебе нападе, тобою буде він розбитий.  </p>
<p>16 Поглянь, створив Я коваля, який розпалює вогонь вугіллям й виготовляє інструменти для роботи. Створив Я також руйнівника для битви.</p>
<p>17 Але націлена на тебе зброя не матиме успіху, хто свідчить проти тебе, того вину ти доведеш. Така є спадщина Господніх слуг — це їхня перемога від Мене», — так сказав Господь. * [( <em>перемога </em>Або «благословення». )]</p>

<h4>Розділ 55</h4>
<p>1 Всі спраглі, йдіть води напитись, і ви, хто геть грошей не має, приходьте щось поїсти. Візьміть вина чи молока — все задарма, платити не потрібно.  </p>
<p>2 Навіщо гроші витрачати на те, що неїстівне? Навіщо викидати зароблене на те, що ситості не дасть. Мене послухайте уважно, і їстимете добру їжу, найвишуканіші їства.  </p>
<p>3 Прислухайтесь, що Я кажу, і йдіть до Мене, почуйте, щоб вам життя не втратити навіки. Угоду з вами Я навічно укладу, як і Давиду обіцяв Я вірним бути.  </p>
<p>4 Поглянь, його зробив Я свідком багатьом народам, правителем і повелителем племен.  </p>
<p>5 Народи, невідомі вам, до себе погукаєте, вони, хоч і не знають вас, та прибіжать. Тому що біля вас Господь, ваш Бог, Святий Ізраїлю, Який вас возвеличив.  </p>
<p>6 Шукайте Господа, доки знайти ще можна, покличте, поки ще близенько Він.  </p>
<p>7 Безбожники нехай припинять зло творити, зловмисникам хай викинуть із голови лихі думки. До Господа нехай повернуться, Він дасть їм милосердя. До Бога хай навернуться, бо Він пробачить їм провини щедро.  </p>
<p>8 Господь каже: «Мої думки відмінні від ваших, шляхи, якими йдете ви — то не Мої шляхи.  </p>
<p>9 Як небо вище, ніж земля, так і шляхи Мої вище ваших, так і думки Мої витають високо над вашими думками.  </p>
<p>10 Як падають із неба дощ та сніг, туди не повертаючись, аж поки землю не промочать. Тоді земля змусить паростки зійти, ще й дати зерно для селянина на поживу.  </p>
<p>11 Так і слово Моє, що з уст злітає, назад не вернеться без результату, доки не виконає те, що Я бажаю, не виконає все, що Я послав його зробити.  </p>
<p>12 Тож ви підете з радістю, повернетеся з миром. І гори, й пагорби зірвуться стоголосими піснями, дерева ж у полях заплещуть у зеленій долоні.  </p>
<p>13 Не терни, а кипариси підуть в ріст, замість колючої шипшини мирт зросте. І все це буде славу множити Господню, як вічний знак обіцянки Його, яку не зруйнувати».  </p>

<h4>Розділ 56</h4>
<p>1 Ось що каже Господь: «Захищайте справедливість і праведно чиніть. Бо незабаром прийде від Мене спасіння й відкриється моя рятівна справедливість.  </p>
<p>2 Хто й далі чинить правильно, дотримується суботи й утримується осторонь від зла — саме той дістане Божого благословення.  </p>
<p>3 Чужинець, що повернувся до Господа, хай не каже: „Господь мене, безперечно, відділить від Свого народу”. Не повинен і євнух твердити: „Погляньте, я, як сухе дерево, бо не можу мати дітей. Я переконаний, що Господь мене не прийме”».  </p>
<p>4 Ось що Господь відповідає: «Деякі євнухи дотримуються Моїх законів про суботу, роблять те, що тішить Мене, й дотримуються Моєї угоди. * [( <em>угоди </em>Як правило, мова йде про «Угоду», яку Бог дав ізраїльтянам через Мойсея. Див.: «угода». Але можливо, у цьому вірші мається на увазі «угода», про яку говориться у <a href='/ukr_umts/23/55/3'>Іс. 55:3</a>. )]</p>
<p>5 Тому Я поставлю для них пам’ятник у стінах храму. На ньому буде викарбувано їхні імена, що залишаться навічно й ніколи не забудуться. Це краще, ніж мати синів та дочок. * [( <em>залишаться навічно </em>Або «не будуть відрізані». )]</p>
<p>6 Деякі чужинці прийдуть до Господа, щоб служити Йому, любити ім’я Господнє, бути Його слугами. Вони не осквернятимуть закон про суботу й наслідуватимуть Мій Заповіт.  </p>
<p>7 Тоді Я їх приведу на Святу гору й подарую їм радість у Моєму домі молитв. Їхні жертви всеспалення й інші пожертви будуть прийняті на Моєму вівтарі. Мій храм назвуть домом молитви для всіх народів».  </p>
<p>8 Ось пророцтво Господа, мого Володаря, Який збирає вигнанців Ізраїлю: «Я приєднаю й інших до тих, хто вже зібрався».  </p>
<p>9 Всі дикі звірі, всі тварини в лісі, приходьте й їжте.  </p>
<p>10 Ізраїльські охоронці — сліпі, усі вони пустоголові, нічогісінько не знають. Усі вони, мов пси німі, що гавкати не вміють, лежать і мріють; люблять спати. * [( <em>охоронці </em>Тобто «пророки». )]</p>
<p>11 Вони, мов пси голодні, яких нічим не можна вдовольнити, вони, мов пастирі без розуміння. Усі пішли своїм шляхом, всі розбрелися, шукає кожний щось своє, собі на користь.  </p>
<p>12 Вони говорять: «Приходьте, я вина дістану, давайте пити досхочу п’янкий напій. А завтра буде схоже на сьогодні, наллємо знов вина багато».  </p>

<h4>Розділ 57</h4>
<p>1 Праведники помирають, але ніхто не журиться за тим. Зібрали разом вірних Богу, і ніхто з них не розуміє, що добрих збирають, щоб захистить від зла, що тут панує.  </p>
<p>2 Вони відходять в мир та спокій. Усі, хто не згинався на цім світі, знайде спочинок на останнім ложі.  </p>
<p>3 Ви ж, відьмине насіння, йдіть сюди, ви, діти звабників й розпусниць хтивих.  </p>
<p>4 Над ким збиткуєтесь і зуби шкірите кому? Кому язик показуєте ви? То ж ви — гріховне сім’я, брехні нащадки молоді. * [( <em>зуби… показуєте ви </em>Можливо, це є натяк на лжебога «Бела». )]</p>
<p>5 Любовним втіхам віддаєтесь ви серед дубів священних, під кожним деревом зеленим стрінеш вас. Ви ріжете в ярах дітей, вбиваєте в ущелинах гірських. * [( <em>Любовним… зеленим </em>Люди поклонялися бовванам, вступаючи в інтимні стосунки, що вважалося, принесе кращі врожаї. )]</p>
<p>6 Ви поклоняєтеся гладенькому камінню, що у ріці, для них вина дещицю ллєте ви в жертву, для них принесли хлібну жертву. Та крім того каміння в вас нема нічого. Чи ви гадаєте, що втіху маю Я з цього? Ні, мене ці жертви втіхи не дають!  </p>
<p>7 Ти своє ложе стелеш на горі високій, куди піднялися принести жертви.  </p>
<p>8 Ви лягаєте у ложе з лжебогами, та проти Мене гріх справляєте, кохання їм віддаючи. Від Мене відступились ви, оголились, та мали справу з лжебогами. Ви любили їхні ліжка, та бачили їхню голизну, заради них покинувши Мене. * [( <em>гріх справляєте… віддаючи </em>Або «укладаєте угоди». <em>оголились </em>Гра слів. Це також може означати «пам’ятник». Див.: <a href='/ukr_umts/23/56/5'>Іс. 56:5</a>. )]</p>
<p>9 На себе вилили ви пахощі духмяні і оливу, як вирішили до Молоха дістатися. Далеко розіслали ви гінців своїх шукати собі коханців. Та ці гріхи зведуть вас до глибин Шеолу. * [( <em>Молох </em>Лжебог. Це слово співзвучне з гебрейським словом «цар». )]</p>
<p>10 Стомилися в численних мандрах, але ніяк сказати не хотіли: «Це безнадійно». Дістали нової моці й не ослабли.  </p>
<p>11 За ким ви побивалися, кого лякались, що ви Мені брехали і Мене не пам’ятали і не впускали в серце? Хіба ж Я не мовчав, чи ж не сховався? Тому тепер ви страху переді Мною не маєте?  </p>
<p>12 Про вашу «доброту» Я розповім, про ваші справи, але добра вони вам не дадуть.  </p>
<p>13 Коли волати будете про допомогу, нехай рятують вас боввани ваші. Їх подих вітру вимете, підхопить, а той, хто порятунку у Мені шукає, дістане землю і святу Мою гору. * [( <em>Моя гора </em>Гора, на якій знаходиться Божий храм в Єрусалимі. )]</p>
<p>14 Хтось скаже: «Побудуйте, побудуйте, підготуйте дорогу, розчистіть для мого народу шлях».  </p>
<p>15 Ось що каже Бог, піднесений високо, життя Якого вічне, а ім’я — святе: «Живу Я високо, в святому місці зі зламаними і сумирними людьми, щоб дати новий поштовх духу присмирілих, щоб оживити зламаних людей серця.  </p>
<p>16 Не вічно буду звинувачувати Я, і лютувати буду не завжди, інакше дух людський зав’яне, і люди, Мною створені, помруть.  </p>
<p>17 Я гнівавсь на користолюбство нечестивців, тому і покарав їх. Розлючений, від них Я відвернувся, але вони однак своїми йшли шляхами.  </p>
<p>18 Я бачив ті шляхи, але Я їх зцілю і поведу, і втішу їх і тих, хто за тими тужить.  </p>
<p>19 Тоді слова подяки будуть на устах у них за те, що дам їм мир, усім — хто біля Мене й хто далеко. Я їх зцілю». Так сказав Господь.  </p>
<p>20 Та лихі люди, мов те бурхливе море, що не перестає кипіти ні на мить і хвилями жбурляє мул та піну.  </p>
<p>21 «Не буде спокою і миру лиходіям», — каже мій Бог.  </p>

<h4>Розділ 58</h4>
<p>1 Кричи щодуху, крик не стримуй, хай голос твій звучить сурмою. Народ Мій сповісти про неподобства їхні, і роду Якова про їхні всі гріхи.  </p>
<p>2 Щодня приходять поклонятися Мені, здається, хочуть осягнуть Мої шляхи. Немов народ, який живе по правді, який не відторгнув Господню справедливість. Вони шукають справедливих рішень, до Бога прагнуть бути ближче.  </p>
<p>3 Люди кажуть: «Навіщо ми постились, якщо Ти не помітив цього? Навіщо ми були смиренні, якщо Ти навіть не довідався про це?» Але Господь відповідає: «Послухайте, у дні посту ви робите те, що вам самим приємно, несправедливі з усіма своїми рабами.  </p>
<p>4 Ви поститесь і водночас заводите суперечки й бійки. Ваші злісні кулаки роздають стусани навсібіч. Якби ви хотіли, щоб ваш голос було чути в Небесах, ви б не постилися так, як тепер.  </p>
<p>5 Хіба це той піст, який Я вибрав, той день, коли треба усмирити себе, коли треба схиляти голову, як очерет, підстилати під себе верету, лягати на розсипаний попіл? Хіба це можна назвати постом, днем догоджання Господу?  </p>
<p>6 Я віддаю перевагу іншому посту: скинути кайдани несправедливості, порвати віжки ярма, звільнити гноблених і розірвати всі пута.  </p>
<p>7 Хіба цей піст не для того, щоб розділити хліб з голодним і ввести у дім бездомного жебрака. Або побачивши голого, дати йому в що вбратися, й не ховатися від своїх родичів?  </p>
<p>8 Тоді засяє вранішньою зіркою твоє світло, а твої рани загояться враз. Твоя перемога йтиме перед тобою, а Слава Господня буде твоїм захистом ззаду. * [( <em>перемога </em>Або «праведність Господня» — одна з форм появи Господа Ізраїльтянам. )]</p>
<p>9 Коли ти покличеш Господа, Він озветься, ти попросиш допомогти, Він скаже: „Ось Я!” Якщо ти звільнишся від ярма, що живе в тобі, перестанеш тикати пальцем і здіймати інших на кпини.  </p>
<p>10 Якщо ти поділишся з голодним і задовільниш потреби знедолених, тоді засяє вранішньою зіркою твоє світло, і морок засяє, мов полуденне сонце.  </p>
<p>11 Господь вас постійно направлятиме, потреби ваші Він задовольнить у посушливих землях і зміцнить ваші кістки. Ви будете, як сад, щедро напоєний водою, як струмок джерельної води, який ніколи не пересохне.  </p>
<p>12 Ти зведеш місто на древніх руїнах, відбудуєшся на старих підвалинах. Тебе назвуть „будівничим зруйнованих стін”, „відбудовником вулиць жилих”.  </p>
<p>13 Якщо ви утримаєтеся від мандрівок у суботу, й не займатиметеся ділами в Мій святий день, якщо ви назвете суботу чарівною, якщо назвете святий Господній день шанованим, якщо ви дотримуватиметесь його, уникаючи подорожей, справ і зайвих балачок,  </p>
<p>14 тоді ви знайдете радість у спілкуванні з Господом. Я вознесу вас на земні висоти. Ви знайдете радість, живучи на землі, яку Я обіцяв вашому предку Якову». Це мовили уста Господні.  </p>

<h4>Розділ 59</h4>
<p>1 Послухайте, у Господа достатньо сил, щоб врятувати вас. Він почує вас, коли просите в Нього допомоги.  </p>
<p>2 Але ваші гріхи стали поміж вами й Богом. Ваші гріхи сховали Його обличчя від вас, і Він не чує вас.  </p>
<p>3 Бо руки ваші заплямовані кров’ю, а пальці — виною, ваші уста плетуть брехню, а язики бурмочуть щось лихе.  </p>
<p>4 Ніхто не звинувачує правдиво, ніхто не виправдовується чесно, добиваючись правди. Усі покладаються на облудні докази, всі брешуть. Вони вагітніють лихом і народжують зло.  </p>
<p>5 Вони народжують зло, немов гадюка кладе яйця. Хто ці яйця їсть, той вмирає, бо з розбитих яєць виповзають отруйні змії. Вони брехню, неначе павутиння тчуть.  </p>
<p>6 Павутиння обману цих людей — не одяг, вони не зможуть приховатися за облудними намірами. Вони чинять зло, чинять насильство власноруч.  </p>
<p>7 Ноги несуть їх до злих вчинків, вони квапливо вбивають невинних людей. Їхні наміри кривдні. Хоч би де вони з’являлися, всюди приносять розруху й руїну.  </p>
<p>8 Вони не знають шляхів до миру, на їхніх життєвих стежках немає справедливості. Вони зробили свої шляхи плутаними, а тому кожен, хто стає на такий шлях, не знатиме миру й спокою.  </p>
<p>9 Тому від нас далеко милосердя Бога, спасіння не дійде до нас від Нього. На світло ми чекаємо, та живемо в пітьмі, ми хочемо яскраве світло бачить, а мусимо іти крізь темряву густу.  </p>
<p>10 У пошуках дороги, попідтинню, як сліпі, йдемо і ми, незрячі, все шукаєм шлях. Ми спотикаємось опівдні, наче уночі, мов мертві падаєм до долу.  </p>
<p>11 Ревемо, як ведмеді, стогнемо, знесилившись, мов голуби. Чекаєм справедливості, її ж немає, чекаєм на спасіння, а воно не йде.  </p>
<p>12 Багато чим перед Тобою завинили, гріхи засвідчують провини наші, свого беззаконня ми свідомі.  </p>
<p>13 Повстали проти Господа і зрадили у вірі, від Бога відвернулися, натомість все теревенили про гноблення й непослух, плели брехню, що виношена у серцях.  </p>
<p>14 Ми справедливість відштовхнули, ми праведність прогнали, на вулицях ледь шкутильгає правда, а чесності закритий вхід у місто.  </p>
<p>15 Немає правди, всіх, хто не приймає зла, грабують. Господь побачив це й засумував, бо справедливості немає.  </p>
<p>16 Помітив Він, що не лишилося нікого, хто б кинувся допомогти. Він прогнівився. Тоді здобув Він перемогу силою власною, і власна доброта Йому підтримкою була.  </p>
<p>17 Господь у лати доброти вдягнувся, шолом спасіння укріпив на голові, накинув шати справедливості, ще й мантією великої любові обгорнувся. * [( <em>любові </em>Це гебрейське слово означає «любов», «гнів», «ненависть», «ревнощі» тощо. )]</p>
<p>18 Він ворогам відплатить, як годиться: своїм неприятелям — гнівом, покаранням — ворогам, відплатить тим, хто заслужив в краях далеких.  </p>
<p>19 Тому на заході почнуть від страху шанувати ім’я Господнє, на сході поважати стануть Його славу. Він прийде, як ріка нестримна, яку несе Господній вітер.  </p>
<p>20 Так каже Господь: «Визволитель прийде в Сіон, до тих із роду Якова, хто відвернувсь від лиходійства». * [( <em>Визволитель </em>Буквально «той, сплачує викуп за свободу раба». )]</p>
<p>21 Господь каже: «Я укладу з ними Угоду. Мій Дух, що з вами живе, і Мої слова, які Я вклав у ваші уста, ніколи не залишать ні вас, ні ваших дітей, ні дітей ваших дітей відтепер і повіки». Так звелів Господь.</p>

<h4>Розділ 60</h4>
<p>1 «О Єрусалиме, підведись, засяй, твоє Світло прийшло! Слава Господня зійшла над тобою. * [( <em>засяй </em>Або «Моє світло». )]</p>
<p>2 Ще над землею темрява висить, народи ще пітьма вкриває. Та вже Господь сіяє над тобою, і Його слава над тобою зійде.  </p>
<p>3 Народи на Твоє зійдуться світло, царів приманить сяйво Твого сонцесходу.  </p>
<p>4 Зір відведи й поглянь навколо, вони збираються, вже йдуть — це здалека сини твої крокують, а дочок няньки на руках несуть.  </p>
<p>5 Тоді побачиш їх і просіяєш, заб’ється серце радісно і сильно. Скарби заморські прийдуть до тебе, до тебе потечуть багатства із країв чужих.  </p>
<p>6 Стада верблюдів по землі пройдуть. Це будуть каравани з Мидіана й Ефи, і з Шеби молоді верблюди прийдуть, нав’ючені скарбами золотими й запашним курінням. Вславлятимуть ім’я Господнє люди.  </p>
<p>7 Зберуть тобі усіх овець Кедара. Усіх баранів невайотських приженуть, щоб прислужитися Тобі. На вівтарі Моєму Я прийму їх, як пожертву, і славним я зроблю Свій храм.  </p>
<p>8 Хто всі оті, що линуть, наче хмари, летять, як голуби до гнізд своїх?  </p>
<p>9 То ж справді ждуть Мене краї далекі, а кораблі Таршиша — перші з-поміж них. Вони чекають, щоб привезти здалеку дітей твоїх із їхніми скарбами: золотом і сріблом, в ім’я Господнє, Бога вашого, святого Ізраїлю, тому що Він тебе прославив.  </p>
<p>10 Сини чужинців відбудують твої стіни, а їхні царі служитимуть тобі. Це трапиться тому, що в гніві Я тебе скарав, але у милості Своїй тобі Я милосердя подарую.  </p>
<p>11 Завжди відчинені твої ворота будуть, не зачинятимуться ні удень, ні уночі, щоб тобі зносили свої скарби народів, щоб вводили туди чужих царів.  </p>
<p>12 А той народ чи царство, що не служитимуть тобі, згинуть, будуть вигублені вщент.  </p>
<p>13 Усе найкраще з Ливана буде віддано тобі: Мій храм прикрасять його кедри, сосни й кипариси. І Я прославлю місце те, де спочиватимуть Мої стопи. * [( <em>храм </em>Буквально «святиню». )]</p>
<p>14 Нащадки тих, хто тебе гнобив, схилятимуться перед тобою, всі, хто ненавидів тебе, поклоняться тобі у ноги. Вони назвуть тебе Господнім містом, Сіоном, що належить Святому Ізраїлю.  </p>
<p>15 Не будеш більше ти самотнім, не будуть більше ненавидіти тебе і обминати, зроблю тебе Я гордістю навіки, ти радість даруватимеш нащадкам.  </p>
<p>16 І сосатимеш ти молоко народів, ти питимеш з грудей царів. Тоді знатимеш ти, що Я, Господь, твій Визволитель, Визволитель твій, Бог Якова Могутній. * [( <em>питимеш… царів </em>Мається на увазі те, Ізраїль вип’є або забере собі скарби інших земель, багатства інших царів. )]</p>
<p>17 Я замість бронзи золото тобі віддам, замість заліза срібло принесу. Я дерево на бронзу заміню, замість каміння Я залізо дам. Я дорікну твоїм наглядачем, тож мир і справедливість будуть правити тобою.  </p>
<p>18 Насильству місця на твоїй землі не буде, в твоїх кордонах не буде розрухи й руїни. Назвеш ти свої стіни „Порятунком”, а брами називатимеш „Хвалою”.  </p>
<p>19 Не сонце вдень світитиме тобі, не місяць уночі сіяти буде, Господь для тебе вічним сяйвом стане, Твій Бог твоєю буде славою завжди.  </p>
<p>20 Це твоє сонце вже ніколи не зайде, ніхто не забере у тебе місяць, Господь для тебе вічним сяйвом буде, скінчаться дні усіх твоїх турбот.  </p>
<p>21 І весь народ твій матиме добробут, він землю населятиме завжди. Вони — то паростки, які Я посадив, зростив Я їх Своїми руками. * [( <em>Вони… посадив </em>Див.: <a href='/ukr_umts/23/4/1'>Іс. 4:1</a> та <a href='/ukr_umts/23/5/7'>5:7</a>. )]</p>
<p>22 Бо Я — Господь. Коли надійде час, Я швидко все влаштую», — мовить так Господь.  </p>

<h4>Розділ 61</h4>
<p>1 Зійшов на мене Дух Господній, бо Господь, мій Володар, помазав мене. Він послав мене, щоб бідним сповістити радісну новину й зцілити розбиті серця, оголосити полоненим жадану свободу, а в’язнів визволити з каземату.  </p>
<p>2 Господь мене послав, щоб я оголосив той час, коли Він виявить Свою доброту, коли Бог скарає лиходіїв, щоб утішити засмучених,  </p>
<p>3 щоб подбати про сумний народ у Сіоні, та підготовити його для святкування. Я подарую йому корону замість суму, оливу щастя замість жалоби, щоб забрати їхній смуток і замінити його святковими шатами. Цей народ називати «деревами порятунку», «славетним пагінням Господнім».  </p>
<p>4 Вони піднімуть із руїн міста, відновлять усе, сплюндроване колись. Вони відбудують зруйновані міста, що лежали в руїнах протягом поколінь.  </p>
<p>5 Вороги прийдуть та працюватимуть на вас: пасти ваших овець, а на полях й виноградниках працюватимуть їхні діти.  </p>
<p>6 Вас називатимуть священиками Господніми, слугами нашого Бога. Багатство всіх народів вас годувати буде й тішити, і ви будете пишатися тими скарбами.  </p>
<p>7 Замість сорому матиме Мій народ усього вдвоє, замість зневаги — подвійну радість. Частка його на його землі буде подвійною; навіки буде він щасливий.  </p>
<p>8 Тому що Я, Господь, люблю справедливість, ненавиджу грабіжництво й кривду. Я буду справедливим і дам їм нагороду, яку заслужили, і укладу з ними повічний Заповіт.  </p>
<p>9 Нащадків їхніх знатимуть народи, про їхніх дітей весь рід людський гомонітиме. Хто бачитиме їх, признає відразу, що то народ, благословенний Господом.  </p>
<p>10 Мене зробив Господь щасливим, усе єство моє щасливе завдяки Всевишньому. Мов нареченого Він мене у шати спасіння вбрав, мов наречену Він одягнув мене в правдивість.  </p>
<p>11 Подібно як земля дає рослині силу, як сад насіння спокушає прорости. Так само і Господь Володар дасть праведності й славі вкорінитися поміж людей.  </p>

<h4>Розділ 62</h4>
<p>1 Люблю Сіон, тож я продовжу говорить до неї. Люблю Єрусалим, тож я невпинно промовлятиме про неї. Я говоритиму аж доки її перемога не засяє, мов світанок, а її спасіння, мов ясний світильник. * [( <em>спасіння </em>Або «благословення». )]</p>
<p>2 Всі племена тоді побачать твою доброту, царі всі твою славу осягнуть. Тебе назвуть новим ім’ям, що сам Господь його надасть.  </p>
<p>3 Господь пишатиметься тобою, в Його руках станеш ти вінцем прекрасним.  </p>
<p>4 Ніхто тебе не називатиме забутим Богом краєм, не називатимуть пустелею цей край. Та вас назвуть народом, любим Богу, а землю зватимуть нареченою Господньою, бо у тобі Господь знаходить втіху, бо край Йому належатиме, як дружина.  </p>
<p>5 Немов юнак, який до шлюбу просить юнку, так Відбудовник скріпить з вами шлюб. Мов наречений, з нареченою щасливий, так Бог радітиме із вас.  </p>
<p>6 Поставив варту Я на єрусалимських мурах. Щодень, щоночі не змовкатиме сторожа, буде молитиметься вона за вас. І ви, хто Господеві молиться, собі спочинку не давайте. * [( <em>варту </em>Тобто «пророків». )]</p>
<p>7 В молитві не давайте собі спочинку, поки Єрусалим з руїн Господь не підніме, земною славою її не зробить. * [( <em>поки… славою </em>Тобто «містом, яке поважають всі народи землі». )]</p>
<p>8 Господь правицею клянеться, могутню руку піднімає: «Ніколи більш не дам зерна твого на їжу ворогам твоїм. Чужинці не пізнають смак вина п’янкого, молодого, яке дісталося тобі таким трудом.  </p>
<p>9 Хто врожаї збирає, той із хлібом буде і славитиме Господа, хто виноград збирає, питиме вино на Моєму святому подвір’ї».  </p>
<p>10 Проходьте, проходьте у брами міські, дорогу звільніть для народу. Будуйте, розчистіть дорогу, каміння зберіть, здійміть корогву, щоб бачили народи.  </p>
<p>11 Послухайте, Господь оголосив на всі кутки землі: «Скажіть дочці Сіону, що скоро визволення вже прийде. Погляньте-но, Його відплата — в Нього, несе Він вам винагороду».  </p>
<p>12 Їх називатимуть святим народом, народом, викупленим Господом. Тебе, Сіоне, наречуть «Богом Врятованим», «Богом Благословенним». * [( <em>викупленим </em>Або «врятованим». )]</p>

<h4>Розділ 63</h4>
<p>1 «Хто йде із Едома, хто з Боцри в червоне убраний? Хто виступає так потужно у прекрасних шатах? Це Я, Господь, про перемогу сповіщаю, це Я, Хто має силу врятувати вас», — мовить Господь.  </p>
<p>2 Чому червоний колір на Твоїм убранні? Чом одяг в плямах, наче в винороба?  </p>
<p>3 Він відповідає: «Один з давильним пресом Я справлявся, ніхто з народів не допомагав. Ходив по них Я в гніві, чавив їх у люті. Ці плями на вбранні — то їхній сік. * [( <em>сік </em>Або «міцний напій», чи «кров». )]</p>
<p>4 Бо Я призначив день для покарання, і рік настав, коли народ Мій треба визволяти.  </p>
<p>5 Дивився Я, але не мав підмоги. Я здивований, але ніхто не допоміг. Мої лиш сили привели до перемоги, Мій гнів Мені підтримкою служив.  </p>
<p>6 Топтав народи Я у гніві, лютуючи, Я їх зломив, проливши їхню кров на землю». * [( <em>кров </em>Або «міцний напій», чи «силу». )]</p>
<p>7 Я вам повідаю про доброту Господню, про справи, за які Його оспівавути слід. Я повідаю про все, що нам Господь зробив: милосердя й доброту до роду Ізраїля, які Він виявив, піклуючись про нас.  </p>
<p>8 Сказав Господь: «Це справді Мій народ, це Мої діти незрадливі». Так їм Господь рятівником у всіх нещастях став.  </p>
<p>9 В негоді їх Господь не кинув, любов’ю й милосердям їх спасав, Сам янгола спасіння їм послав на порятунок. Впродовж віків завжди підносив їх, й до місця порятунку приносив, так буде й до кінця часів.  </p>
<p>10 Та збунтувалися вони і засмутили Дух Його святий, так ворогом їм став Господь, й почав боротись з ними.  </p>
<p>11 Тоді Його народ згадав давно минулі дні, часи Мойсея. Де Той, Хто їх по морю вивів, із пастухами Свого стада? Де Той, Хто в Мойсея втілив Дух Святий?  </p>
<p>12 Де Той, Хто вів Мойсея Своєю правицею, Своєю чудесною владою? Де Той, Хто води розділив перед народом, щоби навік прославити Своє ім’я?  </p>
<p>13 Де Той, Хто їх провів через глибокі води, не давши їм спіткнутися, немов коню в пустелі?  </p>
<p>14 Мов тій худобі, що спускається в долину, так нам подарував спочинок Дух Господній. Здобув Собі навічно славу Ти, безпечно так провівши Свій народ.  </p>
<p>15 Поглянь з небес, на землю подивися, кинь погляд зі Свого святого і славного дому. Де зник вогонь палкий любові й сили, де співчуття і милосердя? Чому ховаєш ти від мене Свою любов велику?  </p>
<p>16 Ти — наш Отець, якщо нас не признає Авраам, якщо не визнає нас Ізраїль. Ти, Господи, наш Батько, Твоє ім’я віддавна — Визволитель наш.  </p>
<p>17 Чому Ти, Господи, дозволив нам зійти з шляхів Твоїх, чом скам’янив серця, що вже Тебе не боїмося? Заради слуг Твоїх вернись, заради племен, які Твоїм є спадком.  </p>
<p>18 Невдовзі нас, народ Твій, вороги прогнали з землі, що Ти у спадок дав, і потоптали вороги Твій храм.  </p>
<p>19 Ми довго так жили, як ніби Ти не правиш нами, так начебто не звали нас Твоїм ім’ям.  </p>

<h4>Розділ 64</h4>
<p>1 Якби Ти Небеса розкрив, зійшов униз, перед Твоїм лицем розтанули би гори!  </p>
<p>2 Немов огонь, що спопеляє гори як кущі і скелі змушує кипіти. Спустися, щоби Твоє ім’я неприятелі взнали, щоб затремтіли зі страху народи перед Тобою.  </p>
<p>3 Коли Ти неймовірні чудеса творив, яких ми бачити не сподівались, зійшов Ти вниз, і гори враз застугоніли перед Тобою.  </p>
<p>4 Ніхто не чув уже давно, ніяке вухо не сприймало, не бачило ніяке око, щоб інший був, крім Тебе, хто міг би дбати так про тих, хто покладається на Нього.  </p>
<p>5 Ти підбадьорюєш усіх, хто праведні шляхи торує, хто пам’ятає про Твої путі. Послухай-но, коли Ти за гріхи на нас гнівився, в ті давні часи, ми б врятуватися могли! * [( <em>коли… гнівився </em>Або «Ти прогнівився на нас та згрішили ми». )]</p>
<p>6 В гріху брудними стали ми немов нечистий чоловік, всі наші добрі вчинки, мов одяг, кров’ю заплямований. Мов лист пожухлий, падаємо, гинем, гріхи, неначе вітер нас несуть.  </p>
<p>7 Нема нікого, хто б ім’я Твоє згадав, хто прагнув би Твоєї допомоги, тому що Ти від нас своє обличчя заховав і залишив нас знищувати себе провинами своїми.  </p>
<p>8 Але ж бо Ти — Отець наш, Боже, усі ми — глина, Ти — гончар, ми всі — творіння рук Твоїх.  </p>
<p>9 Не гнівайся довічно, Господи, на нас, забудь колись провини наші. Поглянь на нас, будь ласка!  </p>
<p>10 Твої святі міста на пустище звелись, Сіон перетворився на пустелю, Єрусалим лежить, зруйнований ущент.  </p>
<p>11 Наш храм святий, прекрасний, де Тебе все прославляли наші предки, вже вогонь поглинув, пожер усе дорогоцінне, чим ми дорожили.  </p>
<p>12 Як довго будеш, Господи, Ти нас цуратись після цього? Чи будеш мовчки нас карати безпощадно?  </p>

<h4>Розділ 65</h4>
<p>1 Господь сказав: «Я був готовий відповісти тим, хто не звертався до Мене. Я був готовий, щоб Мене знайшов хто не шукав. Я відповів народу, який не промовляв Мого імені: „Ось Я! Ось Я!”  </p>
<p>2 Я руки простягав до впертих людців, чекаючи на їх прихід, готовий їх прийнять до Себе. Та вони продовжували йти неправедним шляхом, прислухаючись лише до задумів свого лихого серця.  </p>
<p>3 Ці люди постійно гнівили Мене своїми вчинками у Мене на очах: приносячи жертви бовванам в садах, спалюючи запашне куріння на цегляних вівтарях, поклоняючись лжебогам.  </p>
<p>4 Вони сидять серед могил, чекають на послання від померлих, живуть серед мерців, їдять свинину, а їхні ножі брудні від гнилого м’яса!  </p>
<p>5 Вони кажуть: „Не підходь, не підступайся до мене, доки я тебе не очищу!” Такі люди, ніби дим у Моїх очах, і полум’я їх цілий день палає.  </p>
<p>6 Поглянь, ось є рахунок переді Мною, що вказує, що винні ви. Я не мовчатиму, а сповна відплачу за всі ваші гріхи, жодного не залишу Я безкарним:  </p>
<p>7 ні ваші гріхи, ні провини ваших предків». Каже Господь: «Вони спалювали запашне куріння на горах, ображаючи Мене. Я спершу подивлюся, якої вони заслужили кари, а потім і покараю, як їм належить».  </p>
<p>8 Ось що Господь каже: «Коли у виноградному ґроні ще залишається сік, люди кажуть, що не треба викидати його, бо там ще є щось корисне. Так і Я обійдуся з Моїми слугами: Я не знищу їх усіх заради їхнього ж блага.  </p>
<p>9 Я дам нащадків Якову, дам спадкоємців Юді, вони володітимуть горами Моїми. Мої обранці успадкують землю, Мої слуги поселяться там.  </p>
<p>10 Тоді долина Шарон стане пасовиськом для отар, а долина Ахор перетвориться на місце відпочинку худоби. Все це станеться з Моїм народом, який шукає допомоги в Мене. * [( <em>долина Ахор </em>Долина у 15 км. на південь від Єрусалима. )]</p>
<p>11 Але ви, хто відцурався Господа й забув Мою Святу гору, хто приносить харчі й вино богам „Везіння” й „Долі”, * [( <em>Святу гору </em>Тобто «гору Сіон». <em>боги „Везіння” й „Долі” </em>Лжебоги, які, як вважалося, контролювали майбутнє. )]</p>
<p>12 Я призначу вам упасти від меча, ви всі підете на заріз. Адже Я вас кликав, а ви не відповіли, Я попереджав, а ви не слухали. Ви вчинили те, що Я називаю злом, ви вибрали не те, що Мене тішить».  </p>
<p>13 Тому ось що говорить Господь, мій Володар: «Мої слуги їстимуть, а ви, зловмисники, голодні будете. Мої слуги питимуть, а ви, лиходії, будете спраглі. Мої слуги веселитимуться, а ви, напасники, будете посоромлені.  </p>
<p>14 Мої слуги співатимуть, бо серця їхні повні добра, ви ж ридатимете, бо у ваших серцях — печаль, ви голоситимете, бо дух ваш зламано буде.  </p>
<p>15 Вашими іменами будуть мої обранці проклинати. Господь-Володар пошле вас на смерть, а слугам своїм Він дасть інше ймення.  </p>
<p>16 Кожний, хто захоче бути благословенним, попросить благословення у Бога праведного. Кожний, хто присягає на землі, присягатиметься Богом праведним, тому що колишні біди забуті й сховані від Моїх очей.  </p>
<p>17 Погляньте, Я створю нові небеса і нову землю і все що сталося, не відгукнеться в серці, ми згадувати не будемо його.  </p>
<p>18 Тож веселіться і радійте вічно з того, що Я творю, бо Я зроблю Єрусалим щасливим містом, народ його Я радісним зроблю.  </p>
<p>19 Щасливий буду Я з Єрусалима, і порадію Я зі Свого народу. У ньому не лунатимуть ні плач, ані журливі схлипи.  </p>
<p>20 Там немовля не помиратиме, проживши день, не помиратимуть старі, що не дожили свого віку. Вважатись буде молодим, хто йде з життя в сто років, вважатиметься проклятим, хто не дожив до ста.  </p>
<p>21 Вони зведуть оселі й стануть жити в них, посадять виноградники й втішатимуться їхніми плодами.  </p>
<p>22 Так більш не буде, що одні будують, а інші живуть, хтось сади саджає, а хтось лиш їсть плоди. Вони житимуть так довго, як дерева. Моїм обранцям буде щастя пізнати плоди своїх трудів.  </p>
<p>23 Вони не будуть працювати задарма, і не даватимуть життя синам, приреченим на смерть. Бо всі вони й нащадки їхні — народ, благословенний Господом.  </p>
<p>24 Вони ще говоритимуть, а Я вже відгукнуся, не встигнуть слово мовити, а Я вже почую.  </p>
<p>25 Вовк і ягнятко їстимуть разом, лев сіно споживатиме, як бик, змії земні нікому більш не заподіють зла, не злякають жодного на Моїй Святій горі». Так сказав Господь.  </p>

<h4>Розділ 66</h4>
<p>1 Ось що говорить Господь: «Мій престол — небеса, а земля — то підніжок для Мене. Яку ж оселю ви б для Мене збудували, який куточок для спочинку?  </p>
<p>2 Адже Я сам усе створив, усе довкруги». Каже Господь: «Але Я потурбуюся про бідних і смиренних, які тремтять, зачувши Моє слово і які Мене шанують.  </p>
<p>3 Де-хто з людей вбиває вола в пожертву Господу, але в той же час б’є людину. Хто жертвує ягня, й собаці скрутить шию. Той, хто дарує хліб, не гребує і кров’ю свині. Хто спалює запашне куріння, благословляє і боввана. Вони обрали власний шлях, знаходять насолоду в цих мерзенних справах. * [( <em>собаці… свині </em>Бог заповідав людям не приносити свиней та собак у пожертву. )]</p>
<p>4 Жорстоку кару виберу для них і дам їм те, чого вони бояться. Тому що Я їх звав, але ніхто не відізвався, Я говорив до них, та ніхто не прислухався. Вони чинили те, що Я вважаю злом. Вони обрали те, чого Я не люблю».  </p>
<p>5 Послухайте, що каже Господь, почуйте усі, хто тремтить від Його слова: «Ваші брати, що вас ненавидять і відсахнулися від вас. Оскільки ви Мене шануєте, вони сказали: „Нехай Господь проявить Свою славу і порятує вас, щоб ми змогли побачить вашу радість! Та на них ганьба чекає”».  </p>
<p>6 Послухайте! Галас доноситься з міста! З храму долітає шум! Це голос Господа, Який відплачує ворогам те, що вони заслужили.  </p>
<p>7 Хіба можливо, що жінка, не зазнавши породільних мук, вже народила, ще не відчувши болю, вже дала життя сину.  </p>
<p>8 Хто таке колись чув, хто таке колись бачив? Хіба країна виникає за один день? Хіба народ народжується за єдину мить? Як тільки Сіон відчула пологові болі, так і народила дітей, народ чисельний.  </p>
<p>9 «Чи ж Я доведу до пологів і не дам народити? — Каже Господь. — Чи ж Я закрию материнську утробу, якщо Саме Я викликаю пологи?» Так каже наш Бог:  </p>
<p>10 «Веселіться разом з Єрусалимом, порадійте всі, хто її любить. Дайте волю радості усі, хто сумував за нею.  </p>
<p>11 Радуйтесь при ній і втішайтесь лоном материнським. Пийте щедре молоко й насолоджуйтесь ним».  </p>
<p>12 Ось що каже Господь: «Послухайте, Я місту цьому принесу мир, що розіллється, як ріка. Скарби народів на неї поллються потоком невпинним. Вас доглядати будуть, на руках носити, плекати на колінах материнських.  </p>
<p>13 Я вас втішатиму, як мати втішає дитину. Ви знайдете в Єрусалимі щастя».  </p>
<p>14 Ви побачите таке, що звеселиться серце ваше тіла розпрямляться, мов свіжі паростки трави. Господні слуги відчують силу Його, а вороги — Його гнів.  </p>
<p>15 Бо Господь наближається з вогнем, Його колісниці мчать, мов буря, щоб покарати тих людей Господнім гнівом і дати відсіч їм нищівним полум’ям.  </p>
<p>16 Господь судитиме вогнем, мечем Він покарає всіх людей. Багатьох скарає Господь.  </p>
<p>17 «Ці люди освячуються й очищаються в священних садах і ходять по колу. Вони їдять м’ясо свиней, щурів та іншу гидоту. Тож всі вони разом знайдуть свій кінець», — каже Господь.</p>
<p>18 «Я знаю, чим вони займаються, і що вони думають. Я йду, щоб зібрати всі народи й мови. Вони прийдуть і побачать Мою славу.</p>
<p>19 Я дам їм знамення і пошлю декого з уцілілих до інших народів: у Таршиш, Пул, Луд, Мешех, Тувал і Яван. Я направлю їх у далекі краї, які про Мене не чули й не знають Моєї величі. Вони поширять Мою славу серед народів. * [( <em>Пул </em>Інша назва Лівії. <em>Луд </em>Країна, що була розташована, очевидно, на території сучасної західної Туреччини. <em>Мешех, Тувал </em>Країни, розташовані, очевидно, на території сучасної північно-східної Туреччини. <em>Яван </em>Ідеться про Грецію. )]</p>
<p>20 Вони приведуть звідусіль усіх братів Ізраїлю в дар Господу. Зійдуть вони на Мою Святу гору на конях, в колісницях, у візках, на віслюках і верблюдах. Вони будуть для Господа тим даром, який ізраїльтяни приносять у чистих посудинах в храм. * [( <em>Святу гору </em>Можливо, мається на увазі «Сіон». Див.: «Сіон». )]</p>
<p>21 Серед них Я відберу декотрих служити священиками й левитами», — каже Господь.</p>
<p>22 «Як нові небеса й нова земля, які Я створю, щоб постали переді Мною на віки, так і ваші нащадки, й ваше ім’я залишаться повіки.</p>
<p>23 Усе людство приходитиме поклонятися Мені у перший день місяця-молодика, та кожний день суботній, — каже Господь. — * [( <em>перший… місяця-молодика </em>Або «новий місяць» — перший день юдейського місяця, який був особливим днем поклоніння. )]</p>
<p>24 Вони вийдуть із міста й побачать трупи грішників, які повстали проти Мене. В тих тілах ніколи не згинуть черви, ніколи не згасне вогонь, який їх нищить. Їхній вигляд жахатиме кожного».</p>


