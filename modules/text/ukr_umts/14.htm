<h2>2 Книга Хронiк</h2>
<h4>Розділ 1</h4>
<p>1 Соломон, син Давида, надійно зміцнився в своєму царстві, бо Господь його Бог був з ним і сприяв його звеличенню.</p>
<p>2 Тоді звернувся Соломон до всього Ізраїлю: до командирів тисячних і сотенних загонів, до суддів та всіх старійшин, до голів родів.</p>
<p>3 І Соломон, і вся громада пішли на узвишшя в Ґівеоні, бо там був намет зібрання, який Мойсей, слуга Господній, встановив у пустелі.</p>
<p>4 Давид переніс ковчег Божий з Киріат-Єарима на місце, приготовлене для нього, встановив намет в Єрусалимі.</p>
<p>5 Але мідний вівтар, зроблений Безалелом, сином Урі, сина Гура, залишився в Ґівеоні перед наметом Господа. Отож Соломон та громада пішли туди просити Його поради.</p>
<p>6 Соломон піднявся до бронзового жертовника перед Господом біля намету зібрання і приніс тисячу жертв всеспалення.</p>
<p>7 Тієї ночі Бог явився Соломону і сказав йому: «Проси, що хочеш, щоб Я дав тобі».</p>
<p>8 Соломон відповів Богу: «Ти виявив велику милість до мого батька Давида й настановив мене царем після нього.</p>
<p>9 Тепер, Господи Боже, нехай обіцянка Твоя, яку Ти дав моєму батькові Давиду, сповниться, бо зробив Ти мене царем над народом, який такий чисельний, як порох на землі.</p>
<p>10 Дай мені мудрість і знання, щоб міг я вести цей народ, бо хто ж інакше у змозі правити цим великим народом?»</p>
<p>11 Бог сказав Соломону: «Оскільки це щиросердне твоє бажання і не просив ти багатства, статків чи слави, і не просив смерті ворогам своїм, і не просив довгого життя, а просив мудрості та знань, щоб правити Моїм народом, над яким Я наставив тебе царем,</p>
<p>12 тому дам Я тобі мудрість і знання. І дам тобі також багатство, статки і славу, яких не мав жоден цар до тебе і не матиме після тебе».</p>
<p>13 Тож пішов Соломон до місця поклоніння в Ґівеоні. Потім Соломон залишив намет зібрання, щоб правити Ізраїлем.</p>
<p>14 Соломон зібрав колісниці та коней: тисячу чотириста колісниць і дванадцять тисяч вершників, яких тримав у містах для колісниць, а також біля себе в Єрусалимі.</p>
<p>15 Цар зробив срібло та золото таким звичайним в Єрусалимі, як просте каміння, а кедру було стільки, як сикоморових дерев, що ростуть у підгір’ях.</p>
<p>16 Царські торговці купували коней в Єгипті й Кое та привозили їх Соломону. * [( <em>Кое </em>Очевидно, йдеться про «Сицилію». )]</p>
<p>17 Вони ввозили колісниці з Єгипту по шістсот шекелів срібла за кожну, а коней купували по сто п’ятдесят шекелів. Вони також продавали їх царям хиттійським та арамійським. * [( <em>сто п’ятдесят шекелів </em>Приблизно 1,7 кг.<br><em>шістсот шекелів </em>Приблизно 6,9 кг. )]</p>

<h4>Розділ 2</h4>
<p>1 Соломон віддав наказ збудувати храм в ім’я Господа і царський палац для себе.</p>
<p>2 Він виписав сімдесят тисяч простих робітників і вісімдесят тисяч каменярів у горах та три тисячі шістсот наглядачів за їхньою роботою.</p>
<p>3 Соломон направив послання до Гірама, царя Тира: «Надішли мені кедрових колод, як робив ти це для батька мого Давида, коли надсилав йому кедр для побудови палацу, де він жив.</p>
<p>4 А тепер я збираюся розпочати будівництво храму в ім’я Господа мого Бога й присвятити його Йому для щоденних всеспалень та спалювання запашного куріння, для постійного покладання священного хліба, для всеспалень щоранку й щовечора, по суботах, у Новолуння та всі свята, призначені Господом, нашим Богом. Це віковічний порядок для Ізраїлю.</p>
<p>5 Храм, що я збираюся звести, має бути величним, бо наш Бог — Найвеличніший серед усіх богів.</p>
<p>6 Але хто ж спроможний збудувати для Нього храм, адже небеса і навіть всесвіт неспроможні вмістити Його? То чи можу я збудувати якийсь храм для Нього? Хіба що місце для жертв всеспалення перед Ним.</p>
<p>7 Отож пришли мені вправного майстра по золоту й сріблу, по міді й залізу, а також по пурпуру, червені та блакиті, аби працював він в Юдеї та Єрусалимі з моїми майстерними ремісниками, яких підготував мій батько Давид.</p>
<p>8 Надішли мені також кедрових, соснових та сандалових колод із Ливану, бо я знаю, що твої люди — вправні лісоруби. Мої робітники будуть працювати разом із твоїми, * [( <em>сандалових </em>Значення древньогебрейського слова непевне. )]</p>
<p>9 аби забезпечити мені велику кількість деревини, бо храм, який я будую, має бути просторий і величний.</p>
<p>10 Я дам твоїм слугам-лісорубам двадцять тисяч корів подрібненої пшениці, двадцять тисяч корів ячменю, двадцять тисяч батів вина і двадцять тисяч батів оливи». * [( <em>двадцять тисяч корів </em>Приблизно 4400000 л.<br><em>двадцять тисяч батів </em>Приблизно 440000 л. )]</p>
<p>11 Цар Гірам відповів Соломону таким листом: «Оскільки Господь любить Свій народ, Він зробив тебе його царем».</p>
<p>12 І додав Гірам: «Благословен Господь, Бог Ізраїлю, Який створив небеса й землю! Він дав царю Давиду сина, наділеного розумом і мудрістю, який збудує храм Господу і палац для себе.</p>
<p>13 Я посилаю тобі Гурама-Абі, великого майстра. * [( <em>Я… майстра </em>Або «Я посилаю тобі одного з майстрів мого батька Гірама». )]</p>
<p>14 Його мати з Дана, а батько з Тира. Він вправно працює із золотом і сріблом, міддю й залізом, камінням і деревом, із пурпуром, блакиттю та червінню і з тонким полотном. Він дуже досвідчений майстер-гравер і може виконати будь-яке замовлення, що даси йому. Він буде працювати з твоїми ремісниками і з тими, що від мого володаря, батька твого Давида.</p>
<p>15 Тепер дозволь мені, мій пане, просити надіслати твоїх слуг, пшеницю, ячмінь, оливу та вино, які ти обіцяв,</p>
<p>16 а ми будемо заготовляти колоди з Ливану в потрібній тобі кількості й сплавляти їх плотами вниз по морю до Йоппи. Звідти ти зможеш їх доставляти до Єрусалима».</p>
<p>17 Соломон зробив перепис чужинців, що жили в Ізраїлі після того перепису, що зробив його батько Давид. І виявилося їх сто п’ятдесят три тисячі шістсот чоловік.</p>
<p>18 Він призначив із них сімдесят тисяч бути вантажниками, а вісімдесят тисяч — каменярами в горах, а ще три тисячі шістсот — наглядачами, що мали стежити за виконанням робіт.</p>

<h4>Розділ 3</h4>
<p>1 Потім Соломон почав будувати храм Господа в Єрусалимі на горі Морія, де Господь явився його батькові Давиду. Було це на току Арауни євуситського. Це місце було наготоване Давидом. * [( <em>Арауни </em>Або «Орнана».<br><em>євуситського </em>Тобто «мешканця Єрусалима». )]</p>
<p>2 Соломон розпочав будівництво на другий день другого місяця четвертого року свого царювання.</p>
<p>3 Підвалини, які Соломон заклав для будівництва храму Божого, були шістдесят ліктів завдовжки і двадцять ліктів завширшки (тоді використовувалися старі виміри). * [( <em>шістдесят ліктів </em>Приблизно 30 м.<br><em>двадцять ліктів </em>Приблизно 10 м. )]</p>
<p>4 Ґанок попереду храму був двадцять ліктів завширшки на всю довжину будинку та двадцять ліктів заввишки. Усередині він оздобив його щирим золотом. * [( <em>двадцять ліктів </em>Цей варіант міститься виключно у древньогебрейських та сирійських текстах. Древньогрецькі переклади мають «сто двадцять ліктів». )]</p>
<p>5 Він обклав головну залу сосною та покрив щирим золотом і оздобив вирізьбленими пальмами й візерунками.</p>
<p>6 Він оздобив храм коштовним камінням; золото, яке він використовував, було з Парваїма.</p>
<p>7 Він обклав золотом сволоки на стелі, одвірки, стіни та двері храму й вирізьбив на стінах Херувимів.</p>
<p>8 Він збудував Святеє Святих, яка завдовжки дорівнювала ширині храму — двадцять ліктів у довжину та двадцять ліктів завширшки. Зсередини він обклав Святеє Святих шістьмастами талантами щирого золота. * [( <em>шістьмастами талантами </em>Приблизно 20400 кг. )]</p>
<p>9 Золоті цвяхи важили п’ятдесят шекелів. Він також обшив золотом кімнати нагорі. * [( <em>п’ятдесят шекелів </em>Приблизно 0,6 кг. )]</p>
<p>10 Для Святеє Святих він зробив двох Херувимів і позолотив їх.</p>
<p>11 Розмах крил Херувима був двадцять ліктів. Одне крило першого Херувима було завдовжки п’ять ліктів і торкалося стіни храму, а друге крило Херувима дорівнювало п’ятьом ліктям і торкалося крила другого Херувима. * [( <em>п’ятьом ліктям </em>Приблизно 2,5 м. )]</p>
<p>12 Так само одне крило другого Херувима було п’ять ліктів завдовжки й торкалося стіни храму, а друге — також п’ять ліктів завдовжки, торкалося крила першого Херувима.</p>
<p>13 Крила цих Херувимів простягалися на двадцять ліктів. Вони стояли лицем до головної зали.</p>
<p>14 Він зробив запону з синьої, пурпурової та яскраво-червоної тканини та з вісону з зображенням Херувимів на ній.</p>
<p>15 Перед храмом він поставив дві колони, тридцять п’ять ліктів завдовжки, капітель кожної колони була по п’ять ліктів. * [( <em>тридцять п’ять ліктів </em>Приблизно 17,5 м. )]</p>
<p>16 Він зробив перекручений ланцюг і прикрасив капітелі колон. Він також виготовив сто плодів гранатового дерева й прикріпив до ланцюга.</p>
<p>17 Він встановив колони попереду храму: одну з південної сторони і одну з північної. Колону з південної сторони він назвав Якин, а північну колону — Воаз.</p>

<h4>Розділ 4</h4>
<p>1 Він спорудив бронзовий вівтар двадцять ліктів завдовжки, двадцять ліктів завширшки та десять ліктів заввишки. * [( <em>Він спорудив </em>Або «Гурам спорудив за наказом Соломона». Також див.: <a href='/ukr_umt/14/4/11'>2 Хр. 4:11</a> та <a href='/ukr_umt/14/2/13-14'>2:13-14</a>.<br><em>десять ліктів </em>Приблизно 5 м.<br><em>двадцять ліктів </em>Приблизно 10 м. )]</p>
<p>2 Він зробив кругле Море з литого металу, розміри якого були десять ліктів від краю до краю та п’ять ліктів заввишки. Довкола воно становило тридцять ліктів. * [( <em>тридцять ліктів </em>Приблизно 15 м.<br><em>п’ять ліктів </em>Приблизно 2,5 м. )]</p>
<p>3 Нижче вінця в два ряди по колу стояли постаті биків на кожні десять ліктів. Воли були розташовані в два ряди й становили одне ціле з Морем.</p>
<p>4 Море стояло на дванадцяти биках: троє дивилися на північ, троє — на захід, троє — на південь і троє — на схід. Море трималося на них зверху, задами вони були обернені всередину.</p>
<p>5 Воно було завтовшки в долоню, вінця нагадували вінця келиха і мали вигляд розквітлої лілії. Воно містило три тисячі батів. * [( <em>завтовшки в долоню </em>Приблизно 8 см.<br><em>три тисячі батів </em>Приблизно 66000 л. )]</p>
<p>6 Потім він зробив десять умивальниць і розмістив п’ять з південної сторони та п’ять з північної. В них омивалося все, що використовувалося для жертв всеспалення, а в Морі омивалися священики.</p>
<p>7 Він зробив десять золотих світильників за малюнками й розмістив їх у храмі — п’ять з південної сторони і п’ять з північної.</p>
<p>8 Він зробив десять столів і розмістив їх у храмі — п’ять з південної сторони і п’ять з північної. Він також зробив сто золотих кропильниць.</p>
<p>9 Він зробив подвір’я для священиків та великій двір і двері, які обклав бронзою.</p>
<p>10 Він розмістив Море в південній частині, у південно-східному кутку.</p>
<p>11 Він також зробив казани, лопатки й кропильниці. Отож Гурам закінчив роботу, усі роботи, які він виконував для царя Соломона у храмі Божому:</p>
<p>12 дві колони, дві чашоподібні капітелі, що прикрашали колони; дві мережані прикраси двох чашоподібних капітелей зверху на колонах;</p>
<p>13 чотириста плодів гранатового дерева для тих мережаних прикрас (два ряди гранатів на кожній мережаній прикрасі, що оздоблювали чашоподібні капітелі зверху на колонах);</p>
<p>14 поставці та умивальниці;</p>
<p>15 Море та дванадцять биків під ним;</p>
<p>16 умивальниці, лопатки, виделки та всі необхідні речі. Всі речі, які Гурам-Абі зробив царю Соломону для храму Господнього, були виготовлені з полірованої бронзи.</p>
<p>17 Цар наказав виливати їх у глиняних формах у долині Йордану між Суккотом та Заретаном.</p>
<p>18 Усіх цих речей Соломон зробив таку величезну кількість, що навіть бронзу, яка пішла на них, немислимо було зважити.</p>
<p>19 Соломон також зробив усе вмеблювання й прибори, що були в храмі Божому: золотий вівтар; столи для хліба присутності;</p>
<p>20 свічники зі щирого золота з лампами, щоб горіли перед Святеє Святих, як було приписано;</p>
<p>21 квіти з золота, лампади та щипці;</p>
<p>22 зі щирого золота ножиці для підрізання гноту, кропильниці, тарелі й кадильниці; золоті двері у Святеє Святих, а також двері головної зали храму.</p>

<h4>Розділ 5</h4>
<p>1 Коли Соломон закінчив усі роботи по будівництву храму Господнього, він приніс усе, що присвятив його батько Давид: срібло, золото і меблі й передав усе це до скарбниці храму Божого.</p>
<p>2 Тоді цар Соломон скликав до Єрусалима усіх старійшин Ізраїлю, голів колін та начальників ізраїльських родин, щоб перенести ковчег Господнього Заповіту з Сіону до міста Давида.</p>
<p>3 І всі мужі Ізраїлю зібралися до царя на свято, і було то в сьомому місяці року. * [( <em>свято </em>Тобто «свято Кущів». Див.: «свято Кущів». )]</p>
<p>4 Коли всі старійшини Ізраїлю прибули, левити взяли ковчег та понесли його до Єрусалима разом з наметом зібрання і всі священні речі в ньому до храму. Священики і левити несли все це, * [( <em>Священики і левити </em>Або «священики з коліна левитів».<br><em>левити </em>Або «священики з коліна левитів». )]</p>
<p>6 а цар Соломон разом з усім ізраїльським народом, який зібрався навколо нього, був перед ковчегом, приносячи в жертву незліченну кількість овець та биків.</p>
<p>7 Тоді священики занесли ковчег Господнього Заповіту на його місце — у внутрішнє святилище храму, Святеє Святих, і поставили його під крилами Херувимів.</p>
<p>8 Херувими розпростерли свої крила над ковчегом, прикриваючи його та шести, на яких його несли.</p>
<p>9 Ці шести були такі довгі, що їх кінці було видно зі Святого Місця, що перед внутрішнім святилищем, але не ззовні Святеє Святих. Там вони й по сьогодні.</p>
<p>10 У Ковчезі Заповіту нічого не було, крім двох скрижалів, які Мойсей поклав туди на горі Хорев, де Господь уклав Угоду з ізраїльтянами після їхнього виходу з Єгипту.</p>
<p>11 Всі священики, що були там, пройшли обряд очищення, незважаючи на групи, до яких вони належали. Коли священики вийшли зі святині, вони служили разом.</p>
<p>12 Левити-співці стояли зі східного боку вівтаря. Там були присутні всі групи співців Асафа, Гемана та Єдутуна. А також були там їхні сини та родичі. Ці співці-левити були вбрані в білий полотняний одяг. У них були цимбали, ліри та арфи. Всього було сто двадцять священиків разом із левитами-співцями. Ці сто двадцять священиків сурмили в сурми.</p>
<p>13 І ті, хто сурмив у сурми і ті, хто співав, звучали як один. Вони в один голос славили Господа й дякували Йому. Їхні сурми, цимбали та інші музичні інструменти звучали дуже голосно. Вони співали: «Хвала Богу за милість Його.<br>Любов Його щира навічно».<br>Потім храм Господній наповнився хмарою.</p>
<p>14 Священики далі не могли правити службу через ту хмару. І було то завдяки тому, що слава Господня наповнила храм Божий.</p>

<h4>Розділ 6</h4>
<p>1 Тоді сказав Соломон: «Господь каже, що буде Він жити в темній хмарі.</p>
<p>2 Я збудував величезний храм для Тебе, місце Твого повічного перебування».</p>
<p>3 В той час, як весь народ Ізраїлю зібрався і стояв там, цар повернувся й благословив його.</p>
<p>4 Тоді він мовив: «Господу хвала, Богу Ізраїлю, Хто власноручно виконав усе, що обіцяв Своїми устами моєму батькові Давиду. Ось що казав Господь:</p>
<p>5 „З того дня, як Я вивів народ Мій з Єгипту, Я не обрав міста в жодному з колін ізраїльських, щоб збудувати храм в Моє ім’я, і Я не обрав вождя для народу Ізраїля.</p>
<p>6 Але тепер Я обрав Єрусалим, щоб ім’я Моє там було, і Я обрав Давида правити Моїм народом ізраїльським”.</p>
<p>7 Мій батько Давид дуже хотів збудувати храм в ім’я Господа, Бога Ізраїлю.</p>
<p>8 Але Господь сказав моєму батькові Давиду: „Те, що було в тебе щире бажання побудувати храм в Моє ім’я — це добрий намір.</p>
<p>9 Однак ти не збудуєш храм, а твій син — кров і плоть твоя, саме він збудує храм в ім’я Моє”.</p>
<p>10 Господь дотримався Своєї обіцянки: я царюю після батька мого Давида і сиджу на троні Ізраїлю, як і обіцяв Господь. І я збудував храм в ім’я Господа, Бога Ізраїлю.</p>
<p>11 В ньому я розмістив ковчег з Угодою, яку Господь уклав з народом Ізраїлю».</p>
<p>12 Соломон став перед вівтарем Господнім перед усім народом Ізраїлю й простягнув руки.</p>
<p>13 Він зробив бронзове узвишшя п’ять ліктів завдовжки, п’ять ліктів завширшки та три лікті заввишки й помістив його посередині двору. Він піднявся на узвишшя, а тоді упав на коліна перед усіма ізраїльтянами, що зібралися, й, простягнувши руки до небес, * [( <em>п’ять ліктів </em>Приблизно 2,5 м.<br><em>три лікті </em>Приблизно 1,5 м. )]</p>
<p>14 і промовив: «О Господи, Боже Ізраїлю, ні на небі, ні на землі немає такого Бога, як Ти. Ти виконуєш Свій Заповіт про любов до слуг Твоїх, які всім серцем дотримуються шляху Твого.</p>
<p>15 Ти виконав Свою обітницю, що дав Своєму слузі Давиду, моєму батькові. Ти устами Своїми пообіцяв і руками Своїми виконав її, як і сьогодні.</p>
<p>16 Тепер Господи, Боже Ізраїлю, виконай ту обіцянку, яку Ти дав Своєму слузі Давидові, батькові моєму, коли сказав: „Завжди твої сини сидітимуть на троні Ізраїлю, доки вони пильнуватимуть все те, що роблять, згідно з Моїми законами, як ти це робив”.</p>
<p>17 А тепер, о Господи, Боже Ізраїлю, нехай здійсниться слово Твоє, яке Ти дав Своєму слузі Давиду.</p>
<p>18 Та чи справді Бог житиме на землі з людьми? Небеса й навіть увесь всесвіт не можуть вмістити Тебе. Наскільки ж менший храм, збудований мною!</p>
<p>19 Отож зглянься на молитву й благання Твого слуги, о Господи, мій Боже. Почуй плач і молитву, якими Твій слуга звертається до Тебе.</p>
<p>20 Нехай очі Твої будуть звернені до цього храму вдень і вночі, до місця цього, де, за словами Твоїми, помістиш Ти ім’я Своє. Тож почуй молитву слуги Твого, який молиться до цього храму.</p>
<p>21 Почуй благання Свого слуги й Свого народу ізраїльського, коли вони молитимуться на цьому місці до Тебе. Почуй з Небес, місця де Ти живеш, а почувши, прости.</p>
<p>22 Якщо хтось вчинить зле проти ближнього свого і стверджуватиме, що він невинний, то він буде змушений прийти до цього вівтаря й присягнутися у своїй невинності.</p>
<p>23 Тоді почуй з Небес і розсуди слуг Своїх: засуди винного й покарай відповідно його вчинкам, та виправдай невинного й нагороди його згідно з його праведністю.</p>
<p>24 Якщо ж ворог переможе Твій народ ізраїльський за те, що він згрішив проти Тебе, але він повернеться знову до Тебе й, сповідуючи ім’я Твоє, молитиметься, пощади проситиме в Тебе в храмі цьому,</p>
<p>25 тоді почуй з Небес і вибач гріхи Твоєму народові ізраїльському й поверни його на землю, яку віддав його батькам.</p>
<p>26 Якщо ж небеса зімкнуться й не буде дощу, бо Твій народ згрішив проти Тебе, і коли люди молитимуться на цьому місці й каятимуться іменем Твоїм, відвернувшись від свого гріха, бо Ти наслав страждання на них,</p>
<p>27 тоді почуй їх з Небес і прости гріх слугам Своїм, Своєму народу ізраїльському. Настанови їх на шлях праведного життя й пошли дощ на землю, яка була дана Тобою в спадщину народу Твоєму.</p>
<p>28 Коли ж на землю прийдуть голод або чума, або почнуть гинути рослини від іржі, сарани, чи черви, або вороги візьмуть їх в облогу в їхніх же містах, хоч яке б лихо або напасть спіткала їх,</p>
<p>29 та коли хтось із Твоїх людей ізраїльських звернеться з молитвою та благанням (бо кожна людина знає свій біль і страждання) й простягне руки до цього храму,</p>
<p>30 тоді почуй з Небес, місця де Ти живеш. Вибач і вчини з кожним згідно з вчинками його, оскільки Ти знаєш, що в кожного на серці. Тільки Ти знаєш, що на серці в кожної людини!</p>
<p>31 Тож вони боятимуться й поважатимуть Тебе протягом усього життя, що житимуть на землі, яку Ти дав нашим батькам.</p>
<p>32 Щодо іноземця, який не належить до народу Ізраїлю, але прийде з далеких земель завдяки величному імені Твоєму й правиці могутній, коли він прийде помолитися у цьому храмі,</p>
<p>33 тоді почуй з Небес, де Ти живеш, і зроби те, про що просить Тебе чужинець, тоді всі народи землі знатимуть ім’я Твоє і боятимуться Тебе, як боїться Твій власний народ ізраїльський, і будуть знати, що цей храм, який я збудував, щоб вшанувати Тебе, носить Твоє ім’я.</p>
<p>34 Коли ж народ Твій піде війною проти своїх ворогів, хоч куди б Ти їх послав, і коли вони молитимуться Тобі, дивлячись на це місто, обране Тобою, і на храм, що я збудував в ім’я Твоє,</p>
<p>35 тоді почуй з Небес їхні молитви та благання і підтримай їх.</p>
<p>36 Якщо вони скоять гріх проти Тебе, оскільки немає людини без гріха, і Ти розгніваєшся на них й віддаси їх ворогові, який забере їх у полон у далекі чи близькі землі,</p>
<p>37 і якщо вони отямляться на чужині в полоні, покаються й благатимуть Тебе, кажучи: „Ми скоїли гріх, ми зробили зле й ганебне”</p>
<p>38 — і якщо вони повернуться до Тебе всім своїм серцем і душею на чужині в полоні і молитимуться Тобі за ту землю, яку Ти дав їхнім батькам, про те місто, що Ти обрав, та храм, збудований мною в Твоє ім’я,</p>
<p>39 тоді почуй з Небес, де Ти живеш, почуй їхні молитви й благання і підтримай їх. І пробач народ Свій, який згрішив проти Тебе.</p>
<p>40 Отож, мій Боже, хай очі Твої будуть розплющені, а вуха — уважні до молитв, вознесених з цього місця.</p>
<p>41 А зараз встань, о Господи Боже,<br>й прийди на місце Свого спочинку,<br>Ти і ковчег Твоєї могутності.<br>Нехай священики Твої, о Господи Боже,<br>в спасіння вбрані будуть.<br>Нехай святі Твої радіють з милості Твоєї.<br></p>
<p>42 О Господи Боже,<br>не відмовляй Своєму помазанику.<br>Пам’ятай Давида, Свого вірного слугу!»<br></p>

<h4>Розділ 7</h4>
<p>1 Коли Соломон скінчив молитися, вогонь зійшов з небес і поглинув жертви всеспалення й жертви, і слава Господня наповнила храм.</p>
<p>2 Священики не могли зайти до храму Господнього, бо слава Господа наповнила його.</p>
<p>3 Коли всі ізраїльтяни побачили вогонь, що зійшов з небес, і славу Господню над храмом, вони впали долілиць на землю і вклонялися Господу, і дякували, промовляючи: «Хвала Богу за милість Його.<br>Любов Його щира навічно».<br></p>
<p>4 Тоді цар і всі люди принесли жертви Господу.</p>
<p>5 Цар Соломон приніс у жертву двадцять дві тисячі биків та сто двадцять тисяч овець і кіз. Отак цар і всі люди освятили храм Божий.</p>
<p>6 Священики зайняли відповідні місця, так само як і левити з Господніми музичними інструментами, які зробив цар Давид для уславлення Господа і які використовувалися, коли він возносив дяку, промовляючи: «Любов Його щира навічно!» Навпроти левитів священики сурмили в сурми, а всі ізраїльтяни стояли.</p>
<p>7 Соломон освятив внутрішню частину двору перед храмом Господнім і там приніс жертви всеспалення та жир мирної жертви, оскільки бронзовий вівтар не вміщав усіх жертв всеспалення, зерна та лою.</p>
<p>8 Протягом семи днів Соломон відзначав свято, а з ним і весь Ізраїль — величезне зібрання народу від Лебо-Гамата до Ваді в Єгипті. * [( <em>свято </em>Можливо, мова йдеться про свято «Пасхи». )]</p>
<p>9 На восьмий день вони скликали зібрання, оскільки відзначали освячення вівтаря протягом семи днів. Вони освятили вівтар, але відзначали його освячення ще сім днів.</p>
<p>10 На двадцять третій день сьомого місяця Соломон відправив по домівках людей, і серця їхні були сповнені радістю й задоволенням через те, що Господь зробив для Давида, Соломона та Свого народу ізраїльського.</p>
<p>11 Коли Соломон завершив будівництво храму Господнього й царського палацу і виконав усе, що прагнув зробити, і щодо храму Господа та свого палацу,</p>
<p>12 Господь явився йому вночі і сказав: «Я почув молитву твою і вибрав це місце, як храм для приношення жертв.</p>
<p>13 Якщо Я закрию небеса і не буде дощу або накажу сарані знищити врожай, або нашлю чуму на людей,</p>
<p>14 а Мій народ, який названий іменем Моїм, підкориться й молитиметься, й шукатиме Мене, і відвернеться від шляхів неправедних, то Я почую з небес і прощу гріхи їхні та зцілю їхню землю.</p>
<p>15 Відтепер очі Мої відкриті і вуха Мої уважні до молитв, що линуть із цього місця.</p>
<p>16 Я обрав і освятив храм цей, щоб ім’я Моє лишалося тут навіки. Очі Мої та серце Моє завжди будуть тут.</p>
<p>17 Щодо тебе, то якщо ти служитимеш Мені, як твій батько Давид, і виконуватимеш усі Мої заповіді й дотримуватимешся Моїх настанов та законів,</p>
<p>18 тоді Я встановлю твій царський трон, згідно з Угодою, яку Я уклав із твоїм батьком, коли пообіцяв: „Завжди у твоїй родині буде людина, що правитиме Ізраїлем”.</p>
<p>19 Але якщо ти відступишся і не будеш виконувати Моїх законів і настанов, і почнеш служити іншим богам та поклонятися їм,</p>
<p>20 тоді Я викоріню народ Ізраїлю з землі, що дав їм, і відмовлюся від храму, який Я освятив в ім’я Своє. Я зроблю його притчею во язицех і посміховиськом серед усіх народів.</p>
<p>21 І хоча зараз цей храм такий високошанований, усі, хто буде проходити повз нього, будуть жахатися й питати: „Чому Господь зробив таке з цією землею і цим храмом?”</p>
<p>22 А їм відповідатимуть: „Бо вони зрадили Господа, Бога їхніх батьків, Який вивів їх із Єгипту, й пристали до інших богів, яким вклоняються і служать. Ось чому Він наслав на них усі ці біди”».</p>

<h4>Розділ 8</h4>
<p>1 Наприкінці двадцятого року, протягом якого Соломон зводив храм Господа і царський палац,</p>
<p>2 він відбудував міста, які йому дав Гірам і поселив там ізраїльтян.</p>
<p>3 Тоді Соломон пішов на Гамат-Зову й захопив її.</p>
<p>4 Він також збудував Тадмор у пустелі й у Гаматі збудував усі міста-комори.</p>
<p>5 Він перебудував Верхній Бет-Горон та Нижній Бет-Горон як фортеці із укріпленими стінами, брамами та засувами.</p>
<p>6 Так само й Балаат з усіма містами-коморами, та всі міста для колісниць і вершників — усе, що тільки він бажав збудувати в Єрусалимі, в Ливані й по всіх землях, де він царював.</p>
<p>7 Усіх, хто лишився з хиттитів, аморійців, перизійців, хивійців та євуситів (це були неізраїльські народи),</p>
<p>8 саме їхні нащадки залишилися на цих землях, й ізраїльтяни не могли їх винищити, тож Соломон перетворив їх на рабську силу, як це лишається й до сьогодні.</p>
<p>9 Але Соломон не зробив рабом жодного з ізраїльтян. Вони були його воїнами, урядовцями, начальниками, командуючими й командирами його колісниць та вершників.</p>
<p>10 У Соломона також було кілька головних ізраїльтян — двісті п’ятдесят повноважних наглядачів над тими, хто працював.</p>
<p>11 Соломон перевіз дочку фараона з міста Давида в палац, який для неї побудував, бо казав він так: «Моя дружина не повинна жити в палаці царя Давида, бо місця, де був ковчег Господа, — святі».</p>
<p>12 На вівтарі Господньому, який він збудував перед ґанком, Соломон приносив жертви всеспалення Господу</p>
<p>13 щоденно, згідно з настановами Мойсея, і по суботах, і в Новолуння, і на три щорічні свята: свято Опрісноків, свято Седмиць та свято Кущів.</p>
<p>14 Дотримуючись настанов батька свого Давида, він призначив групи священиків для виконання їхніх обов’язків, а також левитів — керувати восхваленням та допомагати священикам виконувати щоденні обов’язки. Він також призначив охоронців брам за групами, які мали вартувати біля різних брам, бо так наказав Давид, чоловік Божий.</p>
<p>15 Вони не порушили жодного царського наказу щодо священиків та левитів, в тому числі й того, що стосувалося скарбниці.</p>
<p>16 Вся робота Соломона була виконана. Від дня заснування храму Господнього до його завершення будівництво йшло без зупинки. Отож храм Господній було завершено.</p>
<p>17 Тоді Соломон пішов на Еціон-Хевер та Елат на едомському узбережжі Червоного моря.</p>
<p>18 А Гірам послав йому кораблі зі своїми моряками, які знали море. Вони разом із людьми Соломона попливли до Офіру й привезли чотириста п’ятдесят талантів золота, які доставили царю Соломону. * [( <em>чотириста п’ятдесят талантів </em>Приблизно 15,5 т. )]</p>

<h4>Розділ 9</h4>
<p>1 Коли цариця Шеби почула про славу царя Соломона, вона приїхала до Єрусалима, щоб випробувати його складними питаннями. Прибувши з дуже великим караваном верблюдів, навантажених пахощами, великою кількістю золота та коштовного каміння, вона прийшла до Соломона й говорила з ним про все, що мала на думці.</p>
<p>2 Соломон відповів на всі її запитання й нічого не було такого, чого б він не міг їй роз’яснити.</p>
<p>3 Коли цариця Шеби побачила всю мудрість Соломонову і палац, який він збудував,</p>
<p>4 страви на його столі, місця його наближених, слуг у їхньому вбранні, чашників у їхньому вбранні та жертви всеспалення, які приносив він у храмі Господньому, вона була дуже вражена.</p>
<p>5 Вона сказала цареві: «Те, що я чула в моїй країні про твої досягнення та про мудрість твою, то є правда.</p>
<p>6 Але я не вірила, що мені казали, аж поки не прийшла й не побачила все на власні очі. Звісно, навіть про половину твоєї мудрості мені не розповіли. Ти значно перевищуєш усе те, про що я чула.</p>
<p>7 Якими щасливими повинні бути твої люди! Які щасливі твої наближені, які постійно поруч із тобою і чують мудрість твою! * [( <em>люди </em>Цей варіант міститься виключно у древньогебрейських текстах. У древньогрецьких рукописах — «дружини». Також див.: <a href='/ukr_umt/11/10/8'>1 Цар. 10:8</a>. )]</p>
<p>8 Нехай благословенний буде Господь твій Бог, Який вподобав тебе й настановив на престол царем, щоб царювати для Господа, твого Бога. Завдяки любові твого Бога до Ізраїлю та бажанню Його ствердити їх повік Він зробив тебе царем над ними, щоб забезпечити справедливість та праведність».</p>
<p>9 Тоді вона дала цареві сто двадцять талантів золота, велику кількість пахощів та коштовного каміння. І ніколи більше не було таких пахощів, як ті, що цариця Шеби подарувала царю Соломону. * [( <em>сто двадцять талантів золота </em>Приблизно 4,1 т. )]</p>
<p>10 Слуги Гірама та слуги Соломона привозили золото з Офіру. Вони також привозили сандалове дерево й коштовне каміння. * [( <em>сандалове </em>Значення древньогебрейського слова непевне. )]</p>
<p>11 З сандалового дерева цар зробив сходи у храмі Господньому та царському палаці, а також арфи й ліри для музик. Нічого подібного ніхто досі в Юдеї не бачив.</p>
<p>12 Цар Соломон дав цариці Шеби все, що вона побажала і чого попросила. Він дав їй більше, ніж вона привезла. Тоді вона поїхала в супроводі своїх слуг і повернулася до своєї країні.</p>
<p>13 Вага золота, яке Соломон щорічно отримував, становила шістсот шістдесят шість талантів, * [( <em>шістсот шістдесят шість талантів </em>Приблизно 23 т. )]</p>
<p>14 не рахуючи золота і срібла, яке сплачували купці, торгівці, царі аравійські та управителі земель.</p>
<p>15 Цар Соломон виготовив двісті великих щитів з кованого золота. Шістсот шекелів золота пішло на кожен щит. * [( <em>Шістсот шекелів </em>Приблизно 6,9 кг. )]</p>
<p>16 Він також зробив триста малих щитів з кованого золота. Триста шекелів золота пішло на кожен такий щит. Цар розмістив їх у палаці Ливанського Лісу. * [( <em>палац Ливанського Лісу </em>Це була найбільша будівля Соломонового палацу.<br><em>Триста шекелів </em>Приблизно 3,5 кг. )]</p>
<p>17 Потім цар виготовив великий престол зі слонової кістки й покрив його щирим золотом.</p>
<p>18 Престол мав шість сходинок і золотий підніжок, що кріпився до нього. З обох боків сидіння були поруччя з левами, що стояли поруч із кожним з них.</p>
<p>19 Дванадцять левів стояли на шести сходинках: по одному з кожного боку сходинки. Нічого подібного ніколи не було в жодному іншому царстві.</p>
<p>20 Усі келихи царя Соломона були золоті, і так само все домашнє начиння у палаці Ливанського Лісу було зі щирого золота. Нічого не було срібного, оскільки срібло не цінувалося за часів Соломона. * [( <em>начиння </em>Тобто «посуд», «знаряддя» або «зброя». )]</p>
<p>21 Бо цар мав флот торговельних суден, на яких служили люди Гірама. Один раз на три роки кораблі поверталися, привозячи золото, срібло, слонову кістку, мавп та бабуїнів.</p>
<p>22 Цар Соломон став найбагатшим і наймудрішим серед усіх царів світу.</p>
<p>23 Всі царі землі шукали зустрічі з Соломоном, аби почути мудрість, яку Бог дав йому.</p>
<p>24 Рік за роком кожен, хто приходив до нього, приносили дарунки: вироби зі срібла та золота, вбрання, зброю та спеції, коней і мулів.</p>
<p>25 Соломон мав чотири тисячі стаєнь для коней та колісниць, дванадцять тисяч колісничих, що були в колісничних містах, а також при ньому в Єрусалимі.</p>
<p>26 Він правив над усіма царями, від ріки до землі филистимлян і аж до кордону з Єгиптом.</p>
<p>27 Цар зробив срібло таким звичайним в Єрусалимі, як просте каміння, кедру було стільки, як сикоморових дерев, що ростуть у підгір’ях.</p>
<p>28 Коней Соломону привозили з Єгипту та інших країн.</p>
<p>29 А щодо інших подій Соломонового царювання, від початку до кінця, то всі вони описані в літописах пророка Натана, у пророцтвах Агіжі шилонійського та в видіннях провидця Іддо, котрий пророкував про Єровоама, сина Невата.</p>
<p>30 Соломон правив у Єрусалимі над усім Ізраїлем протягом сорока років.</p>
<p>31 Потім він спочив зі своїми батьками й був похований у місті Давида, свого батька. І Реговоам, його син, став царем після нього.</p>

<h4>Розділ 10</h4>
<p>1 Реговоам пішов до Сихема, оскільки всі ізраїльтяни зібралися там, щоб проголосити його царем.</p>
<p>2 Коли Єровоам, син Невата, почув про це (він був у Єгипті, куди втік від царя Соломона), він повернувся з Єгипту.</p>
<p>3 Отож люди послали по Єровоама, і він та усі ізраїльтяни прийшли до Реговоама й сказали йому:</p>
<p>4 «Твій батько поклав на нас тяжке ярмо, але зараз полегши наш жорстокий труд і тяжке ярмо, яке він поклав на нас, і ми служитимемо тобі».</p>
<p>5 Реговоам відповів: «Приходьте до мене через три дні». Тож люди пішли геть.</p>
<p>6 Тоді цар Реговоам порадився зі старійшинами, які служили його батькові Соломону впродовж його життя. Він запитав їх: «Яку відповідь порадите мені дати цим людям?»</p>
<p>7 Вони відповіли: «Якщо ти будеш милостивий до цих людей і даси їм прихильну відповідь, то вони завжди служитимуть тобі».</p>
<p>8 Але Реговоам відхилив пораду старійшин і порадився з юнаками, з котрими виріс, і які служили йому.</p>
<p>9 Він спитав їх: «Яка ваша порада? Як я повинен відповісти цим людям, які кажуть мені: „Полегши ярмо, яке твій батько поклав на нас?”»</p>
<p>10 Тоді юнаки, з якими він виріс, відповіли: «Скажи людям, що говорили тобі: „Твій батько поклав на нас тяжке ярмо, а ти полегши його”. Дай їм таку відповідь: „Мій мізинець могутніший ніж усе тіло мого батька!</p>
<p>11 Мій батько поклав на вас тяжке ярмо, а я зроблю його ще важчим. Мій батько карав вас батогами, а я каратиму вас батогами з металевими шипами”». * [( <em>батогами з металевими шипами </em>Або «скорпіонами». )]</p>
<p>12 Через три дні Єровоам і всі люди повернулися до Реговоама, як цар і наказав їм: «Приходьте до мене через три дні».</p>
<p>13 Цар відповів їм суворо. Відхиливши пораду старійшин,</p>
<p>14 він вчинив за порадою юнаків і сказав: «Мій батько поклав на вас тяжке ярмо, а я зроблю його ще важчим. Мій батько карав вас батогами, а я каратиму вас батогами з металевими шипами».</p>
<p>15 Тож цар не послухався поради людей, і були ті події від Бога, щоб збулися слова, сказані до Єровоама, сина Невата, які Господь промовив через пророка Агіжу шилонійського.</p>
<p>16 Коли весь Ізраїль побачив, що цар відмовився слухати їх, люди відповіли цареві: «Чи є наша частка у Давидовім роді?<br>Чи є наша частка у сина Єссея?<br>Ходімо ж до дому, о Ізраїлю!<br>Давиде, сам доглядай свій власний дім!»<br>Отож усі ізраїльтяни розійшлися по своїх домівках.</p>
<p>17 А щодо ізраїльтян, які мешкали в містах Юдеї, Реговоам усе ще царював над ними.</p>
<p>18 Коли цар Реговоам вирядив Адонірама, який був наглядачем над рабською силою, то ізраїльтяни забили його камінням на смерть. Царю Реговоаму, однак, вдалося вскочити в свою колісницю і втекти до Єрусалима. * [( <em>Адонірам </em>Або «Хадорам». )]</p>
<p>19 Отак Ізраїль повстав проти дому Давидового, і так воно є й по сьогодні.</p>

<h4>Розділ 11</h4>
<p>1 Коли Реговоам прибув до Єрусалима, він зібрав сто вісімдесят тисяч найкращих воїнів із сімей Юди та Веніамина. Він зібрав їх для того, щоб піти війною проти Ізраїлю й повернути царство Реговоаму.</p>
<p>2 Але Шемая, Божий чоловік, почув таке слово Господнє:</p>
<p>3 «Скажи Реговоаму, сину Соломона, царю юдейському, та всім ізраїльтянам в Юдеї та в землі Веніамина про те,</p>
<p>4 що каже Господь: „Ви не повинні воювати з братами своїми! Кожен із вас мусить повернутися до дому, оскільки це Я зробив, щоб усе так сталося”». Тож цар Реговоам та його військо послухалися слова Господнього й повернулися. Вони не напали на Єровоама.</p>
<p>5 Реговоам жив в Єрусалимі й будував укріплені міста в Юдеї, щоб мати захист від нападів.</p>
<p>6 Він відновив міста Віфлеєм, Етам, Текоа,</p>
<p>7 Бет-Зур, Соко, Адуллам,</p>
<p>8 Ґат, Марешу, Зиф,</p>
<p>9 Адораїм, Лахиш, Азеку,</p>
<p>10 Зору, Айжалон та Хеврон. Ці міста було укріплено.</p>
<p>11 Коли ж Реговоам укріпив ці міста, він настановив там командирів. А також забезпечив ті міста запасами харчів, оливи та вина.</p>
<p>12 А ще Реговоам запасся щитами й списами в кожному місті й зробив ці міста могутніми. Тож Реговоам володів землями Юдеї та Веніамина.</p>
<p>13 Священики та левити всього Ізраїлю підтримували Реговоама й приєдналися до нього.</p>
<p>14 Левити навіть лишали свої пасовиська й свої поля і приходили до Юдеї та Єрусалима. Левити робили так, бо Єровоам та його сини не дозволяли їм правити службу як священикам Господнім.</p>
<p>15 Єровоам настановив своїх священиків нести службу на узвишшях, де він поставив виготовлених ним козячих та телячих бовванів.</p>
<p>16 Коли левити пішли з Ізраїлю, то ті люди в усіх родах Ізраїлю, які присвятили серце своє пошуку Господа Бога Ізраїлю, цілими родинами прийшли до Єрусалима, щоб принести жертви Господу, Богу своїх батьків.</p>
<p>17 Ці люди ще більше зміцнили царство юдейське. І вони підтримували Соломонового сина Реговоама три роки, йдучи весь цей час дорогою Давида й Соломона.</p>
<p>18 Реговоам одружився з Магалат, дочкою Єримота, а мати її була Авігайл. Єримот був сином Давида. Авігайл була дочкою Аліава, а Аліав був сином Єссея.</p>
<p>19 Вона народила Реговоаму синів: Єуша, Шемарію та Загама.</p>
<p>20 Потім Реговоам одружився з Маакою. Маака була онукою Авесалома. І Маака народила Реговоаму дітей: Авіжу, Аттая, Зизу й Шеломита. * [( <em>онукою </em>Або «дочкою». )]</p>
<p>21 Реговоам кохав Мааку, онуку Авесалома, більше від усіх дружин та наложниць. Усього він мав вісімнадцять дружин та шістдесят наложниць, двадцять вісім синів та шістдесят дочок.</p>
<p>22 Реговоам призначив Авіжу, сина Мааки, головним над усіма його братами, бо хотів настановити його царем.</p>
<p>23 Він вчинив мудро, що порозсилав своїх синів у різні частини земель Юдеї та Веніамина й по всіх укріплених містах. Він доволі забезпечив їх і дав їм багато жінок.</p>

<h4>Розділ 12</h4>
<p>1 Реговоам став могутнім царем і зміцнив своє царство. Потім Реговоам та вся Юдея відмовилися коритися закону Господньому. * [( <em>Юдея </em>Буквально «Ізраїль». )]</p>
<p>2 На п’ятому році царювання царя Реговоама, Шишак, цар Єгипту, напав на Єрусалим. Так сталося через те, що Реговоам та люди Юдеї не були вірні Господу.</p>
<p>3 Шишак мав тисячу двісті колісниць, шістдесят тисяч вершників і військо, чисельність якого ніхто й підрахувати не міг. У величезному війську Шишака були лівійські, суккотські та ефіопські воїни.</p>
<p>4 Шишак здобув укріплені міста Юдеї. Потім він привів своє військо до Єрусалима.</p>
<p>5 Тоді пророк Шемая прийшов до Реговоама й старійшин Юдеї. Ті юдейські старійшини зібралися в Єрусалимі, бо всі були налякані Шишаком. Шемая сказав Реговоаму та старійшинам Юдеї: «Ось що каже Господь: „Реговоаме, ти й люди Юдеї покинули мене й відмовилися коритися Моєму закону. Отож тепер Я залишу вас без Своєї підтримки перед Шишаком”».</p>
<p>6 Тож старійшини Юдеї і цар засмутилися і впокорилися. Вони сказали: «Господь правий».</p>
<p>7 Господь побачив, що цар та старійшини Юди покорилися. Тоді до Шемая дійшло таке слово Господнє. Господь сказав Шемаї: «Цар і старійшини скорилися. Отож Я не буду їх знищувати, а незабаром врятую їх. Я не буду через Шишака виливати Мій гнів на Єрусалим.</p>
<p>8 Але люди Єрусалима стануть рабами Шишака. І станеться так, аби знали вони, що служити Мені — це не те саме, що служити царям інших народів».</p>
<p>9 Коли Шишак, єгипетський цар, напав на Єрусалим, він пограбував і вивіз скарби храму Господнього й скарби царського палацу. Він забрав усе, в тому числі золоті щити, які зробив Соломон.</p>
<p>10 Тож цар Реговоам зробив бронзові щити замість золотих і дав їх командирам, що відповідали за охорону входу до царського палацу.</p>
<p>11 Хоч коли б цар ішов до храму Господнього, сторожа йшла з ним, несучи бронзові щити, а потім, як заведено, вони повертали бронзові щити до сторожової кімнати.</p>
<p>12 Оскільки Реговоам упокорився, Господь відвернув від нього Свій гнів, тож його не було знищено вщент. Звісно, і в Юдеї справи пішли краще.</p>
<p>13 Цар Реговоам зміцнив свою владу в Єрусалимі. Коли він став царем, йому був сорок один рік. Реговоам царював протягом сімнадцяти років у Єрусалимі, який Господь обрав поміж усіх родин Ізраїлю, аби там було ім’я Його. Мати Реговоама звали Наама; вона була аммонійка.</p>
<p>14 Він чинив зле, оскільки серцем не прийняв покірливість Господу.</p>
<p>15 Щодо подій Реговоамового правління від самого початку до кінця, то їх записано у літописах пророка Шемаї та провидця Іддо, який вів родоводи. Між Реговоамом та Єровоамом точилися війни увесь час їхнього царювання.</p>
<p>16 Реговоам спочив зі своїми батьками й був похований в місті Давида. І Авіжа, син Реговоама, став царем після нього.</p>

<h4>Розділ 13</h4>
<p>1 На вісімнадцятому році царювання Єровоама Авіжа став новим царем Юдеї.</p>
<p>2 Він правив у Єрусалимі протягом трьох років. Його матір звали Маака, яка була дочкою Уріела з Ґівеа. Між Авіжею та Єровоамом точилася війна.</p>
<p>3 Авіжа вийшов на битву з військом у чотириста тисяч удатних воїнів. Єровоам виступив проти нього з восьмистами тисячами умілих воїнів.</p>
<p>4 Одного разу, коли Авіжа стояв на горі Земараїм у горах Ефраїмових, він сказав: «Єровоаме і весь Ізраїлю, слухайте мене!</p>
<p>5 Хіба ви не знаєте, що Господь Бог Ізраїлю настановив Давида та його синів царювати над Ізраїлем навічно. Він закріпив це право із Давидом соляною угодою. * [( <em>соляною угодою </em>Тобто «непорушною угодою». )]</p>
<p>6 Але Єровоам, син Невата, слуги Соломона, сина Давидового, повстав проти свого володаря!</p>
<p>7 Деякі лихі нікчеми згуртувалися навколо Єровоама й пішли проти Реговоама, сина Соломона, коли він був іще недосвідченим юнаком і не мав достатньої сили протистояти їм.</p>
<p>8 Тепер ви надумали здолати Господнє царство, яким правлять Давидові сини. Ви, звісно, могутнє військо й маєте тих золотих телят, тих божків, яких Єровоам зробив для вас!</p>
<p>9 Чи ж не відштовхнули ви священиків Господніх, нащадків Аарона, і левитів і не призначили священиками своїх людей точнісінько так, як роблять інші народи світу? Отож тепер кожен, хто принесе молодого бичка та семеро баранів, може стати священиком лжебога.</p>
<p>10 А для нас Господом є наш Бог, ми не відштовхнули Його! Священики, що служать Богу, — сини Аарона. І левити допомагають їм.</p>
<p>11 Щоранку й щовечора вони приносять жертви всеспалення та запашного куріння перед Господом. Вони викладають хліби рядами на чистому урочистому столі, засвічують золоті свічники щовечора. Ми пильно виконуємо настанови Господа, нашого Бога. А ви покинули Його!</p>
<p>12 Бог з нами, Він наш правитель. Його священики просурмлять поклик до битви проти вас! Люди Ізраїлю, не йдіть проти Господа Бога ваших предків. Не буде вам успіху».</p>
<p>13 Але Єровоам послав загін воїнів у засідку. Поки військо Єровоама було перед юдеями, засідка була позаду них.</p>
<p>14 Юдеї озирнулися й побачили, що військо Єровоама наступає і спереду, і ззаду. Тоді вони заволали до Господа, а священики засурмили в сурми. * [( <em>військо Єровоама наступає </em>У деяких древньогебрейських рукописах — «битва точилася». )]</p>
<p>15 Люди Юдеї закричали. І за їхнім гуком Бог вразив військо Єровоама і весь Ізраїль перед Авіжею та Юдеєю.</p>
<p>16 Ізраїльтяни кинулися навтіч від юдеїв, і Бог віддав їх у руки юдеїв.</p>
<p>17 Авіжа і його військо вщент розгромило військо Ізраїлю, п’ятсот тисяч кращих мужів було вбито.</p>
<p>18 Народ Ізраїлю було розбито, а юдеї перемогли, бо залежали від Господа Бога своїх предків.</p>
<p>19 Авіжа переслідував Єровоама і захопив міста Бетел, Єшану та Ефрон з довколишніми поселеннями.</p>
<p>20 Єровоам ніколи вже не відновив сили в часи Авіжі. Господь вразив його, і він помер.</p>
<p>21 Натомість Авіжа став могутнім. Він одружився з чотирнадцятьма жінками й мав двадцять двох синів та шістнадцять дочок.</p>
<p>22 Усі інші діяння цього слуги Господнього записано у книгах пророка Іддо.</p>

<h4>Розділ 14</h4>
<p>1 І почив Авіжа зі своїми батьками й був похований у місті Давида. Його син Аса став царем після нього, і під час його царювання країна жила у мирі протягом десяти років.</p>
<p>2 Аса чинив добре і праведне в очах Господа Бога.</p>
<p>3 Він познімав усі чужоземні вівтарі й узвишшя, знищив священні камені та позносив стовпи Ашери.</p>
<p>4 Він наказав Юдеї шукати Господа, Бога їхніх батьків, і коритися Його законам та настановам.</p>
<p>5 Він знищив узвишшя та вівтарі для спалення запашного куріння в усіх містах Юдеї, і царство перебувало в мирі під час його правління.</p>
<p>6 Він збудував фортеці в Юдеї, бо на землі був мир. Ніхто не воював проти нього в дні його царювання, бо Господь дав йому спочинок.</p>
<p>7 «Давайте побудуємо ці міста, — сказав він Юдеї, — і обнесемо їх валами з баштами та брамами з засувами. Земля все ще нам належить, бо ми звернулися до Господа, нашого Бога, ми шукали Його, і Він дав нам спокій з усіх боків». Отож вони розбудовувалися й процвітали.</p>
<p>8 У війську Аси було триста тисяч чоловік з Юдеї, озброєних великими щитами та списами й двісті вісімдесят тисяч людей Веніаминових, озброєних маленькими щитами та луками. Всі вони були хоробрі воїни.</p>
<p>9 Зера кушійський виступив проти них з мільйоном воїнів та трьомастами колісницями й дійшов аж до Мареші. * [( <em>кушійський </em>Або «ефіопський». )]</p>
<p>10 Аса вийшов йому назустріч, і вони налаштувалися до бою в долині Зефати поблизу Мареші.</p>
<p>11 Тоді Аса звернувся до Господа свого Бога і сказав: «Господи, крім Тебе, немає нікого іншого, хто б допоміг малосилим проти могутніх. Допоможи нам. О Господи наш Боже, ми сподіваємося на Тебе, в ім’я Твоє вийшли ми проти цього величезного війська. О Господи, Ти — наш Бог. Не дай людині взяти гору над Тобою».</p>
<p>12 Тоді Господь дав Асі та юдейському війську перемогу над кушійцями. Кушійці побігли,</p>
<p>13 а Аса та його військо переслідували їх аж до Герара. Так багато кушійців полягло, що вони вже не могли знову зібрати боєздатного війська. Їх було знищено перед Господом та Його силами. Юдеї ж узяли багату здобич.</p>
<p>14 Вони перемогли всі міста навколо Ґерара, бо гнів Божий впав на них. Військо Аси награбувало багато здобичі в цих містах.</p>
<p>15 Вони також напали на табори пастухів і позабирали отари овець, кіз та верблюдів. Потім вони повернулися до Єрусалима.</p>

<h4>Розділ 15</h4>
<p>1 Дух Божий зійшов на Азарію, сина Оведа.</p>
<p>2 Він пішов зустрітися з Асою і сказав йому: «Послухайте мене, Асо та всі юдеї і люди Веніаминові! Господь з вами, якщо ви з Ним. Якщо ви шукатимете Його, то ви Його знайдете. Та якщо ви покинете Його, то й Він вас покине.</p>
<p>3 Довго Ізраїль жив без справжнього Бога, без священика, який би навчав, і без закону.</p>
<p>4 Але в розпачі вони звернулися до Господа, Бога Ізраїлю й шукали Його, і знайшли Його.</p>
<p>5 В ті дні було небезпечно подорожувати, бо всі мешканці країн цього краю були дуже занепокоєні.</p>
<p>6 Один народ воював з іншим, місто билося з містом, бо Господь насилав на них різний клопіт та різні нещастя.</p>
<p>7 А ви будете дужими, не зневірюйтеся, то й матимете винагороду за свою роботу».</p>
<p>8 Як почув Аса ті слова й пророцтва Азарії, син пророка Оведа, він змужнів. Він повикидав поганських бовванів з міст Юдеї та Веніамина, які він захопив у горах Ефраїмових. Він відновив вівтар Господа, який був перед ґанком храму Господнього.</p>
<p>9 Потім він зібрав усіх людей Юдеї та Веніамина, а також людей з колін Ефраїма, Манассії та Симеона, що розселилися поміж ними, у великій кількості тікали до нього з Ізраїлю, як побачили, що Господь їхній Бог з ними.</p>
<p>10 Вони зібралися в Єрусалимі на третій місяць п’ятнадцятого року царювання Аси.</p>
<p>11 Тоді ж вони принесли Господу в жертву сімсот голів великої рогатої худоби та сім тисяч овець і кіз із здобичі, яку вони з собою принесли.</p>
<p>12 Вони дійшли згоди шукати Господа, Бога своїх батьків, усім серцем і душею.</p>
<p>13 А ті, хто не буде шукати Господа, Бога Ізраїлю, має прийняти смерть, незалежно від того, поважна то людина чи ні, чоловік чи жінка.</p>
<p>14 Вони дали клятву Господу гучно і голосно, з вигуками, грали на сурмах та ріжках.</p>
<p>15 Всі люди Юдеї раділи з тієї клятви, бо давали вони її щиросердно. Вони шукали Бога наполегливо і знаходили Його. Отож Господь дав їм спокій з усіх боків.</p>
<p>16 Цар Аса позбавив навіть свою матів Мааку царського престолу, бо вона встановила один із цих жахливих стовпів на честь богині Ашери. Аса зніс той стовп, розтрощив його і спалив у долині Кідрон.</p>
<p>17 Хоча він і не позносив узвишшя в Ізраїлі, серцем своїм Аса повністю був відданий Господу протягом усього свого життя.</p>
<p>18 Він приніс у храм Божий срібло, золото і речі, які він та батько його посвятили.</p>
<p>19 І не було більше війни аж до тридцять п’ятого року правління Аси. * [( <em>до… Аси </em>Приблизно 880 р. до Р. Х. )]</p>

<h4>Розділ 16</h4>
<p>1 На тридцять шостий рік царювання Аси ізраїльський цар Вааша виступив проти Юдеї і зміцнив Раму, аби перекрити вхід та вихід на землі юдейського царя Аси. * [( <em>тридцять шостий рік </em>Тобто приблизно 879 р. до Р. Х. )]</p>
<p>2 Тоді Аса взяв зі скарбниць храму Господнього та свого палацу срібло й золото і послав їх арамійському царю Бен-Гададу, який у цей час правив у Дамаску.</p>
<p>3 «Давай укладемо угоду між нами, — сказав він, — як то було між твоїм батьком та моїм. Ось я надсилаю тобі в подарунок срібло й золото. Отож тепер розірви свою угоду з Ваашей, царем Ізраїлю, і тоді він залишить мене у спокої».</p>
<p>4 Бен-Гадад погодився з царем Асою і послав командирів своїх військ проти міст Ізраїлю. Вони захопили Іжон, Дан, Авель-Маїм та міста-комори Нафталі.</p>
<p>5 Коли Вааша почув про це, він зупинив будівництво Рами й повернувся в Тирцу.</p>
<p>6 Тоді цар Аса видав наказ усім мешканцям Юдеї, щоб кожний з них, без винятку, приніс з Рами каміння й деревину, що використовував Вааша. З них Аса збудував міста Ґеву та Міцпу.</p>
<p>7 У цей час провидець Ханані прийшов до Аси, царя юдейського, і сказав йому: «Оскільки ти сподівався на царя Арама, а не на Господа, твого Бога, тому військо царя Арама врятувалося й вислизнуло з рук твоїх.</p>
<p>8 Хіба у кушійців та ливійців не численне могутнє військо з величезною кількістю колісниць та вершників? Та якби ти покладався на Господа, Він би їх віддав тобі в руки.</p>
<p>9 Бо очі Господні шукають по всьому світові, аби зміцнити тих, чиї серця щиро віддані Йому. Ти вчинив нерозумно і відтепер тебе переслідуватимуть війни».</p>
<p>10 Аса страшенно розгнівався за це на провидця, він настільки був розлючений, що кинув його до в’язниці. У ті часи Аса жорстоко пригнічував декого з людей.</p>
<p>11 Події правління Аси від початку до кінця, описані в книзі Хронік Царів Юдеї та Ізраїлю.</p>
<p>12 На тридцять дев’ятий рік свого правління Аса занедужав на ноги. Хоча хвороба була дуже тяжка, він шукав допомоги не у Бога, а у лікарів. * [( <em>тридцять дев’ятий рік </em>Тобто приблизно у 875 р. до Р. Х. )]</p>
<p>13 Тоді на сорок першому році правління Аса помер і спочив біля своїх батьків. * [( <em>на сорок першому році </em>Тобто приблизно у 873 р. до Р. Х. )]</p>
<p>14 Його поховали в усипальниці, яку він приготував для себе у місті Давида. Поклали його на ложе, вкрите спеціями й різноманітними вишуканими пахощами. На його честь розклали величезне багаття.</p>

<h4>Розділ 17</h4>
<p>1 Син Аси Єгошафат став царем після нього й зміцнився проти Ізраїлю.</p>
<p>2 Він розташував війська в усіх укріплених містах Юдеї і розмістив військові частини в Юдеї та містах Ефраїма, які захопив його батько Аса.</p>
<p>3 Господь був з Єгошафатом, бо з молодих років він ішов тим же шляхом, що і його предок Давид. Він не поклонявся бовванам Ваала,</p>
<p>4 а прагнув Бога свого батька й виконував усі Його заповіти, а не так, як чинили ізраїльтяни.</p>
<p>5 Господь установив царство під Своєю опікою, і всі юдеї приносили дари Єгошафату, отож став він вельми багатим і шановним.</p>
<p>6 Він щиросердо сповідував путі Господні, більше того, він позносив узвишшя та стовпи Ашери в Юдеї.</p>
<p>7 На третій рік свого царювання він послав своїх наближених Бен-Гаїла, Овдія, Захарія, Нетанела та Михея навчати людей у містах Юдеї. З ними були ще й левити: Шемая, Нетанія, Зевадія, Асагел, Шемірамот, Єгонатан, Адонія та Товія, а також священики Елішама та Єгорам. * [( <em>Товія </em>Або «Тов-Адонія».<br><em>На третій рік свого царювання </em>Тобто приблизно у 871 р. до Р. Х. )]</p>
<p>9 З собою вони мали книгу Закону Господнього і навчали людей по всій Юдеї. Вони ходили по всіх містах Юдеї і навчали людей.</p>
<p>10 Усі царства довкола Юдеї боялися Господа, тож не нападали на Єгошафата.</p>
<p>11 Деякі филистимляни приносили Єгошафату дарунки й срібло як данину, а аравійці привели йому отари: сім тисяч сімсот баранів та сім тисяч сімсот кіз.</p>
<p>12 Єгошафат ставав усе могутнішим, він збудував фортеці й міста-комори в Юдеї,</p>
<p>13 і мав у тих юдейських містах великі припаси. Він також мав досвідчених воїнів в Єрусалимі.</p>
<p>14 Перелік воїнів за їхніми родами був такий: від Юдеї — командири тисячних загонів: Аднах з трьомастами тисячами воїнів; потім Єгомат,</p>
<p>15 Єгоганан був командиром двохсот вісімдесяти тисяч воїнів;</p>
<p>16 далі Амазія, син Зикрі, який добровільно присвятив себе служінню Господу, командир двохсот тисяч воїнів.</p>
<p>17 Від Веніамина: Еліада, відважний воїн, з двомастами тисячами воїнів, озброєних луками зі стрілами та щитами;</p>
<p>18 потім Єгозавад із ста вісімдесятьма тисячами воїнів, озброєних до бою.</p>
<p>19 Оце люди, що були на службі в царя. Крім тих, кого він настановив в укріплених містах по всій Юдеї.</p>

<h4>Розділ 18</h4>
<p>1 Тепер Єгошафат був вельми багатий і славетний, і завдяки одруженню поріднився з Агавом. * [( <em>одруженню </em>Син Єгошафата Єгорам одружився з дочкою Агава. Див.: <a href='/ukr_umt/14/21/6'>2 Хр. 21:6</a>. )]</p>
<p>2 Через кілька років він пішов провідати Агава в Самарію. Агав забив багато овець та рогатої худоби для нього і людей, які його супроводжували, й намовив його напасти на Рамот-Ґілеад.</p>
<p>3 Агав, цар Ізраїлю, спитав Єгошафата, царя Юдеї: «Чи підеш ти зі мною проти Рамот-Ґілеада?» Єгошафат відповів: «Я — як ти, а мої люди — як твої люди; ми будемо з вами в цій війні».</p>
<p>4 Але Єгошафат також сказав царю Ізраїля: «Спочатку спитаємо поради в Господа».</p>
<p>5 Отож цар Ізраїлю зібрав разом пророків, майже чотириста чоловік, і запитав їх: «Іти нам воювати проти Рамот-Ґілеада чи утриматися від цього?» «Ідіть, — відповіли вони, — оскільки Бог дасть царю перемогу».</p>
<p>6 Та Єгошафат спитав: «Чи є тут інший пророк Господній, через якого ми б могли запитати?»</p>
<p>7 Цар Ізраїлю відповів Єгошафату: «Є ще один чоловік, через якого ми можемо запитати Господа, але я ненавиджу його, бо він ніколи не пророкує про мене нічого доброго, а лише погане. Це Михей, син Імли». «Цар не повинен такого казати», — відповів Єгошафат.</p>
<p>8 Отож цар Ізраїлю покликав одного зі своїх наближених і сказав: «Негайно приведіть Михея, сина Імли».</p>
<p>9 Одягнені в своє царське вбрання, цар Ізраїлю та Єгошафат, цар Юдеї, сиділи на своїх престолах на площі суду біля вхідної брами до Самарії, де всі пророки пророкували перед ними.</p>
<p>10 Тоді Седекія, син Кенаана, зробив залізні роги й проголосив: «Ось що каже Господь: „З цими рогами ти нападеш на арамійців, доки не винищиш їх”». * [( <em>залізні роги </em>Символ великої сили. )]</p>
<p>11 Усі інші пророки пророкували те саме: «Напади на Рамот-Ґілеад і переможеш, оскільки Господь віддасть його в руки царя».</p>
<p>12 Посланець, який ходив покликати Михею, сказав йому: «Послухай, усі інші пророки, як один, передрікають успіх цареві. Нехай твоє слово узгодиться з їхніми, тож вислови свою згоду».</p>
<p>13 Але Михей відповів: «Так само правда, як і те, що Господь живий, я можу сказати лише те, що мій Бог говорить».</p>
<p>14 Коли він прибув, цар запитав його: «Михей, йти нам війною проти Рамот-Ґілеада, чи ні?» «Напади й переможи, — відповів Михей, — бо їх буде віддано у твої руки».</p>
<p>15 Та цар запитав його: «Скільки разів я повинен змушувати тебе заприсягатися, щоб ти не казав мені нічого, крім правди в ім’я Господнє?»</p>
<p>16 Тоді Михей мовив: «Я бачив весь Ізраїль, що розбрівся по горах, наче вівці без пастуха. І Господь сказав: „У цих людей немає господаря. Нехай кожен іде додому з миром”».</p>
<p>17 Цар Ізраїлю сказав Єгошафату: «Хіба я не казав тобі, що він ніколи не пророкує про мене нічого доброго, а лише погане?»</p>
<p>18 Михей вів далі: «Тому послухайте слова Господа. Я бачив Господа, Який сидів на Своєму престолі з усім військом Небесним по праву й по ліву руку.</p>
<p>19 І Господь сказав: „Хто намовить Агава, царя ізраїльського, напасти на Рамот-Ґілеад, де він і знайде свою смерть?” Одні пропонували одне, а інші — інше.</p>
<p>20 Нарешті один із духів вийшов наперед, став перед Господом і сказав: „Я намовлю його”. „Як саме?” — запитав Господь.</p>
<p>21 „Я піду й буду брехливим духом в устах усіх його пророків”, — відповів той. „Тобі вдасться намовити його, — сказав Господь. — Піди й зроби це”.</p>
<p>22 Отож зараз Господь вклав брехливий дух в уста всіх твоїх пророків. Господь призначив тобі біду».</p>
<p>23 Тоді Седекія, син Кенаана, підійшов і вдарив Михея по обличчю: «Куди подався Дух Господа, коли він пішов від мене поговорити з тобою?» — запитав він.</p>
<p>24 Михей відповів: «Ти дізнаєшся про це того дня, коли ховатимешся у внутрішніх палатах».</p>
<p>25 Тоді цар ізраїльський наказав: «Візьміть Михея і відправте його назад до Амона, правителя міста, й до Йоаша, царського сина,</p>
<p>26 і скажіть: „Ось що каже цар: „Киньте цього чоловіка до в’язниці й не давайте йому нічого, крім хліба й води, доки я не повернуся з миром”».</p>
<p>27 Михей промовив: «Якщо ти повернешся з миром, то Господь не говорив через мене». Потім він додав: «Увесь народе, запам’ятай мої слова».</p>
<p>28 Отож цар Ізраїлю та Єгошафат, цар Юдеї, пішли на Рамот-Гілеад.</p>
<p>29 Цар ізраїльський сказав Єгошафату: «Я піду на битву у простому одязі, а ти залишайся у царському вбранні». Тож цар Ізраїлю перевдягнувся у просте, й царі розпочали битву.</p>
<p>30 Тоді цар Арама наказав командирам колісниць: «Не воюйте ні з ким: ні з великим, ні з малим, крім царя ізраїльського».</p>
<p>31 Коли командири колісниць побачили Єгошафата, вони подумали: «Напевно, це і є цар Ізраїлю». Тож вони повернули, щоб напасти на нього, але Єгошафат звернувся до Господа, і Той йому допоміг, відвернув колісниці від нього.</p>
<p>32 Отож коли командири колісниць побачили, що це не цар Ізраїлю, вони припинили переслідувати його.</p>
<p>33 Але один з воїнів пустив стрілу навмання і поранив царя Ізраїлю. Вона влучила у щілину між обладунками. Цар сказав візнику своєї колісниці: «Повертай і вивези мене з битви, бо я поранений».</p>
<p>34 Увесь день тривала запекла битва, а цар ізраїльський, підтримуючи себе в колісниці, дивився на арамійців до вечора. При заході сонця він помер.</p>

<h4>Розділ 19</h4>
<p>1 Коли Єгошафат, цар юдейський, повернувся благополучно до свого палацу в Єрусалимі,</p>
<p>2 провидець Єгу, син Ханані, вийшов йому назустріч і мовив до царя: «Чи слід було тобі допомагати цим лихим людям і любити тих, хто ненавидить Господа? Через це гнів Божий упав на тебе.</p>
<p>3 Однак ти зробив багато добра, бо позбавив землю від Ашерових стовпів, і серце твоє Бога шукає».</p>
<p>4 Єгошафат жив у Єрусалимі. Він виходив до людей від Беершеби до гір Ефраїмових і навертав їх знову до Господа, Бога їхніх батьків.</p>
<p>5 Він призначив суддів по всій землі, в кожному укріпленому місті Юдеї.</p>
<p>6 Він казав їм: «Пильнуйте уважно за тим, що ви робите, бо то не для людини, а для Господа, Який завжди з вами, хоч би де ви виносили вирок.</p>
<p>7 Бійтеся Бога. Судіть обережно, бо у Господа Бога нашого, немає несправедливості чи напівсправедливості, і Він не бере хабарів».</p>
<p>8 Також Єгошафат призначив кілька левитів у Єрусалимі, священиків та голів ізраїльських родів наглядати за виконанням Закону Господнього та залагоджувати спірні питання. І жили вони в Єрусалимі.</p>
<p>9 Він їм дав такий наказ: «Служіть віддано і щиросердно, бійтеся Господа.</p>
<p>10 Кожен випадок, який ви будете розглядати, — це справи ваших співвітчизників, які живуть у містах. І чи є то справи пов’язані з кровопролиттям чи інше порушення Закону, заповідей, настанов чи обрядів, ви маєте попереджати їх, щоб не грішили вони проти Господа, бо інакше гнів Його впаде на вас і ваших братів. Робіть так, і ви не скоїте гріха.</p>
<p>11 Первосвященик Амарія буде керувати вами у всіх ділах Господніх, а Зевадія, син Ізмаїла, голова Юдиного роду, буде керувати вами в усіх царських справах. Левити ж будуть служити при вас як наближені. Дійте сміливо, і нехай Господь буде з тими, хто чинить правильно».</p>

<h4>Розділ 20</h4>
<p>1 Згодом моавійці, аммонійці й частина меунійців пішли війною на Єгошафата. * [( <em>меунійців </em>Цей варіант міститься у деяких древньогрецьких перекладах. У древньогебрейських текстах — «аммонійців». )]</p>
<p>2 Люди прийшли і сказали Єгошафату: «Величезне військо йде проти тебе з Едома, з-за моря. Вони вже в Хазазон-Тамарі» (тобто в Ен-Ґеді). * [( <em>моря </em>Тобто «Мертвого моря». )]</p>
<p>3 Стривожений Єгошафат вирішив спитати поради в Господа і проголосив піст по всій Юдеї.</p>
<p>4 Юдеї зібралися разом шукати Господньої допомоги. Вони й справді посходилися з усіх міст Юдеї шукати Його.</p>
<p>5 Тоді піднявся Єгошафат перед зібранням Юдеї та Єрусалима у храмі Господньому перед новим подвір’ям і сказав:</p>
<p>6 «О Господи Боже наших батьків, чи ж не Ти — Бог Небесний? Ти правиш усіма царствами й народами. Влада і могутність в руках Твоїх, і ніхто не може Тобі протистояти.</p>
<p>7 О наш Боже, хіба ж не Ти вигнав жителів цієї землі заради Своїх людей Ізраїлю й віддав її навіки нащадкам Авраама, Твого друга?</p>
<p>8 Вони жили на ній і побудували святиню в ім’я Твоє, кажучи:</p>
<p>9 „Якщо нещастя впаде на нас: меч покарання, чи чума, чи голод — ми станемо перед лицем Твоїм у храмі, який носить ім’я Твоє. І коли ми звернемося до Тебе в розпачі, Ти почуєш нас і порятуєш”.</p>
<p>10 Але нині тут аммонійці, моавійці та люди з гори Сеїр, чиї землі не дозволено було завоювувати Ізраїлю, коли вони йшли з Єгипту, тож ізраїльтяни обминули ті землі й не знищили їх. * [( <em>чиї землі… Єгипту </em>Див.: <a href='/ukr_umt/5/2/4-9'>Повт. Закону 2:4-9</a>, <a href='/ukr_umt/5/2/19'>19</a>. )]</p>
<p>11 Подивися, як вони віддячують, вони йдуть проти нас, аби вигнати нас із землі, яку Ти дав нам у спадок.</p>
<p>12 О наш Боже, хіба не засудиш Ти їх? Адже не маємо ми сил, щоб протистояти такому величезному війську, що йде війною на нас. Ми не знаємо, що нам робити, і тому очі наші звернені до Тебе». * [( <em>очі… до Тебе </em>Тобто «ми сподіваємося на Твою допомогу». )]</p>
<p>13 Усі юдеї з жінками, дітьми та немовлятами стояли перед Господом.</p>
<p>14 Тоді Дух Господній зійшов на Ягазіела, сина Захарії, сина Бенаї, сина Єєла, сина Маттанії, левита та нащадка Асафа, коли той стояв посеред зібрання.</p>
<p>15 Він сказав: «Слухай, царю Єгошафате, й усі, хто живе в Юдеї та Єрусалимі! Ось що каже вам Господь: „Не бійтеся й не лякайтеся цього величезного війська, бо битва це не ваша, а Божа.</p>
<p>16 Завтра виступайте проти них. Вони будуть підніматися перевалом Зіз, а ви доженіть їх у кінці долини в пустелі Єруел.</p>
<p>17 Не бийтеся в цій битві. Займіть свої лаштунки. Стійте непохитно й дивіться, як Господь спасе вас. О, Юдеє та Єрусалиме, не бійтеся й не лякайтеся. Виходьте завтра їм назустріч, і Господь буде з вами!”»</p>
<p>18 Єгошафат вклонився до землі, і всі люди Юдеї та Єрусалима впали долілиць у молитві Господу.</p>
<p>19 Потім кілька левитів з колін Когата й Кори підвелися й голосно уславили Господа, Бога Ізраїлю.</p>
<p>20 Рано-вранці вони пішли в пустелю Текоа. Коли вони виступили, Єгошафат став і сказав: «Послухайте мене, юдеї та люди Єрусалима! Вірте в Господа нашого Бога, то будете мати підтримку; і вірте в пророків, і будете мати успіх».</p>
<p>21 А потім Єгошафат призначив співців Господніх восхваляти Його велич і святість, і йшли вони поперед війська, вигукуючи: «Дякуйте Господу,<br>любов Його щира навічно!»<br></p>
<p>22 Коли вони почали співати й прославляти, Господь влаштував засідки для аммонійців, моавійців та людей з гори Сеїр, які виступили проти Юдеї, і їх було розбито.</p>
<p>23 Аммонійці та моавійці кинулися на людей з гори Сеїр, щоб вигубити й винищити їх. Після того, як вони знищили людей Сеїру, вони почали вбивати одне одного.</p>
<p>24 Коли юдеї дійшли до місця, з якого видно було пустелю, вони поглянули, очікуючи побачити величезне військо, але побачили лише мертві тіла на землі, жоден не врятувався.</p>
<p>25 Єгошафат і його люди пішли збирати здобич і знайшли силу-силенну зброї, одягу та різноманітних коштовностей було більше, ніж могли забрати з собою. Здобичі було так багато, що вони збирали її протягом трьох днів.</p>
<p>26 На четвертий день вони зібралися в долині Верака, де уславили Господа. Ось чому ця долина називається долиною Верака й по сьогодні.</p>
<p>27 Потім усі люди Юдеї та Єрусалима на чолі з Єгошафатом з радістю повернулися до Єрусалима, бо Господь дав їм втіху від перемоги над ворогами.</p>
<p>28 Вони увійшли в Єрусалим і попрямували до храму Господнього з арфами, лютнями та сурмами.</p>
<p>29 Страх Божий охопив усі царства, коли почули вони, як Господь розправився з ворогами Ізраїлю.</p>
<p>30 І царство Єгошафата перебувало в мирі, бо його Бог дав йому спокій з усіх боків.</p>
<p>31 Отак Єгошафат царював в Юдеї. Йому було тридцять п’ять років, коли він став царем, і правив він у Єрусалимі протягом двадцяти п’яти років. Його матір звали Азува, яка була дочкою Шилхі.</p>
<p>32 Єгошафат жив, як і його батько Аса, не відступав від його шляхів і чинив праведно в очах Господніх.</p>
<p>33 Однак узвишшя не було знесено, і люди все ще не навернули серця свої до Бога їхніх батьків.</p>
<p>34 Інші події правління Єгошафата, від початку до кінця, описані в літописах Єгу, сина Ханані, що записані в книзі Хронік Царів Ізраїлю.</p>
<p>35 Пізніше Єгошафат, цар юдейський, уклав Угоду з Агазією, царем ізраїльським, який чинив зле.</p>
<p>36 Він домовився з ним побудувати торговельні кораблі, щоб плисти в Таршиш. Їх було збудовано у Еціон-Хевері.</p>
<p>37 Еліезер, син Додавагу з Мареші, пророкував не на користь Єгошафата, кажучи: «Через те, що ти уклав Угоду з Агазією, Господь знищить усе, що ви побудували». Кораблі розбилися і не змогли пливти, аби торгувати.</p>

<h4>Розділ 21</h4>
<p>1 Потім Єгошафат спочив зі своїми батьками й був похований у місті Давида. А Єгорам, його син, став царем після нього.</p>
<p>2 Єгорамовими братами, синами Єгошафата, були Азарія, Єгіел, Захарія, Азаріагу, Михаїл та Шефатія. Всі вони були синами Єгошафата, царя Юдеї. * [( <em>Юдеї </em>Буквально «Ізраїлю». )]</p>
<p>3 Батько наділив їх багатими дарами: сріблом, золотом та коштовностями, а також укріпленими містами Юдеї. Але царство дісталося Єгораму, бо він був первістком.</p>
<p>4 Коли Єгорам міцно укріпився в батьківському царстві, він віддав мечу всіх своїх братів, а також деяких ізраїльських вельмож.</p>
<p>5 Єгораму було тридцять два роки, коли він став царем, і правив він у Єрусалимі протягом восьми років.</p>
<p>6 Він жив як жили ізраїльські царі, чинив, як було заведено в домі Агава, адже він був одружений з його дочкою. В очах Господа він чинив зле.</p>
<p>7 Однак Господь не хотів нищити сім’ю Давида через Угоду, яку Він уклав з Давидом. Господь пообіцяв Давиду, що його нащадки будуть вічно сидіти на престолі.</p>
<p>8 Під час правління Єгорама Едом повстав проти Юдеї та настановив свого власного царя.</p>
<p>9 Тому Єгорам пішов на них зі своїми воєначальниками та всіма колісницями. Едомійці оточили його й командирів колісниць, але вони вночі прорвали оточення.</p>
<p>10 По сьогодні Едом повстає проти Юдеї. У цей самий час повстала й Ливна, бо Єгорам відступився від Господа, Бога його батьків.</p>
<p>11 Він також побудував узвишшя на пагорбах Юдеї, завів розпусту серед жителів Єрусалима і споганив Юдею.</p>
<p>12 Єгорам одержав листа від пророка Іллі, в якому говорилося: «Ось що Господь Бог твого батька Давида каже: „Ти не йшов дорогою свого батька Єгошафата чи Аси, царя юдейського.</p>
<p>13 А йшов ти дорогою царів ізраїльських і призвів Юдею та людей Єрусалима до розпусти, як велося то в домі Агава. Ти також повбивав братів своїх, членів родини твого батька, людей, які були кращі за тебе.</p>
<p>14 Отож тепер Господь невдовзі покарає твій народ, твоїх синів, жінок та все, що тобі належить, і буде то страшна кара.</p>
<p>15 Сам же ти захворієш на смертельну хворобу нутрощів, через ту хворобу повилазять твої кішки”».</p>
<p>16 Господь викликав на Єгорама ворожість филистимлян та аравійців, що жили поруч із кушійцями.</p>
<p>17 Вони напали на Юдею, захопили її й позабирали все добро з царського палацу, а також Єгорамових синів та жінок. Жодного сина не лишили, крім Агазія, наймолодшого. * [( <em>Агазія </em>Буквально «Єгоагаза». )]</p>
<p>18 Після цього Господь вразив Єгорама смертельною хворобою кишечника.</p>
<p>19 Згодом, наприкінці другого року, через ту хворобу в нього повилазили кишки, й він помер у страшних муках. Люди не розводили вогнища на його честь, як те вони зробили для його батька.</p>
<p>20 Єгораму було тридцять два роки, коли він став царем, він правив у Єрусалимі протягом восьми років. Коли він помер, ніхто не сумував за ним. Поховали його у місті Давида, але не в гробницях, де ховали царів.</p>

<h4>Розділ 22</h4>
<p>1 Люди Єрусалима настановили Агазію, молодшого сина Єгорама, царем, оскільки завойовники, які приходили з аравійцями в табір, повбивали всіх старших синів. Отож Агазія, син Єгорама, царя юдейського, почав царювати.</p>
<p>2 Було Агазії двадцять два роки, коли він став царем, і правив він в Єрусалимі протягом одного року. Його матір звали Аталія, вона доводилась онукою Омрі. * [( <em>двадцять два </em>Цей варіант також міститься у <a href='/ukr_umt/12/8/26'>2 Цар. 8:26</a>. У древньогебрейських рукописах — «сорок два». )]</p>
<p>3 Він жив так само, як родина Агава, бо його мати підтримувала його в неправедних справах.</p>
<p>4 Він робив зле в очах Господа, як заведено було в родині Агава, оскільки після смерті батька вони стали його радниками в негідних вчинках.</p>
<p>5 Так само він послухався їхньої поради, коли з Йорамом, сином Агава, ізраїльського царя, він пішов до Рамот-Ґілеада війною проти Газаела, арамійського царя. Арамійці поранили Йорама,</p>
<p>6 тож він повернувся до Єзреела загоювати рани, завдані йому біля Рамота в битві з Газаелом, арамійським царем. Згодом Агазія, син Єгорама, юдейського царя, прийшов в Єзреел, щоб побачитися з Йорамом, сином Агава, оскільки його було поранено. * [( <em>Агазія </em>Буквально «Озарія». )]</p>
<p>7 І то від Бога було, що Агазія пішов до Йорама на свою погибель. Коли Агазія прибув, він виступив з Йорамом проти Єгу, сина Німші, котрого Господь призначив знищити рід Агава.</p>
<p>8 Оскільки Єгу виконував вирок щодо родини Агава, він знайшов юдейських вельмож та родичів Агазії, що служили при ньому. І він повбивав їх.</p>
<p>9 Тоді він узявся розшукувати Агазію, і його люди схопили того, коли він переховувався в Самарії. Його привели до Єгу і стратили. Вони поховали його зі словами: «Він був сином Єгошафата, який усім серцем шукав Господа». Отож нікого не було в домі Агазії, могутнього настільки, щоб утримати царство.</p>
<p>10 Коли Аталія, Агазієва мати побачила, що її син мертвий, вона винищила весь царський рід Юдеї.</p>
<p>11 Однак Єгошеба, дочка царя Єгорама, забрала з-поміж царських синів, яких невдовзі мали стратити, Йоаша, сина Агазії. Вона сховала його та його няньку у внутрішніх кімнатах. Через те, що Єгошеба, дочка царя Єгорама й дружина священика, Єгояда була сестрою Агазії, вона сховала дитину від Аталії, тож та не змогла її вбити.</p>
<p>12 Він переховувався з нянькою у храмі Божому протягом шести років, поки Аталія правила країною.</p>

<h4>Розділ 23</h4>
<p>1 На сьомий рік Єгояда показав свою силу. Він уклав угоду з командирами сотень: Азарією, сином Єрогама, Ізмаїлом, сином Єгоганана, Азарією, сином Оведа, Маасією, сином Адаї, та Елішафатом, сином Зикрі.</p>
<p>2 Вони обійшли всю Юдею й позбирали левитів та голів ізраїльських родин по всіх містах. Коли вони прийшли до Єрусалима,</p>
<p>3 все зібрання уклало угоду з царем у храмі Божому. Єгояда сказав їм: «Син царя буде правити, як і пообіцяв Господь щодо нащадків Давида.</p>
<p>4 Тепер про те, що ви мусите зробити: „Третина з вас, священики та левити, які нестимуть варту в суботу, мають охороняти брами,</p>
<p>5 третина — в царському палаці, і ще третина — біля брами Заснування, а всі інші люди мають лишитися на подвір’ях храму Господнього.</p>
<p>6 Ніхто не має права заходити до храму Господнього, крім священиків та левитів, які на службі. Тільки вони можуть заходити, бо вони посвячені, а всі інші мусять пильно дотримуватися того, що Господь приписав їм.</p>
<p>7 Левити повинні стояти біля царя, кожен мусить мати в руках зброю. Кожного, хто ввійде в храм, належить убити. Будьте поруч із царем, хоч куди б він ішов”».</p>
<p>8 Кожен із начальників левитів виконали все точно так, як наказав священик Єгояда: кожен з них узяв своїх воїнів, як тих, хто мав вартувати в суботу, так і тих, хто був вільний від служби. Єгояда не відпускав жодну з груп.</p>
<p>9 Потім він роздав командирам підрозділів списи та великі й малі щити, які колись належали царю Давиду і зберігалися у храмі Божому.</p>
<p>10 Він розташував усіх людей, і кожен мав у руках зброю, навколо царя, біля вівтаря, від південної до північної сторони храму.</p>
<p>11 Єгояда вивів царського сина й увінчав його короною, вручив йому копію Угоди, і вони проголосили його царем. Єгояда та його сини помазали Йоаша й загукали: «Хай живе цар!»</p>
<p>12 Коли Аталія почула галас, бо люди бігли й радісно вітали царя, вона пішла до них у храм Господній.</p>
<p>13 Поглянувши, вона помітила царя, котрий стояв біля царської колони при вході. Командири підрозділів та сурмачі стояли біля нього, а всі люди раділи й сурмили в сурми, а співці з музичними інструментами вели хвальну пісню. Тоді Аталія розірвала на собі одяг й заволала: «Зрада! Зрада!» * [( <em>розірвала на собі одяг </em>В ознаку суму або гніву. )]</p>
<p>14 Тоді священик Єгояда послав сотників, які командували військом, і наказав їм: «Виведіть її за межі храму і віддайте мечу всіх, хто піде за нею». Бо священик сказав: «Не вбивайте її, поки вона перебуває у храмі Господньому».</p>
<p>15 Тож солдати схопили і вбили Аталію як тільки-но вона дійшла до Кінської брами біля царського палацу.</p>
<p>16 Потім Єгояда уклав заповіт про те, що він і народ, і цар будуть люди Господні.</p>
<p>17 Тоді всі пішли до храму Ваала і зруйнували його вщент. Вони поскидали вівтарі й бовванів і вбили Маттана, священика Ваала, перед жертовниками.</p>
<p>18 Після того Єгояда призначив священиків, щоб доглядати за храмом Господнім. Вони були левити, яким іще Давид доручив службу в храмі. Вони мали приносити Господу жертви всеспалення з радістю й співами, як записано в Законі Мойсея, та як наказував Давид.</p>
<p>19 Він також настановив вартових при брамах храму Господнього, щоб жоден нечистий не міг потрапити до нього.</p>
<p>20 Він узяв з собою командирів сотень, придворних, правителів та всіх людей цієї землі і вивів царя з храму Господнього. Вони ввійшли в палац через Верхню браму й посадовили царя на царський престол.</p>
<p>21 І весь народ цієї землі радів. У місті був мир, адже Аталію було вбито мечем.</p>

<h4>Розділ 24</h4>
<p>1 Йоашу сповнилося сім років, коли він почав царювати, і правив він у Єрусалимі протягом сорока років. Його матір звали Зивія; вона була родом з Беершеби.</p>
<p>2 Йоаш чинив праведно в очах Господа всі роки, поки живий був священик Єгояда.</p>
<p>3 Єгояда вибрав йому двох дружин, і він мав синів та дочок.</p>
<p>4 Згодом Йоаш вирішив відновити храм Господа.</p>
<p>5 Він скликав священиків і левитів і сказав їм: «Ідіть по містах Юдеї і позбирайте щорічну данину по всьому Ізраїлю на відбудову храму вашого Бога. Покваптеся й зробіть це». Та левити не поспішали.</p>
<p>6 Цар покликав первосвященика і сказав йому: «Єгоядо, чому ти не примушуєш левитів приносити з Юдеї та Єрусалима податок, який наклав Мойсей, слуга Господа, та зібрання Ізраїлю на відбудову намету Заповіту?»</p>
<p>7 Тепер сини цієї нечестивої жінки Аталії ввірвалися до храму Божого і навіть святі речі вживають для Ваала.</p>
<p>8 За розпорядженням царя було виготовлено скриньку й поставлено ззовні біля брами храму Господнього.</p>
<p>9 Тоді було оголошено розпорядження в Юдеї та Єрусалимі, що люди мають принести Господу данину, яку Мойсей, слуга Божий, наклав на Ізраїль іще в пустелі.</p>
<p>10 Всі наближені й увесь народ радо приносили данину й кидали в ту скриньку, аж поки вона не наповнилася доверху.</p>
<p>11 Хоч коли б левити заносили скриньку й царські наближені бачили, що там багато грошей, то писар царя й помічник первосвященика звільняли скриньку й відносили на те саме місце. Вони робили це регулярно й назбирали дуже багато грошей.</p>
<p>12 Цар та Єгояда віддавали їх людям, що виконували необхідні роботи в храмі Господньому. Вони наймали каменотесів та теслів, а також майстрів по залізу та бронзі для відбудови храму.</p>
<p>13 Люди, що відповідали за роботу, були дуже сумлінні, й відбудовчі роботи під їхнім керівництвом просувалися успішно. Вони відбудували храм Божий точно за його первісним проектом і зміцнили його.</p>
<p>14 Закінчивши роботу, вони принесли решту грошей царю та Єгояду, і на ті гроші було зроблено начиння для храму Господнього: речі, необхідні для проведення служби та всеспалення, а також посуд та інші речі з золота й срібла. Поки жив Єгояда, жертви всеспалення постійно приносилися в храмі Господа.</p>
<p>15 Тоді Єгояда зістарився, проживши довге життя. Він помер, коли йому було сто тридцять років.</p>
<p>16 Його поховали з царями в місті Давида, бо зробив він багато доброго в Ізраїлі для Бога та Його храму.</p>
<p>17 Після смерті Єгояди придворні Юдеї прийшли і вклонилися цареві, і він їх вислухав.</p>
<p>18 Вони покинули храм Господа, Бога їхніх батьків, і поклонялася Ашеровим стовпам та бовванам. Через їхню вину гнів Божий запалився на Юдею та Єрусалим.</p>
<p>19 Хоча Господь і посилав пророків до людей, аби навернути їх до Себе, і хоч ті застерігали їх, люди не дослухалися.</p>
<p>20 Тоді Дух Божий зійшов на Захарію, сина священика Єгояди. Він став перед народом і сказав: «Ось що каже Бог: „Чому ви не підкоряєтеся настановам Господа? Не буде вам добра, бо ви залишили Господа, а Він залишив вас!”»</p>
<p>21 Але проти нього вчинили змову і, за наказом царя, на смерть забили Захарію камінням на подвір’ї храму Господнього.</p>
<p>22 Цар Йоаш не пам’ятав добра, зробленого батьком Захарія Єгоядом, і вбив його сина. Перед смертю Захарія сказав: «Нехай Господь це побачить і воздасть тобі!»</p>
<p>23 Наприкінці року військо Арама виступило проти Йоаша. Вони завоювали Юдею та Єрусалим і повбивали всіх вождів народу. Всю здобич вони відіслали своєму царю в Дамаск.</p>
<p>24 Хоча військо Арама було малочисельне, Господь віддав у їхні руки значно більше військо юдейське. Бо Юдея залишила Господа, Бога їхніх батьків. Суд над Йоашем звершився.</p>
<p>25 Коли військо Арама забралося, вони залишили Йоаша тяжко пораненого. Його придворні змовилися проти нього за те, що він убив сина священика Єгояди. Вони вбили Йоаша в його ж ліжку. Отак він помер, і поховали його в місті Давида, але не в усипальниці царів.</p>
<p>26 Ось імена тих, хто змовилися проти нього: Завад, син аммонійки Шимеат, та Єгозавад, син моавійки Шимріт.</p>
<p>27 Докладно про його синів, про багато пророцтв щодо нього, про хроніку відбудови храму Божого записано в книзі царів. А після нього царем став його син Амазія.</p>

<h4>Розділ 25</h4>
<p>1 Амазії сповнилося двадцять п’ять років, коли він став царем, і правив він у Єрусалимі протягом двадцяти дев’яти років. Його матір звали Єгоаддін і була вона родом з Єрусалима.</p>
<p>2 Він робив те, що було правильне в Господніх очах, але не від щирого серця.</p>
<p>3 Зміцнивши свою владу, він стратив тих вельмож, які вбили його батька-царя.</p>
<p>4 Але він не повбивав їхніх синів, бо діяв згідно з тим, що записано в книзі Закону Мойсея, де Господь наказав: «Батьків не слід вбивати за провини дітей і дітей не можна вбивати за вчинки батьків — кожен має прийняти смерть за свої власні гріхи». * [( <em>Батьків… гріхи </em>Див.: <a href='/ukr_umt/5/24/16'>Повт. Закону 24:16</a>. )]</p>
<p>5 Амазія скликав усіх юдеїв і за родами підпорядкував їх командирам тисячних та сотенних загонів — усіх юдеїв та веніаминіїв. Тоді він зробив перелік усіх, кому виповнилося двадцять років і старше і з’ясував, що їх було триста тисяч чоловік, придатних для військової служби, тих, хто вправно володів списами та щитами.</p>
<p>6 Він також найняв сто тисяч воїнів з Ізраїлю за сто талантів срібла. * [( <em>сто талантів </em>Приблизно 3,45 т. )]</p>
<p>7 Але до нього прийшов чоловік Божий і сказав: «О царю, ці війська ізраїльські не повинні виступати з тобою, бо Господь не з ізраїльтянами та ні з ким з людей Ефраїмових.</p>
<p>8 Навіть якщо ти підеш і відважно битимешся, Бог завдасть тобі поразки від ворога, бо у владі Божій допомогти чи завдати поразки».</p>
<p>9 Амазія спитав чоловіка Божого: «А як же з тією сотнею талантів, шо я заплатив ізраїльському війську?» Чоловік Божий відповів: «Господь може дати тобі набагато більше».</p>
<p>10 Отож Амазія розпустив військо, що прийшло до нього від Ефраїма, і відправив людей по домівках. Вони дуже розлютилися на юдеїв і пішли додому у великому гніві.</p>
<p>11 Тоді Амазія зібрав усю свою мужність і повів своє військо в Солону долину, де він убив десять тисяч людей Сеїра. * [( <em>Сеїра </em>Або «Едома». )]</p>
<p>12 А ще юдейське військо взяло в полон десять тисяч чоловік. Вони відвели їх на вершину скелі й скинули вниз. Отож усі вони розбилися.</p>
<p>13 Тим часом війська, які Амазія відіслав назад і яким не дозволив брати участі у війні, напали на юдейські міста від Самарії до Бет-Горона. Вони вбили три тисячі чоловік і забрали величезну кількість здобичі.</p>
<p>14 Коли Амазія повернувся після розгрому едомійців, він приніс із собою божків людей Сеїра. Він встановив їх як своїх богів, поклонявся їм і спалював для них запашне куріння.</p>
<p>15 Гнів Господній упав на Амазію. Він послав до нього пророка, що сказав: «Чому ти радишся з богами цих людей, які навіть свій народ не змогли врятувати від тебе?»</p>
<p>16 Він іще не скінчив говорити, як цар сказав йому: «Хіба ми призначали тебе радником царя? Облиш! Бо будеш страчений!» Отож пророк замовк, але зазначив: «Я знаю, що Господь вирішив знищити тебе, бо ти вчинив таке й не вислухав моєї поради».</p>
<p>17 Порадившись зі своїми радниками, цар Юдеї Амазія послав такий виклик Єгоашу, сину Єгоагаза, який доводився сином Єгу, царя Ізраїлю: «Приходь, поміряємося силами сам-на-сам».</p>
<p>18 Але Єгоаш, цар ізраїльський, так відповів Амазії, царю юдейському: «Чортополох ливанський надіслав листа кедру ливанському: „Віддай свою дочку заміж за мого сина”. Потім пробігав дикий ливанський звір й розтоптав чортополох.</p>
<p>19 Ти собі кажеш, що підкорив Едом, і пнешся від пихи. Але залишайся вдома! Навіщо шукати собі клопоту, це тільки призведе до твого падіння, а також падіння Юдеї?»</p>
<p>20 Однак, Амазія не послухався, бо то Бог так зробив, адже Він мав віддати їх Єгоашу за те, що вони йшли за богами Едома.</p>
<p>21 Отож Єгоаш, цар ізраїльський виступив. Він зустрівся віч-на-віч з Амазією, юдейським царем, в Бет-Шемеші, що в Юдеї.</p>
<p>22 Ізраїльтяни розбили юдеїв, і ті розбіглися по своїх домівках.</p>
<p>23 Ізраїльський цар Єгоаш захопив у полон Амазію, юдейського царя, сина Йоаша, який доводився сином Агазії, в Бет-Шемеші. Єгоаш привів його в Єрусалим і зруйнував єрусалимську стіну від Ефраїмової брами до Кутньої брами — частину муру чотириста ліктів завдовжки. * [( <em>чотириста ліктів </em>Приблизно 200 м. )]</p>
<p>24 Він забрав усе золото й срібло та всі речі, знайдені у храмі Божому, за якими наглядав Овед-Едом, разом з усім скарбом із царського палацу та кількома полоненими й повернувся до Самарії.</p>
<p>25 Юдейський цар Амазія, син Йоаша, прожив ще п’ятнадцять років після смерті Єгоаша, сина Єгоагаза, царя ізраїльського.</p>
<p>26 Щодо інших подій за часів правління Амазії від початку до кінця, то все це описано в книзі Хронік Царів Юдеї та Ізраїлю.</p>
<p>27 Як Амазія відвернувся від Господа, деякі люди сплели змову проти нього в Єрусалимі, тож він утік до Лахиша, але вони послали людей за ним у Лахиш і там убили його.</p>
<p>28 Його на конях привезли до Єрусалима, де він був похований коло своїх батьків у Давидовому місті.</p>

<h4>Розділ 26</h4>
<p>1 Тоді всі юдеї взяли й настановили царем Уззію замість його батька Амазії. Йому тоді було шістнадцять років.</p>
<p>2 Саме він відбудував місто Елат і відновив його для Юдеї після того, як Амазія спочив з батьками своїми.</p>
<p>3 Уззії було шістнадцять років, коли він став царем, і правив він у Єрусалимі протягом п’ятдесяти двох років. Його матір звали Єколія, родом вона була з Єрусалима.</p>
<p>4 Уззія чинив так, як було праведно в очах Господа, як і його батько Амазія.</p>
<p>5 Він наслідував Бога, поки жив Захарія, який навчав його боятися Бога. І поки він шукав Господа, Бог давав йому успіх.</p>
<p>6 Він пішов війною проти филистимлян і зруйнував вали Ґата, Явне і Ашдода. Потім він відбудував міста біля Ашдода і ще подекуди на землях филистимлян.</p>
<p>7 Бог допомагав йому у війні проти филистимлян та аравійців, що жили в Ґур-Ваалі, та у війні проти меунійців.</p>
<p>8 Аммонійці платили данину Уззії, і слава його поширилася аж до кордону з Єгиптом, бо став він вельми могутнім.</p>
<p>9 Уззія побудував вежі в Єрусалимі біля Кутової брами, Брами долини та на розі валів. Він також зміцнив їх.</p>
<p>10 Він також побудував вежі в пустелі й вирив багато криниць, бо мав багато худоби у підгір’ях та долинах. Люди його працювали на полях та виноградниках, у горах та на чорноземі, бо любив він землю.</p>
<p>11 Уззія мав добре навчене військо, готове виступити за підрозділами згідно з номером, як настановив писар Єєл та військовий начальник Маасія під керівництвом Хананії, одного з царських наближених.</p>
<p>12 Загальне число голів родин, що командували військом, становило дві тисячі шістсот чоловік.</p>
<p>13 Під їхнім командуванням було військо в триста сім тисяч п’ятсот чоловік, тренованих до бою, могутні сили підтримували царя в війні з ворогами.</p>
<p>14 Уззія забезпечив усе військо щитами, списами, шоломами, латами, стрілами та камінням для пращ.</p>
<p>15 В Єрусалимі він зробив машини, придумані умільцями, що використовувалися на вежах та на кутових оборонних спорудах для стрільби стрілами та кидання величезних каменів. Слава про нього все поширювалася, бо дуже багато йому допомагали, аж доки не став він могутнім.</p>
<p>16 Але коли Уззія став могутнім, його пиха привела до такого ж занепаду. Він не був вірний Господу своєму Богу і увійшов до храму Господнього, аби спалювали запашне куріння на вівтарі спалювання.</p>
<p>17 Священик Азарія з іще вісімдесятьма іншими мужніми священиками Господа ввійшли за ним.</p>
<p>18 Вони стали перед ним і сказали: «Ти не маєш права, Уззіє, спалювали запашне куріння Господу. Це справа священиків, нащадків Аарона, які були посвячені для кадіння фиміаму. Вийди зі Святеє Святих, бо ти не був вірним і не матимеш від Господа Бога почесті за це».</p>
<p>19 Уззія, який тримав кадило напоготові для спалювання запашного куріння, страшенно розлютився. Поки він лютував на священиків, що були там перед вівтарем спалювання у храмі Господньому, на його чолі з’явилася проказа.</p>
<p>20 Коли первосвященик Азарія та всі інші священики глянули на нього й побачили на його чолі проказу, вони стали квапити його, щоб він вийшов. Звісно, він і сам тепер був радий піти звідти, бо Господь вразив його.</p>
<p>21 Цар Уззія був хворий на проказу аж до самої смерті. Він жив в окремому будинку, і не міг заходити до храму Господа. Йотам, його син, відповідав за палац й правив народом тієї землі.</p>
<p>22 А щодо інших подій за часів царювання Уззії від початку до кінця записано пророком Ісаєю, сином Амоса.</p>
<p>23 Уззія спочив зі своїми батьками і був похований в полі біля царського цвинтаря, бо люди казали про нього: «Він — прокажений». Йотам, його син, став царем після нього.</p>

<h4>Розділ 27</h4>
<p>1 Йотаму виповнилося двадцять п’ять років, коли він став царем, і правив він у Єрусалимі протягом шістнадцяти років. Його матір звали Єруша, яка була дочкою Задока.</p>
<p>2 Йотам чинив праведно в очах Господа, як і його батько Уззія, але, на відміну від батька, він не заходив до храму Господнього, щоб спалювали запашне куріння. Однак люди й далі жили неправедно.</p>
<p>3 Йотам збудував Верхню браму храму Господнього і зробив велику роботу по укріпленню стіни біля гори Офел.</p>
<p>4 Він побудував міста в юдейських горах, фортеці та вежі в лісах.</p>
<p>5 Йотам пішов війною проти царя аммонійців і підкорив їх. Того року аммонійці платили йому сто талантів сріблом, десять тисяч ко́рів пшениці і десять тисяч ко́рів ячменя. Стільки ж аммонійці сплатили й на другий і на третій роки. * [( <em>сто талантів </em>Приблизно 3,45 т.<br><em>десять тисяч ко́рів </em>Приблизно 2200000 л. )]</p>
<p>6 Йотам набирав могутності, бо послідовно дотримувався шляху Господа його Бога.</p>
<p>7 А щодо інших подій за правління Йотама, всі війни, які він вів, то все це описано в книзі Хронік Царів Ізраїлю та Юдеї.</p>
<p>8 Йому виповнилося двадцять п’ять років, коли він став царем, і правив у Єрусалимі протягом шістнадцяти років.</p>
<p>9 Йотам спочив зі своїми батьками й був похований у місті Давида. Його син Агаз почав царювати після нього.</p>

<h4>Розділ 28</h4>
<p>1 Агазу виповнилося двадцять років, коли він став царем, і правив він у Єрусалимі протягом шістнадцяти років. На відміну від свого предка Давида, він не чинив праведно в очах Господа.</p>
<p>2 Він робив те, що й ізраїльські царі, а також виготовляв литих бовванів, щоб поклонятися Ваалу.</p>
<p>3 Він спалював запашне куріння в долині Бен-Гінном і приніс у жертву своїх синів, яких спалив за гидотним звичаєм народів, яких Господь вигнав перед тим, як ізраїльтяни осіли у цій землі. * [( <em>долина Бен-Гінном </em>Або «геєна» — долина на південь від Єрусалима, де ізраїльтяни приносили своїх дітей у жертву лжебогам. )]</p>
<p>4 Агаз приносив жертви та спалював запашне куріння на узвишшях та під кожним деревом.</p>
<p>5 Тому Господь його Бог віддав його царю Араму. Арамійці перемогли його, захопили багато полонених і привели їх у Дамаск. Агаза теж було віддано в руки царя Ізраїлю, який завдав йому великої поразки.</p>
<p>6 Одного дня Пека, син Ремалії, убив сто двадцять тисяч воїнів у Юдеї, бо юдеї зрадили Господа, Бога їхніх батьків.</p>
<p>7 Зикрі, ефраїмський воїн, убив Маасію, сина царя, Азрікама, наближеного царя, який відповідав за палац, та Елкана, другу людину після царя.</p>
<p>8 Ізраїльтяни у своїх братів захопили в полон двісті тисяч жінок, синів і дочок. Також вони взяли величезну здобич, яку забрали до Самарії.</p>
<p>9 Але був там пророк Господній на ім’я Овед. Отож вийшов він назустріч війську, саме коли вони поверталися до Самарії. Він сказав їм: «Оскільки Господь Бог ваших батьків був дуже розлючений на юдеїв, Він віддав їх вам у руки, і ви винищували їх з такою люттю, що вона зійшла аж до небес.</p>
<p>10 А тепер ви маєте намір перетворити цих чоловіків і жінок Юдеї та Єрусалима на рабів. Але ж хіба самі ви безгрішні перед Господом вашим Богом?</p>
<p>11 Отож послухайте мене! Відпустіть братів своїх, яких ви взяли як полонених, бо страшний гнів Господній упаде на вас».</p>
<p>12 Тоді кілька вождів Ефраїма: Азарія, син Йоханана, Верекія, син Мешіллемота, Єхізкая, син Шаллума, та Амаза, син Хадлая — виступили проти тих, хто повертався з війни.</p>
<p>13 «Не слід приводити сюди полонених, — казали вони, — бо ми будемо винні перед Господом. Чи хочете ви ще додати до своїх гріхів та провин? Наша вина і так дуже велика, і гнів Його страшний впаде на Ізраїль».</p>
<p>14 Отож воїни відпустили полонених і віддали здобич у присутності всіх наближених та всього зібрання.</p>
<p>15 Люди, призначені поіменно, взяли одяг зі здобичі й повдягали тих полонених, що були роздягнені. Вони дали їм вбрання і взуття, їжу та воду, а також лікувальні мастила. Усіх слабих посадили на віслюків. Так вони доставили їх до їхніх братів у Єрихон, місто пальм, а самі повернулися до Самарії.</p>
<p>16 У цей час цар Агаз звернувся по допомогу до ассирійського царя.</p>
<p>17 Едомійці знову прийшли й напали на Юдею, і забрали багато полонених.</p>
<p>18 А тим часом филистимляни робили набіги на міста, що розташовані біля підніжжя гір та в юдейському Неґеві. Вони захопили й зайняли Бет-Шемеш, Айжалон та Ґедерот, а також Соко, Тимну й Ґимзо з довколишніми поселеннями.</p>
<p>19 Господь принизив Юдею за те, що Агаз, ізраїльський цар, сприяв гріхам в Юдеї, а сам був найбільш невірним Господу.</p>
<p>20 Тіґлат-Пілезер, цар ассирійський, прийшов до нього, але замість допомоги приніс лише нещастя.</p>
<p>21 Агаз узяв деякі речі з храму Господнього й царського палацу та від князів і подарував їх царю ассирійському, але це йому не допомогло.</p>
<p>22 В тяжкі часи цар Агаз став іще більш невірний Господу.</p>
<p>23 Він приносив жертви богам людей Дамаска. Ці люди перемогли його, отож він думав так: «Оскільки боги царів Арама допомогли їм, я буду приносити їм жертви. Може, вони допоможуть і мені». Тож вони стали причиною його падіння й падіння всього Ізраїлю.</p>
<p>24 Агаз зібрав і виніс усе начиння з храму Господнього. Він зачинив двері Господнього храму і встановив вівтарі для спалення запашного куріння на кожному перехресті Єрусалима.</p>
<p>25 У кожному місті Юдеї він збудував узвишшя для жертв всеспалення іншим богам, чим викликав гнів Господа Бога його батьків.</p>
<p>26 Інші події його царювання і його діла від початку до кінця описані в книзі Хронік Царів Юдеї та Ізраїлю.</p>
<p>27 Агаз спочив із своїми батьками й був похований у Єрусалимі, але не в гробницях царів Ізраїлю, а після нього почав царювати його син Езекія.</p>

<h4>Розділ 29</h4>
<p>1 Езекії було двадцять п’ять років, коли він став царем, і правив він у Єрусалимі протягом двадцяти дев’яти років. Його матір звали Авіжа, дочка Захарії.</p>
<p>2 Езекія чинив праведно в очах Господа, як і його предок Давид.</p>
<p>3 У перший місяць першого року свого правління він відчинив двері в храм Господній і полагодив їх.</p>
<p>4 Він скликав священиків та левитів, зібрав їх на площі зі східної сторони храму і сказав:</p>
<p>5 «Послухайте мене, левити! Тепер самі очиститеся й освятіть храм Господа Бога ваших батьків. Викиньте все нечисте зі святині.</p>
<p>6 Наші батьки були невірні, вони чинили зле в очах Господа нашого Бога і покинули Його. Вони відвернулися від Господньої Оселі. Вони повернулися до Нього спиною. * [( <em>від Господньої Оселі </em>Тобто від «храму». )]</p>
<p>7 Вони ж зачинили двері притвору й загасили світильники. Вони не спалювали запашне куріння і не приносили жертви всеспалення у Святеє Святих Бога Ізраїлю.</p>
<p>8 Тому гнів Господній упав на Юдею та Єрусалим. Він віддав їх на жах, страх і глум, як ви бачите це на власні очі.</p>
<p>9 Ось чому наші батьки полягли від меча, а наші сини, дочки й дружини потрапили в полон.</p>
<p>10 Тепер я вирішив укласти Угоду з Господом, Богом Ізраїлю, щоб відвернути Його гнів від нас.</p>
<p>11 Сини мої, не будьте байдужі, бо Господь обрав вас, щоб ви стояли перед Ним і служили Йому, правили служби й спалювали запашне куріння». * [( <em>Сини мої </em>Езекія звертається до священиків, неначе вони були його синами. )]</p>
<p>12 Ось левити, що стали до роботи: від когаїтів: Магат, син Амасая, та Йоїл, син Азарії; від мераріїв: Кіш, син Авдія, та Азарія, син Єгаллелела; від ґершоніїв: Йоа, син Зимми, та Едем, син Йоа.</p>
<p>13 Від нащадків Елізафана: Шимрі та Єуел; від нащадків Асафа: Захарія та Маттанія.</p>
<p>14 Від нащадків Гемана: Єгіел та Шимей; від нащадків Єдутуна: Шемая та Уззіел.</p>
<p>15 Коли вони зібрали своїх братів і освятили їх, то пішли очистити храм Господній, як наказав їм цар, що слідував слову Господа.</p>
<p>16 Священики ввійшли до Святеє Святих Господа аби очистити його. Вони винесли на подвір’я храму Господа все нечисте, що знайшли в храмі Господньому. Левити взяли все те й віднесли в долину Кідрон.</p>
<p>17 Вони почали освячення в перший день першого місяця, а на восьмий день того ж місяця дійшли до притвору Господа. Ще вісім днів вони освячували сам храм Господній і закінчили на шістнадцятий день першого місяця.</p>
<p>18 Тоді пішли вони до царя Езекії і доповіли: «Ми освятили весь храм Господній, вівтар всеспалення і все начиння, а також стіл для святих хлібів.</p>
<p>19 Ми освятили всі речі, які цар Агаз виніс, бо був він невірний під час свого царювання. І зараз усі ці речі — перед вівтарем Господнім».</p>
<p>20 Рано-вранці наступного дня цар Езекія зібрав начальників міста і пішли вони до храму Господа.</p>
<p>21 Вони привели сім бичків, сім баранів та сім ягнят і сім козенят як жертви за гріхи царства, Святеє Святих та Юдеї. Цар наказав священикам, нащадкам Аарона, принести все до вівтаря Господнього.</p>
<p>22 Отож вони закололи бичків, священики зібрали кров і окропили вівтар. Потім вони закололи баранів і покропили їхньою кров’ю вівтар. Потім вони закололи ягнят і їхньою кров’ю покропили вівтар.</p>
<p>23 Козенят, призначених для жертви за гріхи, було приведено до царя й усього зібрання, і вони поклали на них руки. Тоді священики закололи козенят і додали їхньої крові на вівтар як пожертву в спокуту гріхів цілого Ізраїлю, бо цар наказав принести жертви всеспалення та жертви за гріхи всього Ізраїлю.</p>
<p>25 Він розмістив левитів у храмі Господа з цимбалами, арфами та лірами за приписом Давида й Ґада, царського провидця, та пророка Натана. Таку настанову дав Господь через пророків.</p>
<p>26 Отож левити стояли напоготові з інструментами Давидовими, а священики — зі своїми сурмами.</p>
<p>27 Езекія віддав наказ принести жертви всеспалення на вівтарі. Як почалося жертвопринесення, почався ще й спів у супроводі сурм та інструментів Давида, царя Ізраїлю.</p>
<p>28 Уся громада схилилася в молитві, співці співали, сурмачі сурмили. Так тривало доти, доки не скінчилося принесення жертви всеспалення.</p>
<p>29 Коли жертвопринесення скінчилося, цар та всі присутні впали на коліна й молилися.</p>
<p>30 Цар Езекія та його наближені наказали левитам прославляти Господа словами пісень, що написали Давид і провидець Асаф, співати хвалу з радістю, схиливши голови й прославляючи Його.</p>
<p>31 Потім Езекія сказав: «Тепер ви, люди Юдеї, присвятили себе Господу. Приходьте й приносьте жертви, офіри подяки у храм Господній». І громада принесла пожертви й офіри подяки, і всі, хто хотів, приносили жертви всеспалення.</p>
<p>32 Для жертв всеспалення громада принесла сімдесят бичків, сто баранів та двісті ягнят — усе це були жертви всеспалення Господу.</p>
<p>33 Тварин для священних жертв було шістсот бичків та три тисячі овець і кіз.</p>
<p>34 Однак недоставало священиків, щоб поздирати шкуру з усіх жертв всеспалення, отож їхні брати, левити, допомагали їм, доки роботу не було закінчено й поки інші священики не освятилися, бо левити з більшою відповідальністю й серйозністю підготувалися до служіння Господу, ніж священики.</p>
<p>35 Жертв всеспалення було доволі, а також лою від мирних і ливних жертв, що додавалися до жертв всеспалення. Отож службу у храмі Господа було відновлено.</p>
<p>36 Езекія та ввесь народ раділи з того, що Бог дав своїм людям, бо сталося все це так швидко.</p>

<h4>Розділ 30</h4>
<p>1 Езекія розіслав послання по всьому Ізраїлю та Юдеї, а також написав листи до людей Ефраїма та Манассії, запрошуючи їх прибути до храму Господа в Єрусалим і відзначити Пасху Господа Бога Ізраїлю. * [( <em>Ефраїма та Манассії </em>Це були сини Йосипа. Оскільки родини Ефраїма та Манассії були найчисленнішими колінами, часто вони носили загальне значення «Північного царства» Ізраїлю. )]</p>
<p>2 Цар та його наближені і вся громада в Єрусалимі вирішили відзначити Пасху в другому місяці.</p>
<p>3 Вони не мали змоги відзначити її в належний час, бо священики не були ще достатньо освячені й народ не зібрався в Єрусалимі.</p>
<p>4 Таке рішення здавалося правильним і цареві, і всій громаді.</p>
<p>5 Вони вирішили оголосити про це по всьому Ізраїлю від Беершеби до Дана, закликати людей прийти до Єрусалима й відзначити Пасху для Господа Бога Ізраїлю. Багатьма вона давно не відзначалася так, як це було предписано.</p>
<p>6 За наказом царя гінці вирушили по всьому Ізраїлю та Юдеї з листами від царя та його придворних, де було написано: «Люди Ізраїлю, повертайтеся до Господа, Бога Авраама, Ісаака та Ізраїля, щоб Він міг повернутися до тих із вас, хто ще залишився і врятувався від царів ассирійських.</p>
<p>7 Не наслідуйте гріхів ваших батьків та братів, які відвернулися від Господа Бога ваших пращурів. Отож, як ви й самі бачили, Він страшно покарав їх.</p>
<p>8 Не будьте такими впертими, як були ваші батьки, та підкоріться Господу. Приходьте до Святеє Святих, Він освятив це місце навічно. Служіть Господу вашому Богу, щоб страшний Свій гнів Він відвернув від вас.</p>
<p>9 Якщо ви повернетеся до Господа, тоді ваші брати й діти знайдуть співчуття у тих, хто захопив їх, і вони повернуться на цю землю, бо Господь ваш Бог — милостивий і добрий. Він не відвернеться від вас, якщо ви самі до Нього повернетеся».</p>
<p>10 Гінці переходили з одного міста до іншого в землі Ефраїма та Манассії, дійшли аж до Завулона, але люди насміхалися й глузували з них.</p>
<p>11 Однак деякі люди Ашера, Манассії та Завулона підкорилися й прийшли до Єрусалима.</p>
<p>12 В Юдеї також рука Божа об’єднала людей навколо рішення виконати наказ царя та його наближених, який ішов від слова Божого.</p>
<p>13 Величезний натовп зібрався в Єрусалимі святкувати свято Опрісноків на другий місяць.</p>
<p>14 Вони усунули з Єрусалима вівтарі, побудовані на честь бовванів, й вівтарі для спалення запашного куріння і повикидали їх у долину Кідрон.</p>
<p>15 Вони закололи пасхальне ягня на чотирнадцятий день другого місяця. Священики та левити були посоромлені й освятилися, і принесли жертви всеспалення у храмі Господа.</p>
<p>16 Тоді вони зайняли належні місця й, за Законом Мойсея, чоловіка Божого, левити дали кров священикам, і ті окропили вівтар.</p>
<p>17 Оскільки багато хто з натовпу не освятився, то левити забивали пасхальних ягнят тих, хто не був належно освячений і не міг виконувати цей священний обряд для Господа.</p>
<p>18 Хоча більшість людей, які прийшли з земель Ефраїма, Манассії, Іссаха́ра та Завулона, не очистилися, вони все ж їли Пасху всупереч Закону. Але Езекія помолився й за них, сказавши: «Нехай Господь, Який є добрим, простить кожного, хто в серці своїм вирішив шукати Бога, Господа Бога своїх батьків, навіть якщо він і не є достатньо чистим, згідно з правилами Святеє Святих».</p>
<p>20 І Господь почув Езекію і простив народ.</p>
<p>21 Сини Ізраїля відзначали в Єрусалимі свято Опрісноків протягом семи днів. Вони були щасливі. Левити й священики прославляли Господа кожен день що було сили. * [( <em>що було сили </em>Або «могутніми інструментами Господа». )]</p>
<p>22 Цар Езекія надихав усіх левитів, які добре розумілися на тому, як відправляти службу Господню. Люди відзначали те свято протягом семи днів і приносили мирні жертви. Вони дякували Господу й прославляли Його, Бога своїх предків.</p>
<p>23 Уся громада вирішила святкувати ще сім днів. Вони радісно відзначали Пасху іще сім дні.</p>
<p>24 Езекія, цар юдейський, дав тисячу бичків та сім тисяч овець для зібрання. Вельможі дали одну тисячу бичків та десять тисяч овець для зібрання. Багато священиків освятилися для святої служби.</p>
<p>25 Всі люди були щасливі: вся громада юдейська, священики, левити, громада ізраїльська — усі, хто прийшли з Ізраїлю до Юдеї.</p>
<p>26 Отож було в Єрусалимі багато радості. Подібного свята не було з часів Соломона, сина Давида, царя ізраїльського.</p>
<p>27 Священики та левити встали й просили Господа благословити народ. Бог почув їх. Їхня молитва долинула до священного дому Господа на небесах.</p>

<h4>Розділ 31</h4>
<p>1 Святкування Пасхи скінчилося. Ізраїльтяни, які були на святі, розійшлися по містах Юдеї. Вони позносили священні камені й повалили стовпи Ашери. Вони зруйнували узвишшя й вівтарі по всій Юдеї та на землях Веніамина, в Ефраїмі та Манассії. Зруйнувавши все те, ізраїльтяни повернулися в свої міста, до свого майна.</p>
<p>2 Езекія призначив по підрозділах священиків та левитів, і кожен мав виконувати свої обов’язки священиків та левитів: приносити жертви всеспалення та мирні жертви, правити службу, дякувати й співати хвалу при брамах Господнього храму. * [( <em>Господнього храму </em>Або «Господнього табору», тобто «на подвір’ї храму». )]</p>
<p>3 Цар віддав тварин, що належали йому, для жертв всеспалення. Ці тварини були призначені для щоденних жертв всеспалення, які приносили щоранку і щовечора, а також щосуботи під час свят Новолуння та для інших особливих зібрань, як записано в Законі Господньому.</p>
<p>4 Люди мали віддавати частину свого врожаю та речей священикам і левитам, щоб вони могли присвятити себе Закону Господньому.</p>
<p>5 Як тільки вийшов той наказ, ізраїльтяни щиросердо віддали перший врожай зерна, молоде вино, оливу та мед, багато всього іншого — десятину врожаю.</p>
<p>6 Ізраїльтяни та юдеї, що жили в містах Юдеї, також дали десятину великої рогатої худоби та отар і десятину святих речей присвятили Господу своєму Богу, і поскладали вони все те у великі купи.</p>
<p>7 Почали вони це робити на третій місяць, а закінчили в сьомому.</p>
<p>8 Коли Езекія прийшов зі своїми придворними й побачив ті купи, вони восхвалили Господа, й благословив Його ізраїльський народ.</p>
<p>9 Езекія спитав священиків та левитів про ті купи,</p>
<p>10 і первосвященик Азарія з роду Задока, відповів: «З того часу, як люди почали приносити жертви до храму Господнього, ми мали вдосталь їжі, ще й багато залишків, бо Господь благословив Свій народ і багато лишку зосталося».</p>
<p>11 Езекія наказав підготувати комори у храмі Господа, і так було зроблено.</p>
<p>12 Потім вони благоговійно позаносили данину: десятину й посвячені дари. Левит Конанія відповідав за це, а другим після нього відповідальним був його брат Шимей.</p>
<p>13 Єгіел, Азазія, Нагат, Асагел, Єримот, Йозавад, Еліел, Ісмакія, Магат і Беная були наглядачами, підпорядкованими Конанії та його брату Шимею, яких призначили цар Езекія та придворний Азарія, відповідальний за храм Божий.</p>
<p>14 Левит Коре, син Імни, головний охоронець Східної брами, відповідав за добровільні пожертви Богу, він розподіляв данину Господу, а також посвячені дари.</p>
<p>15 Едем, Миніамин, Ісус, Шемая, Амарія та Шеканія віддано допомагали йому в містах священиків, розподіляючи між своїми братами-священиками за підрозділами, порівну: найстаршим і найменшим.</p>
<p>16 Крім того, вони розподіляли данину між особами чоловічої статі старше трьох років, чиї імена було занесено до родоводів, серед усіх, хто мав приходили до храму Господнього й виконувати різні щоденні обов’язки, згідно з відповідальністю кожного, за підрозділами.</p>
<p>17 Вони вели розподіл між священиками, записаними за родами в родоводах, а щодо левитів, то між тими, кому виповнилося двадцять років і старше.</p>
<p>18 Вони враховували й малечу, і жінок, і синів та дочок — усіх записаних у родоводах. Бо вони, сповнені віри, присвятили себе цьому служінню.</p>
<p>19 А священики, нащадки Аарона, що жили на полях-пасовиськах довкола своїх міст та в будь-яких інших містах, також дістали свою частку на кожного чоловіка з-поміж них і кожного записаного в родоводах левитів.</p>
<p>20 Отак зробив Езекія по всій Юдеї, чинив він правильно, праведно й щиросердо перед Господом його Богом.</p>
<p>21 В усьому, що робив він щодо служби в храмі Божому та послуху Закону й заповідям, він шукав Бога Й працював щиросердо. Отож він і процвітав.</p>

<h4>Розділ 32</h4>
<p>1 Після всього того, що Езекія так віддано зробив, ассирійський цар Сеннахерив виступив проти Юдеї. Він обложив укріплені міста, намисливши захопити їх.</p>
<p>2 Коли Езекія побачив, що Сеннахерив прийшов і має намір напасти на Єрусалим,</p>
<p>3 він порадився зі своїми придворними й військовими, як би загатити річки, що за містом. І вони допомогли йому.</p>
<p>4 Зібралася величезна сила людей, і вони загатили всі струмки та потоки, що текли по їхній землі. «Чому ассирійські царі мають приходити й діставати багато води?» — казали вони.</p>
<p>5 Потім він добре попрацював, щоб полагодити всі зруйновані ділянки стіни й звів там вежі. Він побудував іще одну зовнішню стіну й укріпив стару частину Єрусалима зі східної сторони в місті Давида. Він також виготовив багато зброї та щитів.</p>
<p>6 Він призначив воєначальників над людьми й зібрав їх на майдані біля міської брами. Він підбадьорив їх такими словами:</p>
<p>7 «Будьте сильні й мужні. Не бійтеся й не жахайтеся царя ассирійського та його величезного війська, бо з нами більша сила, ніж з ними.</p>
<p>8 З ними тільки озброєна плоть, а з нами Господь наш Бог. Він допоможе нам у битві». І від того, що сказав цар юдейський Езекія, всі люди сповнилися впевненості.</p>
<p>9 Пізніше, коли Сеннахерив, цар ассирійський, та всі його сили обложили місто Лахиш, він послав своїх людей до Єрусалима з посланням Езекії, царю юдейському, та всім юдеям, що були там.</p>
<p>10 Ось що сказав Сеннахерив, цар ассирійський: «На чому ґрунтується впевненість ваша, що ви залишаєтеся в Єрусалимі під облогою?</p>
<p>11 Коли Езекія каже: „Господь наш Бог порятує нас від рук царя ассирійського”, — він обдурює вас і штовхає вас на смерть від голоду й спраги.</p>
<p>12 Хіба ж не сам Езекія позносив узвишшя й вівтарі, кажучи Юдеї та Єрусалиму: „Ви мусите поклонятися перед одним вівтарем і тільки на ньому спалювати запашне куріння?”</p>
<p>13 Хіба ж ви не знаєте, що я й мої батьки зробили з усіма народами інших земель? Хіба боги тих народів хоч коли змогли захистити свою землю від мене?</p>
<p>14 Чи якийсь із усіх богів цих народів, яких розбили мої батьки, змогли врятувати свої народи від мене? То як же ваш Бог врятує вас від моєї руки?</p>
<p>15 Отож нехай Езекія не обдурює й не ошукує вас. Не вірте йому, бо жоден бог жодного народу чи царства не здатен був врятувати народ свій від руки моєї або моїх батьків. То куди ж вашому богу врятувати вас від моєї руки!»</p>
<p>16 Наближені Сеннахерива багато ще говорили проти Бога та його слуги Езекії.</p>
<p>17 Цар також написав листи, у яких зневажав Господа Бога Ізраїлю, де говорилося проти Нього таке: «Так само, як і боги інших народів інших країн не врятували свої народи від руки моєї, так і Бог Езекії не врятує Свій народ від мене».</p>
<p>18 Тоді вони почали кричати юдейською мовою до людей Єрусалима, які були на мурі, щоб злякати їх і настрахати, а потім захопити місто.</p>
<p>19 Вони висловлювалися про Бога Єрусалима, як і про інших богів поганських, що є лиш творіннями рук людських.</p>
<p>20 Цар Езекія та пророк Ісая, син Амоса, звернулися до небес із молитвою.</p>
<p>21 І Господь послав Ангела, який винищив воїнів, старійшин і воєначальників у таборі ассирійського царя. Отож він відступив на свої землі цілком зганьблений. І коли він увійшов у храм свого бога, кілька синів його зарубали його мечами.</p>
<p>22 Так Господь врятував Езекію та народ Єрусалима від руки ассирійського царя Сеннахерива, а також і від усіх інших ворогів. Він дбав про них у всьому.</p>
<p>23 Багато хто приносив дари до Єрусалима Господу та коштовні дарунки Езекії, царю юдейському. Відтоді він став вельми шанований іншими народами.</p>
<p>24 На ту пору Езекія захворів і лежав при смерті. Він молився Господу, Який почув його і подав йому знак. * [( <em>Він… знак </em>Див.: <a href='/ukr_umt/23/38/1-8'>Іс. 38:1-8</a>. )]</p>
<p>25 Але серце Езекії запишалося, і він не відповів на милість Божу, виявлену до нього. Ось чому Господній гнів був на ньому та на Юдеї і Єрусалимі.</p>
<p>26 Тоді Езекія розкаявся в погорді серця свого, покаялися й люди Єрусалима. Ось чому гнів Господній упав на них у дні правління Езекії.</p>
<p>27 Езекії мав силу-силенну багатств і почестей. Він зробив скарбниці для срібла та золота, для дорогоцінного каміння, пахощів, щитів та різноманітних коштовностей.</p>
<p>28 Він також побудував комори для зберігання зерна, молодого вина та оливи. Він збудував ясла для великої рогатої худоби й загони для отар та черед.</p>
<p>29 Він побудував багато міст і придбав багато великої рогатої худоби та отар, адже Бог дав йому велике багатство.</p>
<p>30 Саме Езекія загатив верхів’я річки Ґіхон і спрямував воду вниз, на західну частину Давидового міста. Йому щастило в будь-який справі, за яку він брався.</p>
<p>31 Але коли правителі Вавилона вирядили своїх послів, аби довідатися про диво, що сталося на тій землі, Бог залишив Езекію, щоб випробувати його й довідатися про все, що в нього на серці. * [( <em>на серці </em>Див.: <a href='/ukr_umt/12/20/12-19'>2 Цар. 20:12-19</a>.<br><em>сталося на тій землі </em>Див.: <a href='/ukr_umt/23/38/1-8'>Іс. 38:1-8</a>. )]</p>
<p>32 Інші події правління Езекії та його побожні діла записано в з’явах пророка Ісаї, сина Амоса, у книзі Хронік Царів Юдеї та Ізраїлю.</p>
<p>33 Езекія спочив зі своїми батьками й був похований на горі поруч з могилами Давидових нащадків. Усі юдеї та люди Єрусалима віддали йому почесті, коли він помер. Після нього царем став його син Манассія.</p>

<h4>Розділ 33</h4>
<p>1 Манассії виповнилося дванадцять років, коли він став царем Юдеї, і правив він у Єрусалимі протягом п’ятдесяти п’яти років.</p>
<p>2 В очах Господніх він чинив зле, наслідуючи бридкі звичаї тих народів, яких Господь вигнав до того, як прийшли ізраїльтяни.</p>
<p>3 Манассія відбудував ті узвишшя, які зруйнував його батько Езекія. Манассія побудував вівтарі богам Ваала та звів Ашерові стовпи. Він поклонявся всім небесним світилам і служив їм.</p>
<p>4 Він збудував вівтарі в Господньому храмі, про який Господь сказав: «Моє ім’я буде в Єрусалимі повік».</p>
<p>5 На обох подвір’ях Господнього храму він поставив вівтарі всім небесним світилам.</p>
<p>6 Він також приніс у жертву власного сина на вогні у долині Бен-Гінном, а ще займався ворожбитством та чаклунством, водився з провидцями та людьми, які викликали духів. Він багато що робив злого в очах Господа, викликаючи Його гнів. * [( <em>долина Бен-Гінном </em>Або «геєна» — долина на південь від Єрусалима, де ізраїльтяни приносили своїх дітей у жертву лжебогам. )]</p>
<p>7 Він узяв вирізьбленого боввана, якого сам і зробив, і поставив у Божому храмі, про який Бог сказав Давиду та його сину Соломону: «У цьому храмі та в Єрусалимі, який Я обрав з-поміж усіх колін ізраїльських, Я поставлю ім’я Своє навіки.</p>
<p>8 Я не змушу ізраїльтян покинути цю землю, яку Я віддав їхнім пращурам, якщо вони сумлінно виконуватимуть усе, що Я наказав їм, слідуючи усім заповітам, які передано їм було через Мойсея».</p>
<p>9 Але Манассія повів Юдею та народ Єрусалима хибним шляхом, отож вони чинили зла більше, ніж ті народи, яких Господь знищив до приходу ізраїльтян.</p>
<p>10 Господь звертався до Манассії та його народу, але вони не звертали уваги.</p>
<p>11 Отож Господь послав проти них військо під командуванням вождів ассирійського царя, які захопили Манассію, всилили йому гака в носа, закували в мідні кайдани й привели до Вавилона. * [( <em>в носа </em>Це був дуже жорстокий спосіб втримувати в’язня, щоб той не втік. )]</p>
<p>12 У розпачі він благав милості у Господа Бога свого і вельми змирився перед Богом батьків своїх.</p>
<p>13 І коли він молив Його, Господь був зворушений і вислухав його благання. Він повернув його до Єрусалима в його царство. Так Манассія пізнав, що Господь є Бог.</p>
<p>14 Пізніше він перебудував зовнішній мур у місті Давида, що на захід від ріки Ґіхон у долині аж до входу до Рибної брами та навколо гори Офел. Він також зробив цей мур вищим. Він настановив військових командирів по всіх укріплених містах Юдеї. * [( <em>Офел </em>Частина міста Давида на південь від храму. )]</p>
<p>15 Він позбувся чужоземних богів та бовванів із храму Господнього, а також і всі вівтарі, які збудував на храмовій горі та в Єрусалимі. І викинув усе те за місто.</p>
<p>16 Тоді він відновив вівтар Господній і приніс мирні жертви й жертви подяки на ньому, і наказав юдеям служити Господу Богу Ізраїлю.</p>
<p>17 Однак люди й далі приносили жертви на узвишшях, але тільки Господу їхньому Богу.</p>
<p>18 Що ж до інших подій за часів правління Манассії, а також його молитва до Бога та слова пророків, які до нього зверталися від імені Господа Бога Ізраїлю, описано в книзі Хронік Царів Ізраїлю.</p>
<p>19 Його молитва і те, як Бог був зворушений Його покаянням, а також усі його гріхи й зради, усі місця, де він будував узвишшя і встановлював стовпи Ашери та бовванів до того, як він змирився, записані в Літописах Провидців.</p>
<p>20 Манассія спочив зі своїми батьками й був похований у своєму палаці. Після нього царем став його син Амон.</p>
<p>21 Амону було двадцять два роки, коли він став царем, і правив він у Єрусалимі протягом двох років.</p>
<p>22 Він чинив зле в очах Господа так само, як і його батько Манассія. Амон поклонявся й приносив жертви всім бовванам, яких зробив Манассія.</p>
<p>23 Але на відміну від свого батька Манассії, він не змирився перед Господом, і тим самим Амон збільшив свою провину.</p>
<p>24 Наближені Амона змовилися проти нього і вбили його у царському палаці.</p>
<p>25 Тоді мешканці тієї землі повбивали всіх заколотників, які були причетні до смерті царя Амона, і настановили його сина Йосію царем у його палаці.</p>

<h4>Розділ 34</h4>
<p>1 Йосії виповнилося вісім років, коли він став царем, і правив він у Єрусалимі протягом тридцяти одного року.</p>
<p>2 Він чинив праведне в очах Господніх і йшов шляхом свого пращура Давида, не збочуючи ні праворуч, ні ліворуч.</p>
<p>3 На восьмий рік свого царювання (а був він тоді ще зовсім юним) він почав шукати Бога свого праотця Давида. На дванадцятий рік він почав очищати Юдею та Єрусалим він узвиш, Ашерових стовпів, різьблених та литих бовванів.</p>
<p>4 Під його керівництвом були зруйновані вівтарі Ваала. Він потрощив вівтарі для спалення запашного куріння, що були над ними, позносив ашерові стовпи, різьблених та литих бовванів і божків. Він перетворив усе те на порох і порозкидав на могилах тих, хто приносив їм жертви.</p>
<p>5 Він спалив кістки священиків на їхніх вівтарях і так очистив Юдею та Єрусалим.</p>
<p>6 У містах Манассії, Ефраїма та Симеона, аж до Нафталі, і в руїнах навколо них * [( <em>і в руїнах навколо них </em>Значення древньогебрейського тексту непевне. )]</p>
<p>7 він зруйнував вівтарі й Ашерові стовпи, перетворив на порох бовванів і потрощив вівтарі для спалення запашного куріння по всьому Ізраїлю. Потім він повернувся до Єрусалима.</p>
<p>8 На вісімнадцятий рік свого царювання, щоб очистити землю й храм, Йосія послав Шафана, сина Азалії, та Маасію, міського голову, разом із Йоа, сином Єгоагаза-літописця, відремонтувати храм Господа його Бога.</p>
<p>9 Вони пішли до Гилкії, первосвященика, й віддали йому гроші, які принесли для храму Божого. Левити стояли на дверях і збирали гроші з людей Манассії, Ефраїма та від усіх людей Ізраїлю, що залишилися, а також від усіх юдеїв.</p>
<p>10 Потім вони довірили ці гроші людям, що відповідали за виконанням робіт у храмі Господньому. Ті вже платили робітникам, які ремонтували й відновлювали храм.</p>
<p>11 Вони також давали гроші теслям та мулярам для купівлі тесаного каменя й деревини для перекриття та брусів для відновлення будівель, перетворених недбалими юдейськими царями на руїни.</p>
<p>12 Люди справді працювали самовіддано. Ягат і Овдій керували ними. Вони були левитами, нащадками Мерарі. Іншими наглядачами були Захарія та Мешуллам з родини Когата. Левити, які вміли грати на музичних інструментах, наглядали за робітниками та всіма роботами будівельників. Деякі левити були писарями, наглядачами та охоронцями брам.</p>
<p>14 Поки вони приносили гроші, зібрані на храм Господній, священик Гилкія знайшов книгу Закону Господнього, яку було передано через Мойсея.</p>
<p>15 Гилкія сказав писарю Шафану: «Я знайшов книгу Закону у храмі Господа». Він віддав її Шафану.</p>
<p>16 Тоді Шафан відніс книгу царю й доповів йому: «Твої слуги роблять усе, що їм було наказано.</p>
<p>17 Вони виплатили гроші, зібрані для храму Господнього, наглядачам та робітникам».</p>
<p>18 Потім писар Шафан повідомив цареві: «Священик Гилкія дав мені Книгу». І Шафан почав читати з тієї книги в присутності царя.</p>
<p>19 Коли цар почув слова Закону, він роздер на собі вбрання. * [( <em>роздер на собі вбрання </em>Це було ознакою глибокого суму. Також див.: <a href='/ukr_umt/14/34/27'>2 Хр. 34:27</a>. )]</p>
<p>20 Він віддав такі накази Гилкії, Агікаму, сину Шафана, Авдону, сину Михея, писарю Шафану та царському слузі Асаї:</p>
<p>21 «Ідіть і спитайте у Господа про мене та всіх, хто залишився в Ізраїлі та Юдеї, про те, що там написано у віднайденій книзі. Великий гнів Господній упав на нас, бо наші пращури не дотримувалися слова Господнього і не чинили так, як записано у цій книзі».</p>
<p>22 Гилкія і всі призначені царем пішли до пророчиці Гулди. Вона була дружиною Шаллума, сина Токгата, сина Гасри, який відповідав за одяг. Вони жила в Єрусалимі, у новій частині Єрусалима. * [( <em>призначені </em>Або «слуги». )]</p>
<p>23 Жінка повідомила їх: «Ось що мовить Господь Бог Ізраїлю: „Скажіть чоловікові, який послав тебе до мене про те,</p>
<p>24 що Господь говорить: „Я збираюся наслати біду на цю землю та її мешканців — усі прокляття, записані в книзі, прочитаній у присутності царя Юдеї.</p>
<p>25 За те, що вони зрадили Мене й спалювали запашне куріння іншим богам, тим самим розпалювали гнів Мій всіма ділами рук своїх, Моя лють на цей край горить і не вщухає”.</p>
<p>26 Перекажи царю юдейському, який послав тебе, щоб Господа спитати. Ось що відповів Господь Бог Ізраїлю, почувши ті слова:</p>
<p>27 „Оскільки серце ти маєш чутливе і змирився ти перед Богом, як почув, що Він говорить про це місце та його жителів, за те, що ти змирився переді Мною і розірвав своє вбрання й плакав у присутності Моїй, Я почув тебе.</p>
<p>28 Тепер же Я заберу тебе до твоїх батьків, і будеш ти похований з миром. Не побачать твої очі всіх тих нещасть, які Я маю намір наслати на цю землю та людей, які тут мешкають”». Отож вони повернулися до царя з такою відповіддю.</p>
<p>29 Тоді цар скликав усіх старійшин Юдеї та Єрусалима.</p>
<p>30 Він піднявся до храму Господнього з усіма людьми Юдеї, всіма мешканцями Єрусалима, священиками, левитами, та з усією громадою: від простолюдина до можновладця. Він прочитав так, щоб вони почули все, що було записано в книзі Заповіту, яку знайшли в храмі Господа.</p>
<p>31 Цар став на своє царське місце і уклав Угоду перед Господом: йти за Господом, виконувати Його закони, настанови й правила від щирого серця і всієї душі, та підкорятися заповітам, записаним у цій книзі.</p>
<p>32 Тоді кожен, хто був в Єрусалимі та Веніамині, присвятили себе цьому. Люди Єрусалима робили це згідно з Угодою з Богом їхніх батьків.</p>
<p>33 Йосія зруйнував усіх мерзенних бовванів на землі Ізраїлю і змусив усіх ізраїльтян служити Господу їхньому Богу. І поки він був живий, люди й далі слідували Господу Богу їхніх батьків.</p>

<h4>Розділ 35</h4>
<p>1 Йосія святкував Пасху Господню в Єрусалимі. Пасхальне ягня було забито на чотирнадцятий день першого місяця.</p>
<p>2 Він призначив священиків для виконання їхніх обов’язків і надихнув їх на службу в храмі.</p>
<p>3 Він сказав левитам, які навчали ізраїльтян і освятилися для служби Господу: «Поставте Святий ковчег у храмі, збудованому Соломоном, сином Давида, царя ізраїльського. Не треба носити його на плечах. Тепер служіть Господу вашому Богу та Його ізраїльському народу.</p>
<p>4 Підготуйтеся за родами у ваших групах згідно з письмовими настановами Давида, царя ізраїльського, та його сина Соломона.</p>
<p>5 Станьте у святому місці й розділіться на групи левитів за кількістю родин ваших земляків.</p>
<p>6 Заколіть пасхальне ягня, очистіться й приготуйте ягнят для ваших земляків, як і наказував Господь через Мойсея».</p>
<p>7 Йосія дав усім колінам, що були там, тридцять тисяч овець та кіз для пасхальних жертв, а також три тисячі голів великої рогатої худоби — і все це з особистої власності царя.</p>
<p>8 Його вельможі також зробили добровільні внески для людей, священиків та левитів. Гилкія, Захарія та Єгіел, відповідальні в храмі Господньому, дали священикам дві тисячі шістсот пасхальних жертв та три тисячі бичків.</p>
<p>9 А також Конанія зі своїми братами Шемаєю та Нетанелом і старшими левитів Гашавією, Єєлом та Йозавадом поставили левитам п’ять тисяч пасхальних жертв та п’ятсот голів великої рогатої худоби.</p>
<p>10 Все було підготовлено для служби, і священики зайняли свої місця з левитами, за їхніми підрозділами, як і наказав цар.</p>
<p>11 Пасхальних ягнят закололи. Священики кропили кров’ю, а левити знімали з тварин шкуру.</p>
<p>12 Вони відкладали окремо жертви всеспалення, аби розділити їх за родами для жертв Господу, як записано в книзі Мойсея. Так само вони чинили і з великою рогатою худобою.</p>
<p>13 Вони засмажували пасхальних тварин на багатті, як було вказано, й варили священні жертви в горщиках, казанах та каструлях і швидко розносили людям.</p>
<p>14 Після того вони приготували все для священиків, бо священики, що були нащадками Аарона, приносили жертви всеспалення та мирні жертви до пізньої ночі. Отож левити приготували все для себе й Ааронових священиків.</p>
<p>15 Музики, нащадки Асафа, стояли на місцях, що вказані були Давидом, Асафом, Геманом та царським провидцем Єдутуном. Охоронці, що стояли біля брам, не залишали свої пости, оскільки їхні брати-левити все їм приготували.</p>
<p>16 Отак тоді службу Господню було відправлено на честь святкування Пасхи, було принесено жертви всеспалення на вівтарі Господа за наказом царя Йосії.</p>
<p>17 Ізраїльтяни, що були тоді там, відзначили Пасху і ще сім дні відзначали свято Опрісноків.</p>
<p>18 Такої Пасхи не було в Ізраїлі від часів пророка Самуїла. Жоден цар ізраїльський не відзначав Пасху так, як Йосія зі священиками, левитами та всіма юдеями й ізраїльтянами, які були там, а також з усіма жителями Єрусалима.</p>
<p>19 Ця Пасха святкувалася на вісімнадцятому році правління Йосії.</p>
<p>20 Після того, як Йосія привів до ладу храм, єгипетський цар Неко пішов війною на Карчемиш на Євфраті, а Йосія вийшов на битву з ним.</p>
<p>21 Але Неко послав до нього гінців зі словами: «Хіба ж є між нами якась свара, о царю юдейський? Цього разу я нападаю не на тебе, а на дім, з яким у мене війна. Бог наказав мені поспішити, отож перестань чинити опір Богу, Який на моєму боці, інакше Він знищить тебе».</p>
<p>22 Йосія, однак, не відступився і вступив з ним у битву. Він не прислухався до того, що сказав Неко за наказом Божим, а пішов битися з ним на рівнину Меґіддо.</p>
<p>23 Лучинки вцілили царя Йосію і він сказав своїм командирам: «Заберіть мене звідси. Мене тяжко поранено».</p>
<p>24 Отож вони витягли його з колісниці, поклали в іншу й відвезли до Єрусалима, де він і помер. Його поховали поруч із його батьками, і вся Юдея та Єрусалим побивалися за ним.</p>
<p>25 Єремія склав жалобні пісні з приводу смерті Йосії, і посьогодні всі співаки та співачки згадують Йосію в жалобних піснях. Ці пісні записані в книзі жалобних пісень.</p>
<p>26 Про інші події царювання Йосії та його самовіддані діла, згідні з Законом Господнім та усі події від початку до кінця описані у книзі Хронік Царів Ізраїлю та Юдеї.</p>

<h4>Розділ 36</h4>
<p>1 А народ цієї землі взяв Єгоагаза, сина Йосії, і настановили на батькове місце царем в Єрусалимі.</p>
<p>2 Єгоагазові було двадцять три роки, коли він став царем, і правив він в Єрусалимі протягом трьох місяців.</p>
<p>3 Цар єгипетський скинув його з трону в Єрусалимі й наклав данину в сто талантів срібла та один талант золота. * [( <em>сто талантів </em>Приблизно 3450 кг.<br><em>один талант </em>Приблизно 34,5 кг. )]</p>
<p>4 Цар Єгипту настановив Еліакима, брата Єгоагаза, царем в Юдеї та Єрусалимі, але замінив ім’я Еліаким на Єгояким. Неко взяв брата Еліакима Єгоагаза й відвіз його до Єгипту.</p>
<p>5 Єгоякиму було двадцять п’ять років, коли він став царем, і правив він у Єрусалимі протягом одинадцяти років. Він чинив зле в очах Господа свого Бога.</p>
<p>6 Навуходоносор, цар вавилонський, напав на нього, закував його в мідні кайдани й забрав до Вавилона.</p>
<p>7 Навуходоносор також вивіз до Вавилона добро з храму Господнього й поклав його в своєму палаці.</p>
<p>8 Інші події Єгоякимового царювання та мерзенні справи, які він чинив, і все, в чому він був винний, записано в книзі Хронік Царів Ізраїлю та Юдеї. Після нього царем став його син Єгояхин.</p>
<p>9 Єгояхину було вісімнадцять років, коли він став царем, і правив він у Єрусалимі протягом трьох місяців і десяти днів. Він чинив зле в очах Господа. * [( <em>вісімнадцять років </em>Цей варіант міститься виключно у древньогрецьких текстах. У древньогебрейських рукописах та у <a href='/ukr_umt/12/24/8'>2 Цар. 24:8</a> — «вісімнадцять». )]</p>
<p>10 Навесні цар Навуходоносор послав по нього, щоб привезли його до Вавилона разом з цінними речами з храму Господнього, і він настановив царем Юдеї та Єрусалима Седекію, Єгояхинового дядька.</p>
<p>11 Седекії був двадцять один рік, коли він став царем, і правив він у Єрусалимі протягом одинадцяти років.</p>
<p>12 Він чинив зле в очах Господа свого Бога і не змирився перед пророком Єремією, який переказував слова Господні.</p>
<p>13 Він навіть виступив проти царя Навуходоносора, який примусив його присягнутися ім’ям Бога. Він був впертий і жорстокосердий настільки, що не міг навернутися до Господа Бога Ізраїлю.</p>
<p>14 Більше того, всі головні священики та люди ставали все більш і більш невірними, наслідуючи мерзенні вчинки інших народів та оскверняючи храм Господній, який Він освятив у Єрусалимі.</p>
<p>15 Господь Бог їхніх батьків попереджав їх знову й знову через посланців Своїх, бо жалів Він народ Свій і оселю Свою.</p>
<p>16 А вони насміхалися з Божих посланців, зневажали слова Його, глузували з Його пророків, аж поки гнів Господній таки впав на Його народ, і не було вже йому порятунку.</p>
<p>17 Він наслав на них царя вавилонського Навуходоносора, який віддав мечу їхніх юнаків у Святеє Святих, не пожалів ні юнаків, ні дівчат, ні старих, ні літніх. Усіх їх Бог віддав до рук Навуходоносора. * [( <em>Він… Навуходоносора </em>Це трапилося у 587 р. до Р. Х. )]</p>
<p>18 Він переніс до Вавилона всі речі з храму Бога, великі й маленькі, всі скарби Господнього храму, а також скарби царя й вельмож.</p>
<p>19 Вони спалили Божий храм і зруйнували мури Єрусалима. Вони попідпалювали всі палаци й знищили все цінне, що там було.</p>
<p>20 Тих, хто залишився в живих і уник їхнього меча, Навуходоносор забрав до Вавилона в полон. І стали вони рабами його та його синів, аж доки не прийшло до влади царство Перське.</p>
<p>21 Земля мала спочинок, увесь час свого запустіння земля спочивала в бездіяльності — сімдесят повних років, як і казав Господь через Єремію. * [( <em>як і казав… Єремію </em>Див.: <a href='/ukr_umt/24/25/11'>Єр. 25:11</a>; <a href='/ukr_umt/24/29/10'>29:10</a>. )]</p>
<p>22 У перший рік царювання перського царя Кира, на виповнення слів Господніх, сказаних через Єремію, Господь надихнув перського царя Кира написати об’яву і розіслати її по всіх усюдах свого царства. Ось що там мовилося: * [( <em>У перший рік </em>Тобто 539-538 рр. до Р. Х. )]</p>
<p>23 «Так каже Кир, цар перський: „Господь Бог Небесний віддав мені всі царства землі й призначив мене побудувати для Нього храм у Єрусалимі, що в Юдеї. Кожен з вас, хто Йому належить, вільний іти і нехай Господь Бог буде ним”».</p>


