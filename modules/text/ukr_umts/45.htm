<h2>Якова</h2>
<h4>Розділ 1</h4>
<p>1 Вітання від Якова, слуги Всевишнього Бога і Господа Ісуса Христа, всім Божим людям, розпорошеним по світу! * [( <em>Божим людям </em>Буквально «дванадцяти племенам». Усі віруючі у Христа подібні до дванадцяти племен ізраїльського народу, який був обраний Богом у часи Старого Заповіту. )]</p>
<p>2 Брати і сестри мої, вважайте для себе за радість велику, коли на долю вашу випадають різні випробування.</p>
<p>3 Бо ви ж знаєте, що віра, проходячи через випробування, народжує терпіння.</p>
<p>4 Нехай ваше терпіння якнайкраще себе виявляє у всьому, що ви робите. Тож ви зможете стати досконалими й довершеними, щоб нічого вам не бракувало.</p>
<p>5 Отже, якщо комусь із вас бракує мудрості, то нехай просить у Бога. Він щедро і з радістю дарує всім людям і не дорікає нікому.</p>
<p>6 Але треба просити з вірою і без сумнівів. Той, хто сумнівається, подібний до хвилі морської, яку ганяє і носить вітер.</p>
<p>7 Нехай така людина й не сподівається щось дістати від Господа,</p>
<p>8 бо вона думає про різні справи одночасно і ніколи не може вирішити, що їй далі робити.</p>
<p>9 Якщо віруючий бідний, нехай пишається з того, що Бог дав йому духовне багатство. * [( <em>духовне багатство </em>Або «вважає його важливим». )]</p>
<p>10 А багатий нехай пишається з приниження свого, бо дні його минуть, наче дика квітка. * [( <em>бо дні його минуть </em>Або «багатства не продовжать його життя». )]</p>
<p>11 Як сонце сходить і спека настає, квітка в’яне, цвіт її опадає, і краса зникає, так само й багатий загине разом зі справами своїми.</p>
<p>12 Щаслива та людина, яка стоїть перед спокусами і залишається непохитною, бо як подолає їх, то дістане вінець життя вічного, якого Бог обіцяв тим, хто любить Його.</p>
<p>13 Ніхто у спокусі не повинен казати: «Це мене Бог спокушає». Бог не має нічого спільного зі злом. Він ніколи нікого не спокушає.</p>
<p>14 Спокушають людину її ж власні бажання, які зваблюють і затягують її.</p>
<p>15 Тоді бажання породжують гріх, а гріх, як утвердиться, породжує смерть.</p>
<p>16 Брати і сестри мої любі, не дозволяйте обдурювати себе.</p>
<p>17 Кожен добрий і довершений дар приходить згори, від Отця, Який створив усі світила небесні. Бог є постійним і незмінним.</p>
<p>18 Він назвав нас дітьми Своїми в Посланні істинному, щоб стали ми найважливішими з усіх Його створінь.</p>
<p>19 Пам’ятайте це, брати і сестри мої: намагайтеся більше слухати, ніж говорити, і не піддавайтеся гніву.</p>
<p>20 Гнів людський стоїть на заваді життю праведному, якого вимагає Бог.</p>
<p>21 Отож відкиньте усіляку нечистоту й зло в своєму житті, яких так багато. Прийміть покірливо вчення Боже, що посіяне в серцях ваших і може спасти душі ваші.</p>
<p>22 Виконуйте Слово Боже, а не лише слухайте Його, бо інакше ви обдурюєте самі себе.</p>
<p>23 Хто тільки слухає Слово Боже, та не виконує його, той подібний до людини, яка дивиться на своє відображення в дзеркалі.</p>
<p>24 Вона пильно дивиться на себе, а як відійде, тієї ж миті забуде, як виглядає.</p>
<p>25 Досконалий Закон Божий несе свободу людям. І той, хто уважно вивчає його й живе згідно з ним, хто втілює його в своє життя, а не просто, вислухавши, забуває, той неодмінно отримає благословення Боже.</p>
<p>26 Якщо хтось вважає себе побожним, та не вгамовує язика свого, він лише обманює себе. Побожність цієї людини нічого не варта.</p>
<p>27 Побожність же, чиста й непорочна перед Богом і Отцем, виявляється в піклуванні про вдів та сиріт, які знаходяться в скруті, та у збереженні себе самого у чистоті від лихого світу.</p>

<h4>Розділ 2</h4>
<p>1 Любі брати і сестри мої, тримайтеся віри в нашого славного Господа Ісуса Христа. Не ставтеся до одних людей краще, ніж до інших.</p>
<p>2 Скажімо, прийдуть на ваше зібрання людина в гарному вбранні та з золотим перснем і бідна людина у зношеному одязі.</p>
<p>3 Якщо ви виявите особливу увагу тому, хто в пишному вбранні і скажете: «Сідай тут, на гарному місці», а до бідного: «Стій там» або «Сідай біля ніг моїх», —</p>
<p>4 чи не є свідченням того, що ви поділяєте людей на більш і менш важливих? Таким чином, ви стаєте непобожним суддею з лихими думками.</p>
<p>5 Слухайте ж, любі брати і сестри мої! Чи не вибрав Бог бідних цього світу бути багатими вірою й спадкоємцями Царства, яке Бог обіцяв тим, хто любить Його?</p>
<p>6 А ви зневажили убогих! Та хіба ж не багаті пригноблюють вас? Хіба не вони тягнуть вас до суду?</p>
<p>7 І хіба не вони паплюжать добре ім’я Христа, котре було дано вам?</p>
<p>8 Якщо ви справді виконуєте царський Закон, що записаний у Святому Писанні: «Люби ближнього свого, як себе самого», — то чините праведно. * [( <em>ближнього </em>Або «інших». В Євангелії від <a href='/ukr_umt/42/10/25-37'>Лк. 10:25-37</a>, Ісус пояснює, що «ближніми» є всі люди, котрі потребують допомоги. <a href='/ukr_umt/3/19/18'>Лев. 19:18</a>. )]</p>
<p>9 Та коли ви щось робите, зважаючи на особу, ви чините гріх, і будете покарані як порушники Закону.</p>
<p>10 Бо хто дотримується Закону в цілому, але порушує його в чомусь одному, той вважатиметься порушником усього Закону.</p>
<p>11 Всевишній, Який заповідав: «Не чини перелюбу», також сказав: «Не вбивай». Отож, якщо не чиниш перелюбу, але вбиваєш, то ти є порушником усього Закону. * [( <a href='/ukr_umt/2/20/14'>Вих. 20:14</a>; <a href='/ukr_umt/5/5/18'>Повт. Закону 5:18</a>. <a href='/ukr_umt/2/20/13'>Вих. 20:13</a>; <a href='/ukr_umt/5/5/17'>Повт. Закону 5:17</a>. )]</p>
<p>12 Говори і дій як людина, яку судитимуть за Законом, що дає свободу.</p>
<p>13 Бо суд Божий буде безжалісним до того, хто не виявляв милосердя. Проте милосердний не боятиметься суду.</p>
<p>14 Брати і сестри мої, яка з того користь, коли людина стверджує, що має віру, але нічого не робить на підтвердження тієї віри? Хіба може така віра спасти?</p>
<p>15 Скажімо, брат або сестра мають потребу в одязі або їжі повсякденній,</p>
<p>16 а хтось із вас їм каже: «Я сподіваюсь, що ти в теплі і маєш, що їсти. Іди собі з миром!» — але не дасть необхідного. Чи буде з цього користь?</p>
<p>17 Так само й віра: якщо вона не супроводжується вчинками, то сама по собі вона мертва.</p>
<p>18 Хтось може сказати: «У тебе віра, а в мене вчинки. Але кажу вам: без справ неможна довести, що ви маєте віру, а я виявляю свою віру у добрих вчинках своїх.</p>
<p>19 Ти віриш, що Бог єдиний? Добре! Але навіть демони вірять у це і тремтять від страху».</p>
<p>20 Нерозумний! Ти хочеш доказів того, що віра без діл мертва?</p>
<p>21 Хіба предок наш Авраам не був виправданий Богом за вчинки свої, коли приносив у жертву свого сина Ісаака?</p>
<p>22 Як бачите, віра сприяла вчинкам його і ставала довершеною завдяки ділам.</p>
<p>23 Отак здійснилося сказане у Святому Писанні: «Авраам вірив у Бога, й ця віра була зарахована йому у праведність», і тому Авраам був названий другом Бога. * [( <a href='/ukr_umt/1/15/6'>Бут. 15:6</a>. <a href='/ukr_umt/14/20/7'>2 Хр. 20:7</a>; <a href='/ukr_umt/23/41/8'>Іс. 41:8</a>. )]</p>
<p>24 Отож ви бачите, що людину перед Богом виправдовують її вчинки, а не сама лише віра.</p>
<p>25 І так само хіба не була розпусниця Рааб виправдана перед Богом за свої вчинки, коли надала притулок шпигунам і допомогла їм утекти іншою дорогою? * [( <em>І так… дорогою? </em>Див.: <a href='/ukr_umt/6/2/1-21'>Іс. Навин. 2:1-21</a>. )]</p>
<p>26 Ось чому, як тіло мертве без духу, так і віра мертва без діла!</p>

<h4>Розділ 3</h4>
<p>1 Брати і сестри мої, небагатьом із вас доведеться стати вчителями, бо ви ж знаєте, що вчителів чекає більш суворий суд.</p>
<p>2 Я попереджаю про це, оскільки всі ми часто впадаємо в гріх. І якщо людина не грішить у словах своїх, то вона досконала, та вміє тіло своє контролювати.</p>
<p>3 Ми вкладаємо вуздечки до рота коням, щоб вони слухалися нас і ми могли керувати всім їхнім тілом.</p>
<p>4 Це справедливо й щодо кораблів: хоч які вони великі, і хоч якими б їх сильними вітрилами носило, але ж воля керманича скеровує їх дуже невеличким кермом.</p>
<p>5 Отак і язик наш, хоч і невеличка частка тіла, а багатьма ділами великими вихваляється. Від маленького полум’я може згоріти цілий ліс.</p>
<p>6 Язик — це полум’я. Він є осередком зла поміж частин нашого тіла. Він оскверняє все тіло і спалює все наше буття. Сам же язик запалюється від пекельного вогню.</p>
<p>7 Різноманітних звірів, птахів, плазунів, різні морські створіння людина може приборкати і приборкала.</p>
<p>8 Але жодна людина не може приборкати язик. Він є злом нестримним, повним смертельної отрути.</p>
<p>9 Ним ми прославляємо Господа і Отця і ним же проклинаємо людей, які створені за подобою Божою. * [( <em>Ним ми… Божою </em>Див.: <a href='/ukr_umt/1/1/27'>Бут. 1:27</a>. )]</p>
<p>10 Ті ж самі уста і благословляють, і проклинають. Брати і сестри мої, так не повинно бути.</p>
<p>11 Хіба можуть з одного джерела текти чиста й брудна вода?</p>
<p>12 Брати і сестри мої, чи може фіґове дерево родити оливки, а виноград — смокви? Отак і солона та прісна вода не течуть з одного джерела.</p>
<p>13 Хто серед нас насправді мудрий та розумний? Нехай той доведе це доброю поведінкою, своїми смиренними вчинками, породженими мудрістю.</p>
<p>14 Та якщо серце ваше сповнене гіркої заздрості й себелюбства, то у вас немає підстав вихвалятися, бо це просто приховування брехні за істиною.</p>
<p>15 Це не та мудрість, що сходить з небес, а земна, недуховна й диявольська.</p>
<p>16 Бо там, де є заздрість й себелюбство, там безладдя і усіляке лихо.</p>
<p>17 А мудрість, що сходить з небес, насамперед чиста, по-друге, мирна, добра, покірлива, багата на милосердя і добрі справи. Вона неупереджена і щира.</p>
<p>18 Плоди праведності отримають ті, хто мирно працює, щоб досягти миру.</p>

<h4>Розділ 4</h4>
<p>1 Звідки виникають ворожнеча і сварки між вами? Чи не від егоїстичних бажань, що вирують у ваших тілах?</p>
<p>2 Ви чогось бажаєте, та все ж не одержуєте. Ви вбиваєте, заздрите іншим, і все одно не можете одержати того, що бажаєте. Ви сваритеся і ворогуєте, бо не просите Бога.</p>
<p>3 Та коли ви просите, то не одержуєте, бо просите ви не на добро, а для того, щоб використати це для свого задоволення.</p>
<p>4 Невірні, хіба ви не знаєте, що любов до земного життя, те ж саме, що й ворожнеча з Богом? Той, хто хоче бути в дружбі зі світом, стає ворогом Бога.</p>
<p>5 Чи ви думаєте, що у Святому Писанні даремно сказано: «Дух, який Бог вселив у нас, любить ревно». * [( <em>Чи ви… ревно </em>Або «Бог палко бажає Духа, який Він дав нам». Інший варіант перекладу: «Дух, котрий Бог дав нам — повний ревнивих бажань». Див.: <a href='/ukr_umt/2/20/5'>Вих. 20:5</a>. )]</p>
<p>6 Але Всевишній дав нам ще більшу милість, ось чому сказано у Писанні: «Бог — проти пихатих, покірливим Він дарує благодать». * [( <a href='/ukr_umt/20/3/34'>Пр. 3:34</a>. )]</p>
<p>7 Тож підкоріться Богу. Спротивляйтесь дияволові, і він утече від вас.</p>
<p>8 Наблизьтеся до Бога, і Він наблизиться до вас. Омийте руки свої грішні й очистіть ваше життя від гріха. Не слідуйте водночас за Богом і світом! * [( <em>очистіть… від гріха </em>Буквально «тож вимийте руки». )]</p>
<p>9 Сумуйте, страждайте і плачте! Нехай сміх ваш обернеться в сльози, а радість — в смуток.</p>
<p>10 Станьте покірними перед Богом, і Він вознесе вас.</p>
<p>11 Брати і сестри, не судіть одне одного, бо хто лихословить проти свого брата або сестри своєї у Христі, чи осуджує їх, насправді ганьбить і осуджує Закон. А коли людина судить Закон, то вона стає не виконавцем його, а суддєю.</p>
<p>12 Є лише один Законодавець і Суддя, Який може спасти чи погубити. А хто ти такий, щоб судити ближнього?</p>
<p>13 Деякі з вас казатимуть: «Сьогодні або завтра вирушимо ми в те чи інше місто, де пробудемо рік. Там ми будемо торгувати й заробляти гроші».</p>
<p>14 Але ви ж не знаєте, що станеться у вашому житті завтра. Бо ваше життя, неначе туман, який з’являється на деякий час, а потім зникає.</p>
<p>15 Натомість необхідно казати: «Як буде на те воля Божа, ми будемо жити і робити так і так».</p>
<p>16 Ви ж, пишаючись, вихваляєтеся, а таке вихваляння — зло!</p>
<p>17 Отже, коли ви знаєте, як творити добро, та не робите його, то чините гріх!</p>

<h4>Розділ 5</h4>
<p>1 Слухайте ви, багачі! Плачте й ридайте, бо велике лихо наближається до вас.</p>
<p>2 Багатство ваше згніє, а одяг ваш міль поточить.</p>
<p>3 Золото й срібло ваше зіржавіє, а та іржа буде свідчити проти вас і з’їсть ваше тіло, неначе вогонь. Ви зібрали скарби свої в останні дні.</p>
<p>4 Погляньте! Робітники, які обробляли ваші поля і в котрих ви утримали плату, голосять. І бідкання женців дійшли до слуху Господа Саваота. * [( <em>Господь Саваот </em>Одне з імен Бога, означає «Господь Небесних військ». У цьому вірші може також перекладатися як «Господь Всемогутній». )]</p>
<p>5 Ви жили у розкошах та надмірній насолоді, і розгодувалися, як на заколення. * [( <em>розгодувалися </em>Буквально «ваше серце розжиріло». )]</p>
<p>6 Ви засуджували і вбивали невинних, які не могли вам протистояти.</p>
<p>7 Отож будьте терплячі, брати і сестри, аж до дня приходу Господа. Пам’ятайте, хлібороб чекає дорогоцінного врожаю від землі своєї, він терпляче чекає на ранні й пізні дощі. * [( <em>ранні й пізні дощі </em>Або «весінні та осінні дощі». )]</p>
<p>8 Ви також маєте чекати терпляче. Не втрачайте надії, бо Господнє пришестя близько.</p>
<p>9 Браття і сестри, перестаньте скаржитися одне на одного, щоб не бути осудженими. Дивіться, Суддя вже стоїть біля дверей!</p>
<p>10 Браття і сестри, згадайте пророків, котрі говорили від імені Бога, як зразок страждань і довготерпіння.</p>
<p>11 Пам’ятайте, що ми вважаємо блаженними тих, хто потерпає. Ви чули про довготерпіння Йова і знаєте, що після усіх страждань, Господь допоміг йому. Господь — милосердний і співчутливий. * [( <em>Йова </em>Див.: Книга Йова. )]</p>
<p>12 І насамперед, брати і сестри мої, перестаньте присягатися небом і землею чи іншими якимись клятвами. Ваше «так» має бути «так», а «ні» має бути «ні», щоб не бути вам засудженими.</p>
<p>13 Якщо хтось із вас потрапив в біду, нехай молиться. А як у радості, хай співає псалми.</p>
<p>14 Якщо хтось із вас занедужав, то нехай покличе старійшин із церкви, щоб вони помолилися за нього, помазавши його оливою в ім’я Господнє. * [( <em>помазавши… оливою </em>Олива використовувалася у медичних цілях. )]</p>
<p>15 І молитва з вірою спасе недужого, й Господь зцілить його. Якщо він вчинив гріх, то Господь пробачить йому.</p>
<p>16 Отож завжди сповідуйте один одному гріхи, які ви чините, і моліться одне за одного, щоб зцілитися. Бог зглянеться на вас, бо молитва праведників може дуже багато.</p>
<p>17 Ілля був такою ж людиною, як і ми з вами. Він палко молився, щоб дощ не падав на землю, і дощу не було на землі три з половиною роки.</p>
<p>18 Потім він знову помолився, і з неба пішов дощ, і земля знову почала давати врожай.</p>
<p>19 Брати і сестри мої, якщо хтось із-поміж вас відійшов від істини, а інший повернув його до неї,</p>
<p>20 то знайте, що людина, яка повернула грішника на дорогу правди, врятувала ту людську душу від смерті, та спричинила прощення багатьох гріхів.</p>


