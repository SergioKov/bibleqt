<h2>Від Іоана</h2>
<h4>Розділ 1</h4>
<p>1 Ще до існування світу було Слово, і Слово було з Богом, і Слово було Бог. * [( <em>Слово </em>З грецької <span>«логос»</span>: будь-який засіб зв’язку або повідомлення інформації. У цьому випадку воно означає «Христос», через Якого Господь сповістив світові про Себе. Також див.: <a href='/ukr_umt/43/1/10'>Ін. 1:10</a>, <a href='/ukr_umt/43/1/14'>14</a>, <a href='/ukr_umt/43/1/16'>16</a>. )]</p>
<p>2 Той, Хто був Словом, був з Богом споконвіку.  </p>
<p>3 Все було створене через Нього, і ніщо не було створене без Нього.  </p>
<p>4 В Ньому було життя, і воно було Світлом для людей. * [( <em>Світло </em>Йдеться про Ісуса Христа (Слово), Який приніс світові істинне розуміння Бога. Також див.: <a href='/ukr_umt/43/1/7'>Ін. 1:7</a>. )]</p>
<p>5 Світло сяє в пітьмі, й темрява не здолала світла. * [( <em>не здолала </em>Або «не зрозуміла». )]</p>
<p>6 Був собі чоловік, посланець Божий, на ймення Іоан.</p>
<p>7 Він прийшов свідчити про Світло, щоб через нього всі змогли почути й повірити у Нього.</p>
<p>8 Сам він не був Світлом, а прийшов, щоб свідчити про Нього,</p>
<p>9 про справжнє Світло, Яке приходить у світ і світить кожній людині.</p>
<p>10 Слово вже було в світі, і світ через Нього почався, та світ не впізнав Його.</p>
<p>11 Він прийшов у світ, що належав Йому, та Його власний народ не прийняв Його.</p>
<p>12 Але всім тим, хто прийняв Його й повірив у Нього, Він дав право стати дітьми Божими.</p>
<p>13 Вони не народжуються, як немовлята, за бажанням чи волею батьків їхніх. Вони народжуються від Бога.</p>
<p>14 І Слово стало Людиною й оселилося серед нас. Ми побачили Його Божественну Велич, Велич Єдиного Сина Отця Свого. Він був сповнений благодаті і правди.</p>
<p>15 Іоан свідчить про Нього, проголошуючи: «Це саме Той, про Кого я казав: „Той, Хто йде за мною — величніший за мене, бо Він був і до мене”.</p>
<p>16 Від повноти Його правди й благодаті ми приймали одну благодать за іншою, бо Закон був нам даний через Мойсея, але благодать і правда прийшли через Христа.</p>
<p>18 Ніхто й ніколи не бачив Бога, лише Єдиний Син, Який і є Богом, Той, Хто найближчий до Отця, Він показав нам, який Бог є». * [( <em>Той… який Бог є </em>Деякі древньогрецькі рукописи наводять: «Він найближчий до Отця, і тому, коли ми бичили Його, ми бачили Бога». )]</p>
<p>19 Коли юдейські лідери з Єрусалиму послали священиків і левитів запитати: «Хто ти такий?» Іоан признався щиро, не уникаючи відповіді: «Я не Христос».</p>
<p>21 «То хто ж ти такий? — Спитали вони, — Ілля?» «Ні», — відповів він. «Може, пророк?» Він знову відповів: «Ні». * [( <em>пророк </em>Можливо, вони мали на увазі пророка, якого Господь обіцяв Мойсею послати народу Своєму. Див.: <a href='/ukr_umt/5/18/15-19'>Повт. Закону 18:15-19</a>. )]</p>
<p>22 Тоді вони мовили до нього: «Скажи нам, хто ти, щоб ми могли розповісти тим, хто нас послав сюди. Що ти скажеш про себе?»</p>
<p>23 Іоан сказав словами пророка Ісаї: «Я голос Того, хто гукає в пустелі: „Зробіть прямим шлях для Господа”». * [( <a href='/ukr_umt/23/40/3'>Іс. 40:3</a>. )]</p>
<p>24 Цих людей, які розпитували Іоана, послали фарисеї.</p>
<p>25 Тож вони знову запитали його: «Якщо ти не Христос, не Ілля, не пророк, то чому ти хрестиш людей?»</p>
<p>26 У відповідь він сказав: «Я хрещу людей водою, та серед вас є Той, Невідомий вам, Хто прийде після мене. Я ж не гідний навіть бути рабом, який схиляється, щоб розв’язати ремінці Його сандалій».</p>
<p>28 Все це сталося у Віфанії, по той бік ріки Йордан, де Іоан хрестив людей.</p>
<p>29 Наступного дня, побачивши, що до нього йде Ісус, Іоан промовив: «Он гляньте, це Ягня Боже, Яке забирає на себе гріх світу.</p>
<p>30 Це Він, про Кого я казав: „За мною йде Той, Хто величніший за мене, бо Він був і до мене.</p>
<p>31 Навіть я не знав Його, але я прийшов хрестити людей водою, щоб народ ізраїльський знав, що Він — Христос”».</p>
<p>32 І ось іще що сказав Іоан: «Я бачив Духа, що сходив до Нього з неба в подобі голуба і залишався на Ньому.</p>
<p>33 Навіть я не знав Його, але Той, Хто послав мене хрестити людей водою, сказав мені: „Ти побачиш Духа, що зійде і залишиться з Чоловіком. Він і є Той, Хто хреститиме Духом Святим”.</p>
<p>34 Я це бачив і свідчу, що Він і є Син Божий». * [( <em>Він і є Син Божий </em>Деякі древньогрецькі рукописи наводять: «Він — Обранець Божий». )]</p>
<p>35 Наступного дня Іоан знову був там з двома своїми учнями.</p>
<p>36 Побачивши Ісуса, Який проходив повз них, він сказав: «Погляньте, ось Ягня Боже».</p>
<p>37 Двоє його учнів почули це й послідували за Ісусом.</p>
<p>38 Ісус обернувся і, побачивши, що вони йдуть за Ним, запитав: «Чого вам треба?» А ті відповіли: «Равві! Де Ти живеш?» («Равви» означає «Вчитель»).</p>
<p>39 «Ходімо, побачите», — відповів Ісус. Тож вони пішли й побачили, де Він живе, і залишилися в Нього аж до вечора. І було то близько четвертої години.</p>
<p>40 Почувши те, що сказав Іоан про Нього, вони пішли за Ісусом. Одного з тих двох, звали Андрієм, і був він братом Симона, якого ще звали Петром.</p>
<p>41 Насамперед він знайшов свого брата Симона і сказав йому: «Ми знайшли Месію». (Це слово означає «Христос»).</p>
<p>42 Тоді Андрій привів Симона до Ісуса, та подивившись на нього, Він мовив: «Ти, Симон, син Йони, зватимешся Кифою». * [( <em>Кифа </em>Це ім’я перекладається як «Петро», що означає «камінь», «скеля». )]</p>
<p>43 Наступного дня Ісус вирішив іти до Ґалилеї. Зустрівши Пилипа, Ісус звернувся до нього: «Йди за Мною».</p>
<p>44 Пилип був родом із Вефсаїди, того ж самого міста, що і Андрій та Петро.</p>
<p>45 Коли Пилип зустрів Нафанаїла, то сказав йому: «Ми знайшли Того, про Кого Мойсей писав у Законі і про Кого писали пророки. Це Ісус із Назарета, Йосипів Син». * [( <em>Нафанаїл </em>Це ім’я зустрічається лише у <a href='/ukr_umt/43/1/45-51'>Ін. 1:45-51</a>; <a href='/ukr_umt/43/21/2'>21:2</a>. Див.: <a href='/ukr_umt/40/10/3'>Мт. 10:3</a>; <a href='/ukr_umt/41/3/18'>Мк. 3:18</a>; <a href='/ukr_umt/42/6/14'>Лк. 6:14</a>. )]</p>
<p>46 Нафанаїл запитав Пилипа: «Чи може щось добре прийти з Назарета?» А Пилип відповів: «Ходімо, сам переконаєшся».</p>
<p>47 Побачивши, що Нафанаїл іде до Нього, Ісус сказав: «Ось справжній ізраїльтянин, який зовсім не має лукавства». * [( <em>не має лукавства </em>У Старому Заповіті інше ім’я Ізраїля було Яків, яке характерізується словами «обман» або «хитрість», за які він був добре відомий. Див.: <a href='/ukr_umt/1/27/35-36'>Бут. 27:35-36</a>. )]</p>
<p>48 «Звідки Ти знаєш мене?» — спитав Нафанаїл. Ісус відповів: «Перш ніж тебе покликав Пилип, Я бачив тебе, коли ти сидів під фіґовим деревом».</p>
<p>49 «Равві, Ти — Син Божий, Цар Ізраїлю», — сказав Нафанаїл. Ісус же відповів йому на те:</p>
<p>50 «Ти повірив у Мене, бо Я сказав, що бачив тебе під фіґовим деревом? Та ти побачиш іще більші дива».</p>
<p>51 І додав: «Істинно кажу тобі: побачиш ти, як небо розкриється і Ангели Господні підійматимуться та спускатимуться на Сина Людського». * [( Див.: <a href='/ukr_umt/1/28/10-17'>Бут. 28:10-17</a>. Цей вірш є частиною оповіді про сон Якова, де він бачив сходи, що вели з землі й аж до самого неба, та Божих Ангелів, які походжали тими сходами вгору і вниз. )]</p>

<h4>Розділ 2</h4>
<p>1 За два дні по тому, в місті Кані, що в Ґалилеї, було весілля. Ісусова мати теж була там.</p>
<p>2 Запросили на весілля й Ісуса з учнями.</p>
<p>3 Коли вино було випите, мати сказала Ісусові: «Вина вже немає, бо гості все випили».</p>
<p>4 Ісус відповів їй: «Люба жінко, навіщо кажеш Мені про це? Мій час іще не настав».</p>
<p>5 Тоді Його Мати сказала слугам: «Робіть усе, що Він звелить».</p>
<p>6 У тому місці стояло шість великих кам’яних глеків для води, що люди використовували для юдейських обрядових обмивань. І кожна з них вміщувала приблизно дві чи три міри рідини. * [( <em>обрядових обмивань </em>У юдеїв були особливі релігійні правила і звичаї, зокрема, омиття рук перед вживанням їжі, перед молитвою у храмі та в інших випадках. <em>дві чи три міри </em>Міра приблизно дорівнювала 40 літрам. Отже, ці кам’яні посудини вміщували від 80 до 120 літрів. )]</p>
<p>7 Ісус наказав слугам: «Наповніть ці глеки водою». І ті виконали, що Він звелів.</p>
<p>8 Тоді Ісус знову звернувся до них: «А тепер зачерпніть трохи і віднесіть весільному старості». Слуги виконали й це.</p>
<p>9 Староста покуштував ту воду (яка перетворилася на вино) і здивувався, бо не знав звідки вино взялося. А слуги, які подали йому келих, знали про це. Тоді староста покликав нареченого й мовив до нього: «Всі люди пригощають спочатку добрим вином, а коли гості сп’яніють, тоді ставлять на стіл гірше. Ти ж приховав від гостей добре вино аж до тепер».</p>
<p>11 Це було перше чудо, що здійснив Ісус. То сталося в Кані в Ґалилеї. Так Він виявив Свою Божественну Велич, і Його учні повірили в Нього.</p>
<p>12 Після того Ісус разом зі Своєю матір’ю, братами та учнями попрямував до Капернаума. І там вони перебували кілька днів.</p>
<p>13 Через те, що наближалася юдейська Пасха, Ісус вирушив до Єрусалиму.</p>
<p>14 Прийшовши до храму, Він побачив там людей, які продавали худобу, овець та голубів. Ісус також побачив міняйл, котрі сиділи за столами.</p>
<p>15 Тоді, сплівши з мотузки батога, Він повиганяв усіх із храму геть, разом з вівцями та худобою. Поперевертавши столи міняйл, Він порозкидав їхні гроші.</p>
<p>16 До тих, хто продавали голубів, Ісус мовив: «Заберіть усе це звідси й не перетворюйте дім Отця Мого на базар!»</p>
<p>17 І згадали Його учні, що написано у Святому Писанні: «Ревнощі до дому Твого з’їдають мене». * [( <a href='/ukr_umt/19/69/10'>Пс. 69:10</a>. )]</p>
<p>18 Деякі з юдеїв запитали Ісуса: «Яке чудо здійсниш нам у доказ того, що маєш право робити це?»</p>
<p>19 У відповідь Ісус мовив: «Зруйнуйте храм цей, і Я відбудую його знову за три дні».</p>
<p>20 І сказали юдеї: «Цей храм будували сорок шість років, а Ти збираєшся відбудувати його за три дні?»</p>
<p>21 Та говорячи про храм, Ісус мав на увазі тіло Своє.</p>
<p>22 Після того, як Він воскрес із мертвих, Його учні згадали, що Він казав про це, і повірили і в Святе Писання, і в слова Ісусові.</p>
<p>23 Коли Ісус був у Єрусалимі в дні Пасхи, багато хто повірив у Нього, бо побачили дива, здійснені Ним.</p>
<p>24 Та Ісус не довіряв їм, бо знав усі їхні думки.</p>
<p>25 Не потребував Він і нічиїх розповідей про людську природу, бо знав, що вони мають на серці.</p>

<h4>Розділ 3</h4>
<p>1 І був там чоловік на ім’я Никодим. Він був фарисеєм і одним з юдейських вождів.</p>
<p>2 Якось уночі прийшов він до Ісуса й каже: «Равві, ми знаємо, що Ти Вчитель, посланий Богом, бо ніхто не здатен на такі чудеса, як Ти, якщо його не підтримує Бог».</p>
<p>3 «Істинно кажу вам, — відповів тоді Ісус, — якщо хтось прагне побачити Царство Боже, людина має знову народитися. Хто не народився знову, той не бачитиме Царства Божого». * [( <em>знову </em>Або «з вище». )]</p>
<p>4 «Але якщо людина вже стара, як же може вона народитися знову? — Запитав Никодим. — Адже ніхто не може повернутися в черево материнське і знову вийти з нього».</p>
<p>5 «Істинно кажу вам, — відповів тоді Ісус, — людина має знову народитися від води і Духа. Бо якщо вона не пройде через народження водою і Духом, то не ввійти їй до Царства Божого.</p>
<p>6 Все, народжене від людської плоті, — це плоть, а від Духа народжене — духовне.</p>
<p>7 Не дивуйся з Моїх слів про те, що маєш знову народитися.</p>
<p>8 Вітер дме туди, куди заманеться. Ти чуєш його завивання, та не знаєш, звідки дме вітер і куди. Так і з кожним народженим від Духа Святого». * [( <em>Духа Святого </em>Або «вітра». )]</p>
<p>9 «Як же це може бути?» — запитав Никодим.</p>
<p>10 Ісус на те сказав йому: «Ти поважний вчитель народу ізраїльського і не знаєш цього?</p>
<p>11 Істинно кажу: ми говоримо про те, що знаємо і розповідаємо про те, що бачили, та ви, люди, не приймаєте свідчення нашого.</p>
<p>12 Я розповідав вам про земні речі, та ви не вірите Мені. Як же ви повірите, коли говоритиму про Небесне?</p>
<p>13 Ніхто не зійшов на небо, крім Того, Хто зійшов звідти — Сина Людського.</p>
<p>14 Мойсей підніс на жердині змію в пустелі. Так само буде і з Сином Людським — Він також мусить бути піднесений. * [( <em>Мойсей… в пустелі </em><a href='/ukr_umt/4/21/4-9'>Числ. 21:4-9</a>. )]</p>
<p>15 І тоді всі, хто вірить у Нього, одержать вічне життя. * [( Деякі богослови вважають, що розповідь Ісуса з Никодимом продовжується по 21 вірш. )]</p>
<p>16 Бо так сильно полюбив Бог цей світ, що віддав Свого Єдиного Сина заради того, щоб кожен, хто в Нього вірує, не був загублений, а здобув вічне життя.</p>
<p>17 Не на осуд світу послав Бог Свого Сина, а на те, щоб світ через Нього спасся.</p>
<p>18 Того, хто вірує в Нього, не буде засуджено, але того, хто не вірить, вже засуджено, бо він не повірив у Єдиного Сина Божого.</p>
<p>19 Ось підстава для засудження: Світло прийшло у світ, та люди віддали перевагу темряві, бо лихими були вчинки їхні. * [( <em>Світло </em>Йдеться про Ісуса Христа або Слово, Який приніс світові істинне розуміння Бога. )]</p>
<p>20 Кожен, хто чинить зло, ненавидить Світло й намагається уникати його, щоб вчинки його лишалися таємними.</p>
<p>21 Той же, хто йде за правдою, прямує до Світла, щоб видно було, що вчинки його від Бога».</p>
<p>22 Після цього Ісус зі Своїми учнями вирушив до землі юдейської. Там Він залишався зі Своїми послідовниками і хрестив людей.</p>
<p>23 Іоан теж хрестив у Еноні, що біля Салима, бо там було багато води. Чимало людей приходило до Іоана, і він хрестив їх. * [( <em>Іоан… води </em>Поруч протікала ріка Йордан. )]</p>
<p>24 Тоді ще Іоана не було кинуто до в’язниці.</p>
<p>25 Деякі з Іоанових учнів почали сперечатися з одним юдеєм щодо обрядового обмивання. * [( <em>обмивання </em>У юдеїв були особливі релігійні правила і звичаї, зокрема, омиття рук перед вживанням їжі, перед молитвою у храмі, та в інших випадках. )]</p>
<p>26 Тож вони підійшли до Іоана й сказали: «Равві, Той, з Ким ти був по той бік Йордану, і про Кого ти свідчив, так от Він тепер теж хрестить людей, і всі йдуть до Нього».</p>
<p>27 Тоді Іоан відповів їм: «Людина не може щось приймати, якщо воно не дано їй від Бога.</p>
<p>28 Ви самі були свідками того, як я казав: „Я — не Христос, а лише посланий поперед Нього”.</p>
<p>29 Нареченим може бути лише той, у кого є наречена. А дружка — це той, що стоїть і прислухається, коли ж прийде молодий, і радіє, почувши його голос. Тож і я зараз сповнений тієї ж радості, бо Він вже прийшов.</p>
<p>30 Його значення весь час зростатиме, а моя роль ставатиме все скромнішою».</p>
<p>31 «Той, Хто прийшов згори, — величніший від усіх людей, які живуть у цьому світі. Той же, хто прийшов з землі, належить землі і говорить про земне. Отже, Той, Хто прийшов з небес, — величніший за всіх. * [( <em>Той… згори </em>Мається на увазі Ісус Христос. )]</p>
<p>32 Він свідчить про все, що бачив і чув, але люди те не приймають.</p>
<p>33 Хто вірить у Його свідчення, вірить і в те, що Бог — істинний.</p>
<p>34 Адже Той, Кого Бог послав, мовить слова Божі і сповнений Духом Божим.</p>
<p>35 Отець любить Сина Свого і дав Йому владу над усім.</p>
<p>36 Той, хто вірує в Сина, має вічне життя, але не побачить вічного життя той, хто не слухатиметься Сина, і гнів Божий впаде на того».</p>

<h4>Розділ 4</h4>
<p>1 Фарисеям стало відомо, що Ісус привертає на Свій бік і хрестить більше учнів, ніж Іоан.</p>
<p>2 (Насправді ж Ісус сам не хрестив людей, це робили Його учні).</p>
<p>3 Тож, почувши про це, Ісус залишив Юдею і знову подався до Ґалилеї.</p>
<p>4 По дорозі туди Йому потрібно було переходити через Самарію.</p>
<p>5 В Самарії Ісус прийшов до міста Сіхар, неподалік від землі, що Яків віддав своєму синові Йосипу.</p>
<p>6 Там знаходилася криниця Якова. І було тоді близько полудня, коли Він, втомившись з дороги, сів відпочити коло Якової криниці.</p>
<p>7 Ісус звернувся до самаритянки, яка прийшла до криниці набрати води: «Дай мені напитися».</p>
<p>8 Його ж учні пішли до міста купити щось поїсти.</p>
<p>9 Самаритянка спитала: «Чому це Ти, юдей, просиш у мене, самаритянки, напитися?» (Юдеї не спілкувалися з самаритянами). * [( <em>Юдеї не спілкувалися з самаритянами </em>Або «Юдеї не користалися нічим, чого торкалися самаритяни». )]</p>
<p>10 Ісус відповів їй: «Якби ти знала про те, що Бог дає людям, і Хто у тебе просить напитися води, то сама б попросила в Мене, і Я дав би тобі води живої».</p>
<p>11 «Шановний, — каже жінка, — але ж Ти й відра не маєш, а криниця глибока. То як же збираєшся дістати тієї живої води? Чи, може, Ти величніший за пращура нашого Якова, що дав нам цю криницю і сам пив із неї разом з дітьми своїми і худобою?»</p>
<p>13 На те Ісус відповів їй: «Кожен, хто вип’є цієї води, скоро знову спрагу відчує.</p>
<p>14 Але хто вип’є тієї води, що Я йому дам, ніколи більше не страждатиме від спраги, бо вода, якої Я дам напитися, перетвориться в людині на животворне джерело, що несе вічне життя».</p>
<p>15 Тоді жінка каже: «Шановний Добродію, то дай же і мені тієї води, щоб я більше ніколи не відчувала спраги й не приходила сюди по воду».</p>
<p>16 Ісус сказав їй: «Йди поклич свого чоловіка і сама приходь сюди».</p>
<p>17 «У мене немає чоловіка», — відповіла вона. Ісус тоді промовив: «Правду кажеш, що не маєш чоловіка.</p>
<p>18 У тебе було їх п’ятеро. А той, якого маєш тепер, не чоловік тобі! Отже, ти сказала правду».</p>
<p>19 Тоді жінка й каже Йому: «Тепер я бачу, Пане, що Ти — пророк! * [( <em>пророк </em>За Писанням, пророк знав те, що було приховано від інших людей. )]</p>
<p>20 Наші батьки йшли на цю гору поклонятися, але ви, юдеї, стверджуєте, буцімто Єрусалим є тим самим місцем, де ми маємо поклонятися Господу». * [( <em>Наші… гору </em>Йдеться про гору Ґаризим, де самаритяни побудували храм, який було зруйновано приблизно в 110 році до Р. Х., але й після знищення храму самаритяни вважали цю гору місцем поклоніння. )]</p>
<p>21 Ісус на те відповів: «Жінко, повір Мені! Надходить час, коли ви поклонятиметеся Отцю не на цій горі й не в Єрусалимі.</p>
<p>22 Ви, самаритяни, поклоняєтеся тому, чого не розумієте. Ми ж, юдеї, знаємо, чому поклоняємося, бо спасіння приходить від юдеїв.</p>
<p>23 Та близький той час, і він уже настав, коли справжні прихильники поклонятимуться Отцю в дусі та істині. Таких людей і прагне Отець в богомольці собі.</p>
<p>24 Бог є Дух. І той, хто поклоняється Йому, має поклонятися в дусі та істині».</p>
<p>25 Й мовила до Нього жінка: «Я знаю, що має прийти Месія. (Якого називають Христом). Коли ж Він прийде, то розтлумачить нам про все».</p>
<p>26 Тоді Ісус їй і каже: «Той, Хто розмовляє з тобою, і є Христос».</p>
<p>27 В цей час підійшли Його учні й дуже здивувалися, що Він розмовляє з жінкою. Та ніхто з них не спитав: «Що Тобі треба від неї?» або «Чому розмовляєш із нею?»</p>
<p>28 Жінка залишила свій глечик й, повернувшись до міста, сказала людям:</p>
<p>29 «Ходімо побачите Чоловіка, Який розповів мені про все, що я зробила в житті! Можливо, Він і є Христос».</p>
<p>30 Тоді вони залишили місто й пішли до Нього.</p>
<p>31 Тим часом Ісусові учні умовляли Його: «Вчителю, Ти б чогось попоїв!»</p>
<p>32 Але Він їм відповів: «Я маю їжу, про яку вам нічого невідомо».</p>
<p>33 І почали учні питати один одного: «Можливо, Йому хтось вже приніс поїсти?»</p>
<p>34 Ісус мовив до них: «Їжа Моя в тому, щоб виконувати волю Того, Хто послав Мене, і закінчити Його справу.</p>
<p>35 Засіваючи поле, ви часто кажете: „Ще чотири місяці, а там і жнива”. Отож кажу Я вам, підведіть очі й погляньте на поля. Вони вже готові для жнив.</p>
<p>36 Жнець уже одержує платню і збирає врожай для вічного життя, щоб і сіяч, і жнець удвох раділи й були щасливі.</p>
<p>37 І справді слушна приказка: „Один сіє, другий жне”.</p>
<p>38 Я послав вас збирати те, над чим ви не трудилися: інші працювали, а ви прийшли, щоб зібрати прибуток».</p>
<p>39 Багато самаритян із цього міста повірили в Ісуса зі слів жінки, яка свідчила: «Він розповів мені про все, що я робила в житті».</p>
<p>40 Коли самаритяни прийшли до Нього, то попросили Його побути з ними, тож Він залишився там на два дні.</p>
<p>41 І багато хто ще повірив в Ісуса, почувши, що Він їм розповідав.</p>
<p>42 Вони сказали тій жінці: «Спочатку ми повірили в Ісуса з твоїх слів, а зараз ми почули Його самі. Отже, ми бачимо, що цей Чоловік і справді Спаситель світу».</p>
<p>43 Через два дні Ісус пішов звідти до Ґалилеї,</p>
<p>44 бо Він сам говорив, що пророка не шанують у його рідній вітчизні.</p>
<p>45 Отже, коли Ісус прийшов туди, ґалилеяни щиро зустріли Його, тому що вони були на святі Пасхи в Єрусалимі, та бачили все, що Він там звершив.</p>
<p>46 Ісус знову попрямував до міста Кани, що в Ґалилеї, де Він перетворив воду на вино. На той час у Капернаумі в одного царського чиновника хворів син.</p>
<p>47 Чиновник довідався, що Ісус прийшов до Ґалилеї з Юдеї. Він став перед Ісусом і почав благати завітати до Капернаума, щоби зцілити сина, бо той уже помирав.</p>
<p>48 Та Ісус каже йому: «Ви, люди, якщо не побачите знамення й чуда, ніяк не можете повірити в Мене».</p>
<p>49 Чиновник благав: «Господи, благаю Тебе, прийди, поки мій син іще не помер!»</p>
<p>50 І відповів йому Ісус: «Йди додому, твій син житиме». Чоловік повірив тому, що сказав Ісус, й пішов додому.</p>
<p>51 По дорозі додому він зустрів своїх слуг, які сповістили, що син його одужав.</p>
<p>52 Він запитав, коли стало краще його синові, і йому відповіли: «Лихоманка залишила його вчора десь о першій годині по полудні».</p>
<p>53 І батько збагнув, що саме в цей час Ісус сказав йому: «Твій син житиме». І він повірив у Ісуса, а разом з ним і вся його родина.</p>
<p>54 Це було друге чудо, яке звершив Ісус у Ґалилеї, повернувшись з Юдеї.</p>

<h4>Розділ 5</h4>
<p>1 Після цього настало юдейське свято, й Ісус пішов до Єрусалиму.</p>
<p>2 Там біля Овечих воріт є купальня, що звалася арамійською Вифезда і мала п’ять критих галерей з колонами. * [( <em>Вифезда </em>Купальня, яка знаходилася на північ від храму Господнього у Єрусалимі. )]</p>
<p>3 У тих галереях лежало багато хворих, сліпих, кривих та немічних. [Вони чекали, поки вода почне вирувати]. * [( У деяких древньогрецьких рукописах цього речення немає. )]</p>
<p>4 [І час від часу Ангел Господній сходив з неба, щоб збовтати воду. І той, хто першим входив у ту воду, одразу видужував, хоч би якою хворобою він страждав]. * [( У деяких древньогрецьких рукописах цього вірша немає. )]</p>
<p>5 І був там чоловік, який хворів на той час уже тридцять вісім років.</p>
<p>6 Коли Ісус побачив, що той чоловік лежить там, і знаючи, що він хворіє так давно, Він запитав: «Хочеш одужати?»</p>
<p>7 Хворий Йому відповів: «Господи, нікому мене занурити у воду, коли вона починає вирувати. Поки я намагаюся дістатися до купелі, як мене завжди хтось випереджає».</p>
<p>8 Ісус сказав йому: «Вставай, візьми постіль свою і ходи».</p>
<p>9 І чоловік одразу ж одужав, узяв постіль свою і почав ходити. І сталося це в суботу.</p>
<p>10 Юдеї почали говорити щойно зціленому: «Сьогодні субота, і Закон забороняє носити постіль у руках!»</p>
<p>11 Той відповів: «Чоловік, Котрий зцілив мене, сказав: „Візьми постіль свою і ходи”».</p>
<p>12 Тоді вони спитали його: «Хто цей Чоловік, Який сказав тобі взяти постіль і йти?»</p>
<p>13 Але зцілений не знав, Хто то був. Оскільки там було багато людей, то Ісус пішов звідти, щоб Його не помітили.</p>
<p>14 Пізніше Ісус знайшов того чоловіка у храмі й мовив до нього: «Ось ти вже й видужав, тож не гріши більше, аби з тобою чогось гіршого не сталося». І той чоловік пішов.</p>
<p>15 І він розповів юдеям, що це Ісус зцілив його.</p>
<p>16 Через те й стали переслідувати юдеї Ісуса, бо Він усе це робив у суботу.</p>
<p>17 Ісус сказав їм: «Отець Мій працює весь час безперервно, то й Я мушу так працювати».</p>
<p>18 Через це, ще дужче юдеї захотіли вбити Його. Вони казали: «Він не лише порушив Закон про суботу, а й Бога Отцем Своїм називав, тим самим ставлячи Себе нарівні з Богом».</p>
<p>19 І мовив Ісус: «Істинно кажу вам: Син нічого не може вчинити зі Своєї волі. Він мусить побачити, що Отець Його робить. Отже, що робить Отець, те й Син Його робить.</p>
<p>20 Отець любить Сина Свого і не приховує від Нього нічого з того, що робить, і покаже Він ще більші справи, ніж ті, що ви бачили, тож ви дивуватиметеся.</p>
<p>21 Так само, як Отець воскрешає померлих і дає їм життя, так і Син повертає життя тим, кому забажає.</p>
<p>22 Отець нікого не судить. Він віддав право судити Сину Своєму, щоб усі люди шанували Сина, як вони шанують Отця. Людина, яка не шанує Сина, не шанує й Отця, Котрий послав Його.</p>
<p>24 Істинно кажу вам: хто чує слово Моє і вірує в Того, Хто послав Мене, має вічне життя. Його не буде засуджено, бо він від смерті перейшов у життя.</p>
<p>25 Істинно кажу вам: близький той час, він уже настав, коли померлі почують голос Сина Божого, і всі, хто почує, матимуть життя.</p>
<p>26 Отець є джерелом життя, і Синові Своєму також дарував таку силу.</p>
<p>27 Він дав Синові владу бути суддею над людьми, бо Він — Син Людський.</p>
<p>28 Не треба дивуватися з того. Надходить час, коли всі, хто у могилах лежать, почують голос Сина Людського.</p>
<p>29 Вони повстануть із могил. Всі ті, хто добро робили, воскреснуть для життя вічного, котрі ж чинили зло, встануть, щоб бути засудженими.</p>
<p>30 Сам Я не можу вдіяти нічого. Суджу Я так, як чую від Бога, і суд Мій справедливий, бо Я не намагаюся робити те, що хочу, а виконую волю Того, Хто Мене послав».</p>
<p>31 «Якщо Я свідчитиму про Себе Сам, то це свідчення не матиме сили.</p>
<p>32 Але є Інший, Хто свідчить про Мене, і Я знаю, що саме Його свідчення мають силу.</p>
<p>33 Ви посилали людей до Іоана, і він підтвердив, що все це правда.</p>
<p>34 Та Я не покладаюся на свідчення людей, але нагадую вам про те, чому вчив Іоан про ваше спасіння.</p>
<p>35 Іоан був наче той світильник, що поки світить, то дає світло, і ви з радістю приймали його якийсь час.</p>
<p>36 Та в Мене Самого є свідоцтво про Себе більше, ніж те, що дав Іоан, бо те, що Отець звелів Мені виконати, і те, що Я роблю зараз, свідчить про Мене і вказує на те, що Отець послав Мене.</p>
<p>37 Навіть Отець Мій, Який послав Мене, Сам свідчить про Мене. Ви, люди, ніколи не чули Його голосу й не бачили Його обличчя, ви не маєте слова Його у своєму серці, бо не вірите у Того, Кого Бог послав.</p>
<p>39 Ви вивчаєте Святе Писання, бо думаєте, що через нього знайдете вічне життя. Але ж це саме Святе Писання свідчить про Мене!</p>
<p>40 Та ви не хочете прийти до Мене, щоб знайти вічне життя.</p>
<p>41 Я не приймаю похвали від людей.</p>
<p>42 Але Я знаю вас і знаю, що ви не любите Бога у серці своєму.</p>
<p>43 Я прийшов до вас в ім’я Отця Свого, та ви не приймаєте Мене, але якщо хтось інший прийде тільки від свого імені, то ви його приймете!</p>
<p>44 Як же ви можете повірити в Мене, коли приймаєте похвалу один від одного, та не шукаєте тієї похвали, що йде від Бога Єдиного?</p>
<p>45 Не думайте, що Я вас звинувачуватиму перед Отцем. Мойсей, на якого ви покладали свої надії, звинуватить вас. Якби ви справді вірили Мойсею, то повірили б і Мені, бо Мойсей писав про Мене.</p>
<p>47 Але якщо ви не вірите в те, що він писав, то як же ви повірите словам Моїм?»</p>

<h4>Розділ 6</h4>
<p>1 Після цього Ісус подався на протилежний бік Ґалилейського озера, що зветься також Тиверіадським.</p>
<p>2 Великий натовп людей ішов за Ним, бо вони бачили чудеса, що здійснив Ісус над хворими.</p>
<p>3 Але Він зійшов на гору й сів там разом зі Своїми учнями.</p>
<p>4 Наближалося свято юдейської Пасхи.</p>
<p>5 Підвівши очі й побачивши, що великий натовп іде до Нього, Ісус запитав Пилипа: «Де нам купити достатньо хліба, щоб нагодувати цих людей?»</p>
<p>6 Він мовив так, щоб випробувати Свого учня, бо вже знав, що робитиме.</p>
<p>7 І відповів Пилип Йому: «І за двісті динарів не купиш достатньо хліба, щоб кожному було по шматочку».</p>
<p>8 Інший з учнів Ісуса, Андрій, брат Симона-Петра, каже:</p>
<p>9 «Ось хлопчина, котрий має п’ять ячмінних хлібин і дві рибини, та це ніщо на таку кількість людей».</p>
<p>10 І тоді Ісус сказав: «Нехай люди посідають». У тому місці гарно росла трава, тож усі повсідалися. І було там близько п’яти тисяч чоловіків.</p>
<p>11 Тоді Ісус узяв хлібини, та воздавши Богові дяку, розділив між тими, хто сиділи навколо. Так само Він і рибу розділив — кожному, хто скільки хотів.</p>
<p>12 Коли всі наїлися, Ісус мовив до Своїх учнів: «Позбирайте всі залишки, щоб нічого не пропало».</p>
<p>13 Тож учні позбирали всі шматки й наповнили дванадцять кошиків залишками від п’ятьох ячмінних хлібин, після того, як усі поїли.</p>
<p>14 Побачивши чудо, здійснене Ісусом, усі люди казали: «Цей Чоловік і справді Пророк, Який мав прийти у світ!» * [( <em>Пророк </em>Можливо, вони мали на увазі пророка, якого Господь обіцяв Мойсею послати людям Своїм. Див.: <a href='/ukr_umt/5/18/15-19'>Повт. Закону 18:15-19</a>. )]</p>
<p>15 Ісус знав, що люди от-от вже повинні були прийти, та оголосити Його своїм Царем. Через те Він знову подався в гори, щоб побути на самоті.</p>
<p>16 Коли настав вечір, Ісусові учні спустилися до озера.</p>
<p>17 Вже сутеніло, а Ісус усе ще не приходив до них. Тоді вони сіли в човен і попливли через озеро назад до Капернаума.</p>
<p>18 Здійнявся сильний вітер, і хвилі ставали все вищими.</p>
<p>19 Коли вони пропливли кілометрів п’ять-шість, то побачили Ісуса, Який йшов по воді й підходив уже до човна. Учні Його дуже перелякалися. * [( <em>кілометрів п’ять-шість </em>Буквально «25 або 30 стадій». )]</p>
<p>20 Але Ісус мовив до них: «Це Я! Не бійтеся!»</p>
<p>21 Як Він сказав це, вони взяли Його до човна й одразу допливли до берега, до того місця, куди прямували.</p>
<p>22 Наступного дня люди, які залишалися на протилежному березі озера, побачили, що там знаходився лише один човен. Вони знали, що Ісус не сів у човен разом зі Своїми учнями, і що ті попливли самі.</p>
<p>23 Та деякі човни прибули туди з Тиверіади. Вони зупинилися недалеко від місця, де напередодні люди їли хліб, після того, як Господь воздав дяку за їжу.</p>
<p>24 І побачивши, що там не було ні Ісуса, ні Його учнів, усі посідали у човни й попливли до Капернаума шукати Його.</p>
<p>25 Знайшовши Ісуса на іншому березі озера, учні запитали: «Вчителю, коли Ти прибув сюди?»</p>
<p>26 Ісус мовив у відповідь: «Істинно кажу вам: ви шукаєте Мене не тому, що побачили чудесні знамення, а через те, що їли хліб і наїлися досхочу.</p>
<p>27 Працюйте не заради їжі земної, що гине, а заради їжі, що ніколи не псується і дає вічне життя, їжі, яку дасть вам Син Людський. Адже прихильністю Своєю відзначив Його Бог-Отець».</p>
<p>28 Тоді вони знову запитали Його: «З чого ми маємо почати, аби зробити те, що Бог бажає?»</p>
<p>29 І відповів Ісус: «Це Бог бажає: „Вірте Тому, Кого Він послав”».</p>
<p>30 Люди сказали: «Яке чудо здійсниш, щоб ми побачили й повірили Тобі? Що Ти зробиш?</p>
<p>31 Наші пращури їли манну Небесну в пустелі, як про це написано у Святому Писанні: „Він послав їм хліб з небес, щоб вони їли”». * [( <a href='/ukr_umt/19/78/24'>Пс. 78:24</a>. )]</p>
<p>32 Ісус їм відповів: «Істинно кажу вам: не Мойсей послав вам хліб з небес. Це Отець Мій дає вам справжній хліб з небес.</p>
<p>33 Адже хліб Божий — це Той, Хто сходить з небес і дарує життя світові».</p>
<p>34 «Господи, дай же нам того хліба зараз і завжди давай надалі», — сказали вони.</p>
<p>35 Ісус відповів: «Я і є той хліб, що дарує життя. Хто до Мене приходить, ніколи не буде голодний, хто вірить у Мене, той ніколи не буде спраглий.</p>
<p>36 Я й раніше казав вам, що бачите ви Мене, але й досі не вірите. * [( <em>Мене </em>Або «Мої вчинки». Деякі грецькі рукописи не мають цього продовження. )]</p>
<p>37 Кожен прийде до Мене, кого Отець Мій дасть Мені, і Я ніколи не прожену того, хто прийде до Мене.</p>
<p>38 Бо Я зійшов з небес не для того, щоб чинити те, що Мені Самому хочеться, а щоб виконати волю Господа, Який послав Мене.</p>
<p>39 Ось Його воля: щоб Я не розгубив нічого з даного Мені Богом, щоб повернув усіх до життя в останній день.</p>
<p>40 Саме така воля Отця Мого: щоб кожен, хто побачить Сина і повірить у Нього, мав вічне життя. І Я воскрешу того в останній день».</p>
<p>41 Тоді юдеї почали висловлювати своє невдоволення Ним, бо Він сказав: «Я — хліб, що зійшов з небес».</p>
<p>42 Вони казали: «Хіба Він не Ісус, Йосипів Син? Чи не знаємо Його батька й матір? Як же Він може казати тепер, що зійшов з Неба?»</p>
<p>43 У відповідь Ісус мовив до них: «Облиште ремствувати поміж собою.</p>
<p>44 Ніхто не може прийти до Мене, доки Отець, Який послав Мене, не приведе його. А Я поверну його до життя в останній день.</p>
<p>45 Пророки писали: „І Бог їх усіх навчить”. Кожен, хто слухає Отця і навчається у Нього, приходить до Мене. * [( <a href='/ukr_umt/23/54/13'>Іс. 54:13</a>. )]</p>
<p>46 Лише Той бачив Отця, Хто прийшов від Нього. І ніхто інший Його не бачив.</p>
<p>47 Істинно кажу вам: хто вірить, той має вічне життя.</p>
<p>48 І Я — той хліб, що дає життя.</p>
<p>49 Ваші пращури їли манну Небесну в пустелі, але вони вмерли.</p>
<p>50 Я ж — той хліб, що йде з небес, а кожний, хто його з’їсть, той не помре ніколи.</p>
<p>51 Я — хліб живий, що зійшов з небес, і хто скуштує цього хліба, той житиме вічно. Хліб, що Я дарую, — тіло Моє, що віддаю за життя світу».</p>
<p>52 Тоді юдеї почали сперечатися поміж собою, кажучи: «Як Він може дати нам Своє тіло, щоб ми Його їли?»</p>
<p>53 А Ісус їм на те відповів: «Істинно кажу вам: поки не покуштуєте тіла Сина Людського і не вип’єте крові Його, не матимете справжнього життя в собі.</p>
<p>54 Той, хто їсть Тіло Моє і п’є кров Мою, має вічне життя, і Я воскрешу того в останній день.</p>
<p>55 Тіло Моє — то істинна їжа, а кров Моя — істинний напій.</p>
<p>56 Той, хто їсть тіло Моє і п’є кров Мою, лишається в Мені, а Я — в ньому.</p>
<p>57 Як Отець Живий Мене послав, і Я живу Отцем Своїм, так само і той, хто їсть тіло Моє, житиме Мною.</p>
<p>58 Ось що це за хліб, що з Неба зійшов. Це не так, як пращури ваші, котрі їли манну Небесну і повмирали. Той же, хто їстиме цей хліб, житиме вічно».</p>
<p>59 Все це Ісус говорив, навчаючи в синагозі в Капернаумі.</p>
<p>60 Багато хто з Ісусових учнів, почувши це, сказав: «Таке вчення важко сприйняти. Хто може прийняти таке?»</p>
<p>61 Ісус Сам знав, що Його учні нарікали на це, тож спитав: «Ви турбуєтеся про це вчення?</p>
<p>62 А якщо побачите, як Син Людський повертається туди, звідки Він прийшов?</p>
<p>63 Лише Дух приносить життя. Тіло ж не має ніякого значення. Слова, що Я мовив вам, — від Духа, і вони дають життя.</p>
<p>64 Та є серед вас такі, що не вірять». (Він так сказав, бо знав від самого початку тих, хто не віритиме, і того, хто зрадить Його). А потім додав:</p>
<p>65 «Ось чому Я сказав вам, що жоден не зможе прийти до Мене, доки Отець не дозволить йому».</p>
<p>66 Після цього багато хто з Його учнів повернули назад і більше не йшли за Ним.</p>
<p>67 Тоді Ісус запитав у дванадцятьох апостолів: «Невже й ви теж хочете покинути Мене?»</p>
<p>68 У відповідь Йому Симон-Петро сказав: «Господи, до кого ж ми підемо? Ти маєш слова, що приносять вічне життя.</p>
<p>69 Ми повірили в Тебе, ми знаємо, що Ти — Божий Святий».</p>
<p>70 Ісус відповів їм: «Хіба Я не вибрав вас дванадцятьох? Але один із вас — диявол!»</p>
<p>71 Він казав про Юду, сина Симона Іскаріота, бо хоч той і був одним з дванадцятьох апостолів, але мав зрадити Ісуса.</p>

<h4>Розділ 7</h4>
<p>1 Після цього Ісус мандрував по Ґалилеї. Він не хотів йти до Юдеї, бо юдеї намірялися Його вбити.</p>
<p>2 Наближався час юдейського свята Кущів.</p>
<p>3 Тож Його брати сказали Йому: «Тобі слід іти звідси до Юдеї на свято, щоб Твої послідовники могли побачити Твої діла.</p>
<p>4 Ніхто не тримає в тайні свої вчинки, якщо хоче бути відомий усім людям. Отже, якщо Ти можеш зробити це, то покажи Себе світові».</p>
<p>5 Його брати говорили це, бо навіть вони самі не вірили в Нього.</p>
<p>6 Тоді Ісус мовив до них: «Ще час Мій не настав, але вам годиться будь-який час, щоб піти туди.</p>
<p>7 Світ не може ненавидіти вас, а Мене він ненавидить, бо Я кажу людям, що вчинки їхні грішні.</p>
<p>8 Ви самі йдіть на свято. Я ж туди зараз не піду, бо час Мій іще не настав».</p>
<p>9 Сказавши так, Ісус залишився в Ґалилеї.</p>
<p>10 Коли брати Його пішли на свято, Він також пішов, але не відкрито, а таємно.</p>
<p>11 Юдеї шукали Його на святі, кажучи: «Де Той Чоловік?»</p>
<p>12 І багато хто поміж собою говорили про Нього в натовпі. Одні казали: «Він — добра Людина», — а інші — «Ні, Він обдурює людей».</p>
<p>13 Та ніхто не говорив про Нього відкрито, бо всі боялися юдейських правителів.</p>
<p>14 Коли вже настала середина свята, Ісус прийшов до подвір’я храму і почав навчати.</p>
<p>15 Юдеї дуже здивувалися. Вони питали: «Звідки цей Чоловік знає так багато, ніколи не вчившись?»</p>
<p>16 У відповідь Ісус мовив їм: «Те, чого Я навчаю, належить не Мені. Моє вчення йде від Того, Хто послав Мене.</p>
<p>17 Якщо людина хоче виконати волю Божу, то зрозуміє, звідки йде вчення — від Бога, чи від Мене Самого.</p>
<p>18 Той, хто говорить від себе самого, намагається здобути славу лише собі. Хто ж прагне здобути славу Тому, Хто послав Його — правдивий, і немає кривди в Ньому.</p>
<p>19 Хіба Мойсей не дав вам Закон? Та жоден із вас не дотримується його. Чому ви намагаєтеся вбити Мене?»</p>
<p>20 І натовп озвався: «Чи то біс змусив Тебе втратити глузд? Хто хоче Тебе вбити?»</p>
<p>21 У відповідь Ісус мовив: «Я здійснив одне чудо у суботу, і ви всі здивовані.</p>
<p>22 Мойсей дав вам обряд обрізання, але обрізання прийшло від предків ваших, а не від Мойсея. Ви ж інколи обрізаєте немовлят навіть по суботах!</p>
<p>23 Якщо вже обрізання робите по суботах, щоб не порушити Закону Мойсеєвого, то чому ж гніваєтеся на Мене через те, що Я зцілив людину в суботу?</p>
<p>24 Не судіть за зовнішніми ознаками, будьте обережні й судіть судом праведним».</p>
<p>25 Тоді деякі мешканці Єрусалиму почали казати: «Чи не Той це Чоловік, Якого хочуть убити?</p>
<p>26 Та гляньте! Він розмовляє з натовпом відкрито, і ніхто Його не зупиняє. Може, правителі наші й справді знають, що Він — Христос?</p>
<p>27 Проте ми знаємо, звідки родом цей Чоловік. А коли справжній Христос прийде, ніхто не знатиме, звідки Він прийшов».</p>
<p>28 Навчаючи у храмі, Ісус голосно сказав: «Невже ж Ви вважаєте, що знаєте Мене і звідки Я родом? Та Я прийшов не зі Своєї волі, а з волі Того, Хто послав Мене. Він — істинний, але ви Його не знаєте.</p>
<p>29 Та Його знаю Я, бо прийшов Я від Нього. Це Він послав Мене».</p>
<p>30 Коли Ісус промовив це, люди намірилися схопити Його, але ніхто не наважився навіть торкнутися Ісуса, бо час Його ще не прийшов.</p>
<p>31 І багато людей повірили в Нього. Вони говорили: «Ми усі чекаємо на Христа. Та невже коли Він прийде, то здійснить більше чудес, ніж цей Чоловік?»</p>
<p>32 Фарисеї почули, що люди кажуть про Ісуса, і разом з первосвящениками послали храмову варту схопити Його.</p>
<p>33 Тоді Ісус сказав: «Люди, Я ще трохи побуду з вами, а потім повернуся до Того, Хто послав Мене!</p>
<p>34 Ви шукатимете Мене, та не знайдете, бо не зможете піти туди, де Я буду».</p>
<p>35 Юдейські правителі почали говорити поміж собою: «І куди це Він збирається піти, що ми Його не знайдемо? Може, Він піде до наших людей, які живуть у грецьких містах, і там навчатиме греків?</p>
<p>36 Що Він мав на увазі, кажучи: „Ви шукатимете Мене, та не знайдете?” І ще: „Туди, де Я буду, ви не зможете піти?”»</p>
<p>37 Настав останній і головний день свята. Ісус підвівся й голосно промовив: «Якщо хто з вас відчуває спрагу, нехай підійде до Мене і нап’ється.</p>
<p>38 Хто вірить у Мене, то як сказано у Святому Писанні, ріки живої води потечуть із серця його».</p>
<p>39 Ісус казав це, маючи на увазі Дух Святий, що зійде на тих, хто повірить у Нього. Тоді Дух Святий ще не був дарований людям, бо Ісус іще не був піднесений до слави Своєї.</p>
<p>40 Деякі люди з натовпу, почувши ці слова, почали казати: «Цей Чоловік і справді Пророк». * [( <em>Пророк </em>Можливо, вони мали на увазі пророка, якого Господь обіцяв Мойсею послати народу Своєму. Див.: <a href='/ukr_umt/5/18/15-19'>Повт. Закону 18:15-19</a>. )]</p>
<p>41 Інші говорили: «Цей Чоловік — Христос». А треті промовляли: «Хіба Христос прийде з Ґалилеї?</p>
<p>42 Хіба не сказано у Святому Писанні, що Христос — один із Давидових нащадків і прийде Він із Віфлеєма, міста, де Давид жив?»</p>
<p>43 Так усі люди розділилися, бо мали різні думки про Ісуса.</p>
<p>44 Дехто хотів заарештувати Його, але жоден не наважився навіть пальцем торкнутися Його.</p>
<p>45 Тож храмова варта пішла назад до головних священиків і фарисеїв. Ті запитали воїнів: «Чому ж ви не привели Ісуса сюди?»</p>
<p>46 І воїни відповіли: «Ніхто досі не говорив так, як цей Чоловік!»</p>
<p>47 Тоді фарисеї сказали їм: «Невже й вас Він зміг обдурити?</p>
<p>48 Чи вірить у Нього хтось із правителів та фарисеїв? Ні.</p>
<p>49 А ці люди, які повірили, не знають Закону, вони прокляті Богом!»</p>
<p>50 Серед них був чоловік на ймення Никодим, який і раніше приходив до Ісуса. То він сказав: * [( <em>Никодим… до Ісуса </em>Див.: <a href='/ukr_umt/43/3/1-21'>Ін. 3:1-21</a>. )]</p>
<p>51 «Наш Закон забороняє засуджувати людину, спершу не вислухавши її і не взнавши, що вона вчинила».</p>
<p>52 А юдейські лідери відповіли Никодимові: «Чи не із Ґалилеї часом і ти? Вчи Святе Писання, то й побачиш, що не ведеться там про пророка, який приходить з Ґалилеї». * [( <em>пророка </em>Два найстаріших грецьких рукописа містять: «той самий Пророк», тобто «пророк, як Мойсей», про якого ведеться у книзі <a href='/ukr_umt/5/18/15'>Повт. Закону 18:15</a>. У книзі <a href='/ukr_umt/44/3/22'>Дії 3:22</a> та <a href='/ukr_umt/44/7/37'>7:37</a> мається на увазі Христос. Також див.: <a href='/ukr_umt/43/7/40'>Ін. 7:40</a>. )]</p>
<p>53 Після цього всі вожді юдейські розійшлися по своїх домівках.</p>

<h4>Розділ 8</h4>
<p>1 Ісус вирушив на Оливну гору.</p>
<p>2 Рано-вранці наступного дня Він знову пішов у храм. Коли усі люди посходилися до Нього, Він сів і почав навчати.</p>
<p>3 Книжники й фарисеї привели жінку, яку спіймали під час перелюбу, поставили її перед людьми й сказали Йому: «Вчителю, цю жінку якраз застали, коли вона чинила перелюб.</p>
<p>5 Закон Мойсеїв наказує нам закидати таких жінок камінням. А що Ти на це скажеш?»</p>
<p>6 Вони говорили так, щоб випробувати Ісуса й використати Його відповідь проти Нього Самого. Ісус же нахилився й почав писати щось пальцем на землі.</p>
<p>7 А вони не переставали питати. Тоді Він устав і мовив до них: «Той серед вас, хто без гріха, нехай перший кине в неї камінь».</p>
<p>8 Знову, нахилившись, Він почав писати по землі.</p>
<p>9 Почувши ці слова, всі почали розходитися: спочатку старші, а за ними й молодші. Зосталися лише Ісус та жінка, яка стояла перед Ним.</p>
<p>10 Підвівшись, Ісус мовив до неї: «Жінко, де ж усі, хто обвинувачували тебе? Чи жоден із них не визнав тебе винною?»</p>
<p>11 «Жоден, Добродію», — відповіла вона. «То й Я не виню тебе, — сказав Ісус. — Іди собі й більше не гріши!» * [( Найстаріші та найкращі грецькі рукописи Іоана не мають віршів <a href='/ukr_umt/43/7/53-8'>7:53-8:11</a>. )]</p>
<p>12 Пізніше Ісус знову розмовляв з людьми. Він так їм казав: «Я — Світло світу. Той, хто слідом іде за Мною, ніколи не йтиме у темряві, бо Світло, що несе життя, завжди буде з ним».</p>
<p>13 І сказали Йому фарисеї: «Ти свідчиш Сам про Себе, і тому ці свідчення не істинні».</p>
<p>14 Ісус відповів їм: «Якщо Я свідчу Сам про Себе, Мої свідчення істинні, бо Я знаю, звідки прийшов, і куди йду, а ви не знаєте, звідки Я прийшов чи куди Я іду.</p>
<p>15 Ви, люди, судите Мене так, як судите будь-яку іншу людину. Я ж не суджу нікого.</p>
<p>16 Та якщо Я судитиму, то Мій суд буде істинний, оскільки, коли Я суджу, Я не один, а Отець, Який послав Мене, зі Мною і судитимемо Ми разом.</p>
<p>17 Адже написано в Законі вашому, що коли двоє свідчать одне й те саме, то їхні свідчення — істинні.</p>
<p>18 Я свідчу Сам про Себе, та Отець, Який послав Мене, свідчить про Мене».</p>
<p>19 Тоді Його спитали: «Де ж Твій Отець?» Ісус відповів: «Ви не знаєте ні Мене, ні Отця Мого. Якби ви знали Мене, то знали б і Отця Мого».</p>
<p>20 Промовляв Він ці слова, коли навчав у храмі, стоячи біля скарбниці. Й ніхто Його не схопив, бо час Його тоді ще не прийшов.</p>
<p>21 І знову Ісус промовив до них: «Я залишу вас, і ви будете шукати Мене, але помрете в гріху своєму, і не зможете прийти туди, куди Я йду».</p>
<p>22 Тоді юдеї почали питати один одного: «Ви думаєте, Він уб’є Себе? Бо сказав Він: „Ви не можете прийти туди, куди Я йду”».</p>
<p>23 І тоді Ісус мовив: «Ви всі народилися на землі, та Я — посланий небом. Ви належите цьому світові, а Я — ні.</p>
<p>24 І тому Я кажу, що ви всі помрете грішні. Так, ви помрете з гріхами своїми, якщо не повірите, що Я — Сущий». * [( <em>Я — Сущий </em>Або «Я Той, Хто Є». Це було ім’я Господа, яке використовувалося у Старому Заповіті. Див.: <a href='/ukr_umt/23/41/4'>Іс. 41:4</a>; <a href='/ukr_umt/23/43/10'>43:10</a>; <a href='/ukr_umt/2/3/14'>Вих. 3:14</a>. Проте, воно також може означати «Я є Він (Христос)». Також див.: у віршах 28 та 58. )]</p>
<p>25 Люди запитали Його: «Хто ж Ти є?» Ісус відповів: «Я є Той, про Кого Я говорив вам з самого початку.</p>
<p>26 Я міг би багато чого сказати, щоб осудити вас, але Я кажу людям лише те, що чув від Того, Хто послав Мене. Та Він говорить тільки істину».</p>
<p>27 Люди не знали, що Ісус говорить про Отця Свого.</p>
<p>28 Та Він продовжував: «Коли вознесете Сина Людського, тоді пізнаєте, що Я — Сущий. Я нічого не роблю від Себе Самого, Своєю волею, а кажу лише те, чого Отець навчив Мене. * [( <em>вознести </em>Що означає «розп’яти, та вознести на хресті». Інше значення: «воскрести з мертвих, та вознести до неба». )]</p>
<p>29 Той, Хто послав Мене, — зі Мною. Він Мене не покинув, бо Я завжди виконую Його волю».</p>
<p>30 Почувши ці слова, багато людей повірили в Нього.</p>
<p>31 Тоді Ісус почав говорити тим юдеям, які повірили в Нього: «Якщо ви будете дотримуватися Мого вчення, то насправді станете учнями Моїми.</p>
<p>32 Ви пізнаєте істину, й вона принесе вам визволення».</p>
<p>33 І сказали Йому юдеї: «Ми — Авраамові нащадки. Ми ніколи не були нічиїми рабами! То що Ти маєш на увазі, коли говориш, що ми будемо вільні?»</p>
<p>34 Ісус відповів: «Істинно кажу вам: кожен, хто грішить — раб гріха.</p>
<p>35 Раб не житиме вічно в родині господаря, але Син завжди залишатиметься з сім’єю.</p>
<p>36 Тож якщо Син звільнить вас, ви будете справді вільні.</p>
<p>37 Я знаю, що ви Авраамові нащадки, але ви прагнете вбити Мене, оскільки не можете прийняти Моє вчення.</p>
<p>38 Я розповідаю вам про те, що бачив в Отця Свого, ви ж робите те, чого навчилися від свого батька».</p>
<p>39 І відповіли Йому юдеї: «Наш батько — Авраам!» А Ісус їм на те: «Якби ви були Авраамові діти, то чинили б так, як Авраам робив.</p>
<p>40 Ви ж хочете вбити Мене. Ви хочете вбити Чоловіка, Який повідав вам істину, почуту від Бога. Авраам не робив так.</p>
<p>41 Ви ж робите так, як ваш батько». «Ми не незаконнонароджені, — мовили вони, — у нас один батько — це Бог!»</p>
<p>42 На те Ісус відповів: «Якби Бог був вашим батьком, то ви б любили Мене, бо Я прийшов від Бога, і ось Я тут. Я не прийшов зі Своєї волі, та Господь послав Мене.</p>
<p>43 Ви не розумієте того, що Я кажу через те, що неспроможні прийняти вчення Моє.</p>
<p>44 Диявол вам батько, тож ви прагнете виконувати його волю. Він був убивцею з самого початку і ніколи не був на боці істини, бо немає її в нього. Коли він каже неправду, то це природно для нього, бо він сам брехун і породжує брехню.</p>
<p>45 А ви не бажаєте вірити Мені тому, що Я кажу правду.</p>
<p>46 Хто з вас може засвідчити, що Я винен у гріхах? Ніхто. То чому ж ви не вірите Мені, коли Я кажу правду?</p>
<p>47 Той, Хто від Бога — слухає слова Божі. Ви ж їх не слухаєте, тому що ви не від Бога».</p>
<p>48 Юдеї Йому відповіли на те: «Хіба ж ми не праві, коли кажемо, що Ти самаритянин, і що біс змусив Тебе втратити глузд?»</p>
<p>49 Ісус мовив: «Не навіжений Я, але шаную Отця Мого, та ви намагаєтеся ганьбити Мене.</p>
<p>50 Я не шукаю слави для Себе. Є Той, Хто прагне прославити Мене. Він же є і Суддею.</p>
<p>51 Істинно кажу вам: хто дотримуватиметься вчення Мого, той ніколи не спізнає смерті».</p>
<p>52 Юдеї мовили до Ісуса: «Тепер ми точно знаємо, що Ти навіжений. Навіть Авраам і пророки померли, а Ти кажеш, що той, хто прийме вчення Твоє ніколи не спізнає смерті.</p>
<p>53 Чи, може, Ти вважаєш Себе величнішим за нашого батька Авраама? Але ж він помер, і пророки теж. То ким же Ти Себе вважаєш?»</p>
<p>54 Ісус мовив: «Якби Я Сам славив Себе, то це нічого не означало б. Той же, Хто прославляє Мене — це Мій Отець, Кого ви називаєте своїм Богом.</p>
<p>55 Ви Його ніколи не знали, а Я знаю. Якби Я сказав, що не знаю Його, то був би таким же брехуном, як і ви, але Я знаю Бога й виконую волю Його.</p>
<p>56 Батько ваш Авраам був радий, що міг побачити день, коли Я прийшов. І, побачивши це, він сповнився щастям».</p>
<p>57 Юдейські правителі сказали: «Тобі ще й п’ятдесяти років немає, а ти кажеш, що бачив Авраама».</p>
<p>58 І мовив Ісус до них: «Істинно кажу вам: перш ніж був Авраам, Я — Сущий».</p>
<p>59 Почувши це, вони схопили каміння, щоб закидати Його. Та Ісус сховався, а потім вийшов із храму.</p>

<h4>Розділ 9</h4>
<p>1 По дорозі Ісус побачив чоловіка, який був сліпий від народження.</p>
<p>2 Учні спитали: «Вчителю, хто згрішив: він сам чи його батьки, бо він народився сліпим?»</p>
<p>3 Ісус тоді відповів: «Ні він, ані батьки його. Він народився сліпим заради того, щоб Бог виявив Свою силу, коли він зцілиться.</p>
<p>4 Поки ще день, ми маємо виконувати волю Того, Хто послав Мене. Коли ж настане ніч, ніхто не може працювати.</p>
<p>5 Поки Я є у світі, Я — Світло світу».</p>
<p>6 Мовивши це, Він сплюнув на землю, тоді змішав слину з землею, помастив цим очі сліпого і сказав: «Йди й умийся в купальні Силоам» (що означає «посланець»). Тож він пішов, умився й повернувся зрячий.</p>
<p>8 Тоді сусіди й усі, хто звик бачити його жебраком, запитали: «Чи не той це чоловік, який сидів тут старцем?»</p>
<p>9 Одні стверджували: «Так, це він!» Інші казали: «Ні, він лише схожий на того!» Він же сам сказав: «Я саме той сліпий».</p>
<p>10 І тоді його запитали: «Як же ти прозрів?»</p>
<p>11 На те він відповів: «Чоловік, ім’я Якого Ісус, змішав слину Свою з землею, помазав цим мої очі й мовив до мене: „Іди й умийся в Силоамі”. Я пішов, умився там, після чого й прозрів».</p>
<p>12 Тоді його запитали: «Де ж той Чоловік?» А він відповів: «Я не знаю».</p>
<p>13 І привели того чоловіка, що раніше був сліпим, до фарисеїв.</p>
<p>14 (А відбулося все це, коли Ісус змішав слину з землею, і коли прозрів сліпий, у суботу).</p>
<p>15 І знову фарисеї питали його, як це сталося, що він прозрів. І той відповів: «Він помазав мені очі грязивом, я вмився і зараз бачу».</p>
<p>16 Деякі фарисеї почали казати: «Цей Чоловік не від Бога, бо не дотримується Закону про суботу». Та інші сказали: «Чи може грішник чинити такі чудесні діла?» Тож серед них виникла суперечка.</p>
<p>17 Тоді вони знову звернулися до сліпого: «Що ти можеш сказати про Чоловіка, Який повернув тобі зір?» І той відповів: «Він — пророк».</p>
<p>18 Та юдейські правителі не вірили, що цей чоловік був сліпим і враз прозрів. Тож покликали його батьків і запитали: «Чи це ваш син — про кого кажете, що він народився сліпим? То як же він став зрячим?»</p>
<p>20 Його батьки відповіли: «Ми знаємо, що це наш син, і що народився він сліпим.</p>
<p>21 Але ми не знаємо ні як сталося, що він може тепер бачити, ані того Чоловіка, Який повернув йому зір. Запитайте в нього! Він уже достатньо дорослий і може розповісти про себе сам».</p>
<p>22 Його батьки сказали так, бо боялися юдейських правителів, які попередньо змовилися, що як хтось визнає Ісуса Христом, то вони того виженуть із синагоги.</p>
<p>23 Тому й сказали батьки: «Він уже дорослий. Запитайте в нього!»</p>
<p>24 Тоді юдейські правителі вже вдруге покликали чоловіка, який прозрів, і знову звернулися до нього: «Заклинаємо тебе, скажи правду перед Богом. Ми знаємо, що той Чоловік — грішний».</p>
<p>25 І він відповів: «Я не знаю, грішний той Чоловік, чи ні. Я знаю лиш одне: я був сліпий, а зараз бачу!»</p>
<p>26 Тоді вони запитали: «Що Він тобі зробив? Як Він повернув тобі зір?»</p>
<p>27 «Я ж уже вам розповідав, — відповів він, — але ви не слухали мене! То навіщо ж ви знову хочете почути це? Чи, може, теж хочете стати Його учнями?»</p>
<p>28 Тоді, намагаючись образити його, вони сказали: «Це ти Його учень, а ми — Мойсеєві учні.</p>
<p>29 Ми знаємо, що Бог розмовляв з Мойсеєм, та не знаємо, звідки цей Чоловік».</p>
<p>30 А прозрілий відповів їм: «Дивина, що ви не знаєте, звідки Він, адже Він повернув мені зір!</p>
<p>31 Ми знаємо, що Бог не слухає того, що кажуть грішники. Він слухає лише благовірних, тих, хто виконує Його волю.</p>
<p>32 Ще ніколи не чувано, щоб хтось дав зір людині, народженій сліпою.</p>
<p>33 Якби цей Чоловік не був від Бога, то не зміг би зробити такого».</p>
<p>34 Тоді фарисеї розгнівалися й сказали: «Ти завжди був грішником і народжений увесь у гріху, а тепер намагаєшся повчати нас?» І вони вигнали його з синагоги.</p>
<p>35 Ісус, почувши, що вони вигнали цього чоловіка з синагоги, знайшов його і мовив: «Чи віриш ти у Сина Людського?»</p>
<p>36 Тож прозрілий спитав Його: «А Хто ж Він, Господи? Скажи мені, щоб я міг повірити в Нього».</p>
<p>37 Тоді Ісус і каже: «Ти Його вже бачив, це Той, з Ким ти розмовляєш зараз».</p>
<p>38 «Я вірю, Господи!» — сказав чоловік і впав перед Ним на коліна.</p>
<p>39 Ісус продовжував: «Я прийшов у цей світ судити його: щоб сліпі прозріли, а ті, хто вважають, що вони зрячі, осліпли». * [( <em>сліпі </em>У цьому випадку Ісус має на увазі духовно сліпих, котрі не мають розуміння. )]</p>
<p>40 Дехто з фарисеїв, які були з Ним, почувши це, мовили: «Невже Ти маєш на увазі, що ми сліпі?»</p>
<p>41 А Ісус їм відповів: «Якби ви були сліпі, то не були б винні в гріхах. Ви ж кажете: „Ми зрячі”. Отож і гріхи ваші залишаються з вами».</p>

<h4>Розділ 10</h4>
<p>1 Ісус сказав: «Істинно кажу вам: хто заходить до овечого загону не через хвіртку, той злодій і грабіжник, бо він хоче покрасти овець.</p>
<p>2 Хто ж йде через браму, той вівчар своєї отари.</p>
<p>3 Сторож відчиняє йому ворота, а вівці слухаються його голосу. Він кличе кожну свою вівцю по імені і виводить їх із загону.</p>
<p>4 Коли ж виведе, то йде попереду, а вівці йдуть слідом, бо знають його голос.</p>
<p>5 Та ніколи вони не підуть за незнайомцем, швидше повтікають від нього, не знаючи його голосу».</p>
<p>6 Ісус розповів їм цю притчу, та ніхто не зрозумів, що Він казав.</p>
<p>7 І знову Ісус мовив: «Істинно кажу вам: Я і є ті ворота для овець.</p>
<p>8 Всі ж, хто приходив до Мене — то злодії і грабіжники. Але вівці їх не слухалися.</p>
<p>9 Я і є ті ворота, і якщо хтось увійде через Мене, то матиме спасіння. Він увійде і вийде, знайшовши те, що йому потрібно.</p>
<p>10 Злодій приходить, щоб грабувати, вбивати й руйнувати. Я ж прийшов, щоб люди мали життя і мали його вдосталь.</p>
<p>11 Я — добрий пастух. А добрий пастух і життя віддасть за овець.</p>
<p>12 Наймит — то не пастух, і вівці не належать йому. Побачивши вовка, він кидає овець і тікає геть. Вовк нападає на отару, й вівці кидаються врозтіч.</p>
<p>13 Наймит тікає, бо його просто найняли, і йому однаково, що станеться з вівцями.</p>
<p>14 Я — добрий пастух. Я знаю своїх овець, і вони знають Мене.</p>
<p>15 Так само, як Отець знає Мене, а Я знаю Отця Свого, і життя Своє Я віддам за овець.</p>
<p>16 Я маю ще й інших овець, що не з цієї отари. І Я маю привести їх сюди, щоб вони чули голос Мій і стали єдиною отарою з одним пастухом. * [( <em>Я маю… пастухом </em>Ісус має на увазі усіх послідовників, які не були юдеями за народженням. Див.: <a href='/ukr_umt/43/11/52'>Ін. 11:52</a>. )]</p>
<p>17 Через те Отець і любить Мене, що Я віддаю життя Своє, щоб потім здобути його знову.</p>
<p>18 Ніхто не забирає його в Мене, Я Сам віддаю його з власної волі. Я маю владу віддати життя й одержати його знову, бо маю заповідь таку від Отця Свого».</p>
<p>19 Після цих слів юдеї знову розділилися в суперечці.</p>
<p>20 Багато хто з них казав: «Він навіжений, то біс змусив Його втратити глузд. Навіщо ви Його слухаєте?»</p>
<p>21 Інші заперечували: «То не навіженого слова. Чи може навіжений сліпого зробити зрячим?»</p>
<p>22 Тим часом прийшло в Єрусалим свято Відновлення. Стояла зима. * [( <em>свято Відновлення </em>«Ханука» або «Свято Світла» відзначається протягом 8 днів у грудні. Воно символізує події під час очищення Єрусалимського храму від поганських бовванів у 165 році до Р. Х. )]</p>
<p>23 Ісус походжав у храмі по Соломоновому ґанку.</p>
<p>24 Навколо Нього зібралися юдеї, та почали казати: «Як довго Ти триматимеш нас у непевності? Якщо Ти Христос, то скажи нам відверто».</p>
<p>25 Ісус відповів: «Я вам уже казав, але ви не повірили. Все, що Я здійснюю в ім’я Отця Свого, свідчить на Мою користь.</p>
<p>26 Та ви не вірите, бо не належите до Моєї пастви.</p>
<p>27 Ті ж, хто належить, слухаються голосу Мого. Я знаю їх, і вони йдуть за Мною.</p>
<p>28 І дарую Я їм вічне життя. Вони ніколи не помруть, і ніхто їх не вирве з рук Моїх.</p>
<p>29 Мій Отець, Який дав їх Мені, — величніший за всіх. Тож ніхто не зможе вкрасти тих, хто йде за Мною з рук Отця Мого. * [( <em>Отець… величніший за всіх </em>Деякі грецькі рукописи мають «вони величніші за всіх». )]</p>
<p>30 Отець Мій і Я — єдині».</p>
<p>31 Знову юдеї почали братися за каміння, щоб побити Його.</p>
<p>32 А Ісус мовив: «Багато добрих справ зробив Я перед очима вашими в ім’я Отця Мого. За котру ж із тих добрих справ ви хочете побити Мене камінням?»</p>
<p>33 Тоді юдеї відповіли Йому: «Не за добрі вчинки ми хочемо побити Тебе камінням, а за те, що ганьбиш Бога, за те, що Ти, простий смертний, намагаєшся Себе за Бога видати».</p>
<p>34 І сказав Ісус: «Хіба не написано у вашому Законі: „Я сказав, що ви боги?” * [( <a href='/ukr_umt/19/82/6'>Пс. 82:6</a>. )]</p>
<p>35 Отже, тих, до кого прийшло слово Боже, Він назвав „богами”, а Святе Писання не відкинеш. Ви ж на Того, Кого Отець освятив і послав у світ, кажете: „Ти ганьбиш Бога”. І то лише тому, що Я сказав: „Я — Син Божий”.</p>
<p>37 Якщо Я не роблю того, що Отець Мій звелів Мені робити, тоді не вірте Мені.</p>
<p>38 Навіть якщо ви не вірите в Мене, то повірте хоча б у діла Мої. Так ви дізнаєтесь і зрозумієте, що Отець Мій — у Мені, а Я — в Отці Своєму».</p>
<p>39 Юдеї знову хотіли схопити Його, та не змогли цього зробити, бо Ісус не дався їм у руки.</p>
<p>40 Ісус знову вирушив на інший бік Йордану, на те місце, де раніше Іоан хрестив людей. Він залишався там, і</p>
<p>41 багато людей приходило до Нього, кажучи: «Іоан не здійснював ніяких чудес, та все, що казав він про цього Чоловіка — правда!»</p>
<p>42 І багато з тих, хто був там, повірили в Нього.</p>

<h4>Розділ 11</h4>
<p>1 У місті Віфанії, де жили Марія та її сестра Марта, мешкав собі чоловік на ім’я Лазар, який захворів.</p>
<p>2 Марія була тією самою жінкою, яка помазала запашною олією Господа і волоссям своїм обтерла Йому ноги. Хворий Лазар був її братом.</p>
<p>3 Сестри послали переказати Ісусу: «Господи, Твій близький друг хворіє».</p>
<p>4 Почувши це, Він сказав: «Ця хвороба не смертельна, вона — для слави Божої, щоб Син Божий прославився через неї».</p>
<p>5 Ісус любив і Марту, і сестру її, і Лазаря.</p>
<p>6 Довідавшись, що Лазар занедужав, Він побув іще два дні там, де застала Його ця звістка, а потім сказав Своїм учням: «Ходімо знову в Юдею».</p>
<p>8 Тоді учні звернулися до Нього: «Вчителю, юдеї тільки-но хотіли побити Тебе камінням, а Ти знову йдеш туди?»</p>
<p>9 На те Ісус відповів: «Хіба не дванадцять годин має день? Якщо людина вдень ітиме дорогою, то не спотикатиметься, бо їй світитиме світло світу цього. * [( <em>світло світу цього </em>Буквально «світло сонця», але див.: <a href='/ukr_umt/43/8/12'>Ін. 8:12</a>, де Ісус говорить, що «Я — Світло світу». Також див.: <a href='/ukr_umt/43/9/4-5'>Ін. 9:4-5</a> та <a href='/ukr_umt/43/12/35'>12:35</a>. )]</p>
<p>10 Якщо ж уночі ітиме, то спотикатиметься, бо немає світла, яке б допомогло цій людині бачити».</p>
<p>11 Сказавши так, Ісус додав: «Наш друг Лазар заснув, та Я піду й розбуджу його».</p>
<p>12 Учні Його відповіли: «Господи, якщо він заснув, то буде все гаразд, і він видужає».</p>
<p>13 Але Ісус говорив про смерть Лазаря, а вони думали, що Він каже про звичайний сон.</p>
<p>14 Тоді Ісус відверто мовив: «Лазар помер.</p>
<p>15 Я ж радий, що Мене там не було. І Я радий за вас, бо зможете тепер піти туди й пересвідчитися, й повірити в Мене. А зараз ходімо до нього».</p>
<p>16 Тоді Хома, на прізвисько Близнюк, звернувся до всіх учнів: «Ходімо й ми разом з Ісусом і помремо з Ним разом».</p>
<p>17 Прийшовши до Віфанії, Ісус довідався, що Лазар уже чотири дні лежав у могилі.</p>
<p>18 Віфанія розташована кілометрів за три від Єрусалиму, й багато юдеїв прийшло до Марти й Марії, щоб розділити з ними печаль з приводу смерті брата та втішити їх. * [( <em>кілометрів за три </em>Буквально «п’ятнадцять стадій». )]</p>
<p>20 Почувши, що прийшов Ісус, Марта пішла Його зустрічати, а Марія в цей час залишалася вдома.</p>
<p>21 І сказала Марта Ісусові: «Господи, якби Ти був тут, то мій брат не помер би.</p>
<p>22 Я знаю, що навіть зараз, хоч би чого б Ти попросив у Бога, Він дасть Тобі».</p>
<p>23 І відповів їй Ісус: «Твій брат воскресне».</p>
<p>24 Марта тоді каже: «Я знаю, що він повстане у воскресіння останнього дня».</p>
<p>25 «Я є воскресіння і життя! — Сказав Ісус. — Хто вірить у Мене, хоч і вмре, буде жити.</p>
<p>26 І жоден, хто живе й вірить у Мене, не помре ніколи. Чи ти віриш цьому?»</p>
<p>27 «Так, Господи! — Сказала вона. — Я вірю, що Ти Христос, Син Божий, Котрий мав прийти у світ».</p>
<p>28 Промовивши це, вона пішла й покликала свою сестру Марію і сказала їй нишком: «Учитель уже тут, Він тебе кличе».</p>
<p>29 Почувши це, Марія відразу підвелася й пішла до Нього.</p>
<p>30 На той час Ісус іще не прийшов до селища, а був там, де Марта зустріла Його.</p>
<p>31 Юдеї, які були в домі і втішали її, побачивши, що Марія швидко встала й вийшла, подумали, що йде вона до могили плакати, й пішли за нею.</p>
<p>32 Прийшовши на те місце, де був Ісус, і побачивши Його, Марія впала до ніг Його і сказала: «Господи, якби Ти був тут, то мій брат не помер би».</p>
<p>33 Ісус був глибоко схвильований її горем, тим, як вона побивається і як плачуть юдеї, які прийшли разом з нею.</p>
<p>34 Ісус запитав: «Де ви його поклали?» «Господи, — відповіли Йому, — йди подивись».</p>
<p>35 Ісус заплакав.</p>
<p>36 Тоді юдеї почали казати: «Подивіться, як Він любив Лазаря!»</p>
<p>37 Та деякі обізвалися: «Цей Чоловік, Який зробив сліпого зрячим, чи не міг би Він й Лазаря захистити від смерті?»</p>
<p>38 І знову Ісус, зворушений до глибини душі, пішов до могили. То була печера, вхід до якої був завалений каменем.</p>
<p>39 Ісус сказав: «Заберіть цей камінь». Та Марта, сестра померлого відповіла Йому: «Господи, зараз уже відгонить, бо пройшло чотири дні, як він помер».</p>
<p>40 Ісус промовив: «Хіба не казав Я тобі, що якщо повіриш, то бачитимеш Божу славу?»</p>
<p>41 Тож вони відкотили камінь. Ісус, підвівши очі вгору, мовив: «Отче, дякую Тобі, що почув Мене.</p>
<p>42 Я знаю, що Ти завжди чуєш Мене, та Я казав це заради людей, які стоять навколо, щоб вони повірили, що саме Ти послав Мене».</p>
<p>43 Мовивши так, Він голосно покликав: «Виходь, Лазарю!»</p>
<p>44 І вийшов померлий, і руки й ноги його були сповиті полотном, і обличчя загорнуте. Тоді Ісус звернувся до всіх: «Розповийте його, і нехай собі йде».</p>
<p>45 Багато юдеїв, які прийшли до Марії, побачивши, що Ісус здійснив, повірили в Нього.</p>
<p>46 Та деякі пішли до фарисеїв і розповіли їм про все, що зробив Ісус.</p>
<p>47 Тоді первосвященики й фарисеї, зібравши Синедріон сказали: «Що нам робити? Цей Чоловік творить багато чудес!</p>
<p>48 Якщо ми дозволимо Йому діяти так і далі, то всі повірять у Нього, і прийдуть римляни, зруйнують наш храм і знищать народ».</p>
<p>49 Але один із них, на ім’я Каяфа, котрий у той рік був первосвящеником, мовив: «Ви нічого не знаєте,</p>
<p>50 і не розумієте, що для вас буде краще, якщо один Чоловік загине за людей, ніж якщо весь народ буде знищено».</p>
<p>51 І сказав це він не від себе. Оскільки Каяфа був первосвящеником того року, він пророкував, що Ісус помре за людей, і не лише заради юдейського народу, а щоб об’єднати всіх дітей Божих, розкиданих по світу.</p>
<p>53 І з того самого дня юдейські лідери стали шукати зручну нагоду, щоб убити Ісуса.</p>
<p>54 Тоді Він перестав відкрито ходити серед юдеїв, а подався звідти до міста Єфраїма, розташованого неподалік від пустелі, і залишався там зі Своїми учнями.</p>
<p>55 Надходило свято юдейської Пасхи, і багато людей з усіх країв подалося до Єрусалиму, щоб виконати обряд очищення перед Пасхою.</p>
<p>56 Вони шукали Ісуса і питали один одного, стоячи в храмі: «Як ви вважаєте, чи прийде Він на свято?»</p>
<p>57 Та головні священики і фарисеї віддали наказ: якщо хтось довідається, де перебуває Ісус, то повинен негайно повідомити про це, щоб Його могли схопити.</p>

<h4>Розділ 12</h4>
<p>1 За шість днів до Пасхи Ісус подався до Віфанії, де жив Лазар, якого Він воскресив із мертвих.</p>
<p>2 Там Йому приготували вечерю, і Марта прислуговувала за столом. Серед тих, хто з Ним вечеряв, був і Лазар.</p>
<p>3 Марія взяла глечик, де було з півлітра дорогоцінних пахощів, зроблених із справжнього нарду, облила ними Ісусові ноги, витерла їх своїм волоссям, і чудовий аромат мирра наповнив увесь дім. * [( <em>з півлітра </em>Буквально «літра» або «римський фунт». )]</p>
<p>4 Один із Ісусових учнів, Юда Іскаріот, який мав Його зрадити, сказав:</p>
<p>5 «Чому було б ці пахощі не продати за триста срібних монет і не роздати гроші бідним?» * [( <em>срібних монет </em>Срібна монета або динар, дорівнювала середній заробітній платні за день. )]</p>
<p>6 Юда мовив це не тому, що дбав про бідних, а тому, що був злодієм. Він завідував скринькою з пожертвуваннями і крав гроші звідти.</p>
<p>7 «Залиш її! — Сказав Ісус. — Нехай вона робить свою справу, бо прийшов час приготувати Мене для поховання.</p>
<p>8 Бідні завжди будуть з вами, а Я — ні». * [( <em>Бідні… вами </em>Див.: <a href='/ukr_umt/5/15/11'>Повт. Закону 15:11</a>. )]</p>
<p>9 Багато юдеїв, дізнавшись, що Ісус у Віфанії, прийшло на свято, щоб побачити Його. Вони хотіли побачити й Лазаря, якого Ісус воскресив із мертвих.</p>
<p>10 Тоді головні священики змовилися вбити й Лазаря.</p>
<p>11 Бо через нього багато юдеїв кидали своїх вождів і починали вірити в Ісуса.</p>
<p>12 Наступного дня великий натовп людей прийшов до Єрусалиму на Пасхальне свято. Почувши, що Ісус має там бути, люди взяли пальмове гілля й пішли зустрічати Його, вигукуючи: «Осанна! Благословенний Той, Хто приходить в ім’я Господнє! Благословенний будь, Царю ізраїльський!» * [( <em>Осанна </em>Гебрейське слово, яке вживалося, коли люди молили Господа про допомогу. Можливо, у цьому випадку, воно несе значення поваги та пошани Господу або Його Месії. <a href='/ukr_umt/19/118/25-26'>Пс. 118:25-26</a>. )]</p>
<p>14 Знайшовши віслюка, Ісус сів на нього, як було написано у Святому Писанні:</p>
<p>15 «Не бійся, місто Сіонське! Ось Цар твій їде верхи на віслюкові». * [( <em>місто Сіонське </em>Буквально «дочка Сіону» або «Єрусалим». Див.: «Сіон». <a href='/ukr_umt/38/9/9'>Зах. 9:9</a>. )]</p>
<p>16 Спочатку Його учні не зрозуміли цього, та після вознесіння Ісуса до слави, вони згадали, що саме так було написано про Нього у Святому Писанні, і що саме так усе і трапилося з Ним.</p>
<p>17 Ті, хто був з Ісусом, коли Він воскресив Лазаря з мертвих і звелів йому вийти з могили, почали всім розповідати про те, що сталося.</p>
<p>18 Через те й натовп пішов Йому назустріч, бо всі почули, що саме Він здійснив це чудо.</p>
<p>19 Тоді фарисеї почали говорити поміж собою: «Ви бачите, нам так і не вдасться щось зробити! Он гляньте, здається, що весь світ пішов за Ним!»</p>
<p>20 Серед тих, хто прийшли поклонитися Господу на Пасху, були греки.</p>
<p>21 Вони підійшли до Пилипа з Вефсаїди, що в Ґалилеї, і мовили: «Добродію, ми хочемо побачити Ісуса». Пилип пішов до Андрія і сказав йому про це.</p>
<p>22 Тоді Андрій разом з Пилипом пішли й розповіли про все Ісусові.</p>
<p>23 Тоді Ісус відповів їм: «Час прийшов для Сина Людського прославитися.</p>
<p>24 Істинно кажу вам: якщо пшеничне зерно не впаде в ґрунт і не загине, то залишиться одне. Коли ж воно впаде в ґрунт і загине, то принесе багато зерен і дасть добрий врожай.</p>
<p>25 Той, хто любить власне життя, загубить його, хто ж охоче віддає своє життя в цьому світі, той збереже його для вічного життя.</p>
<p>26 Хто служить Мені, має йти слідом, і там, де Я перебуватиму, буде й слуга Мій. Того, хто служить Мені, шануватиме і Отець Мій».</p>
<p>27 «Зараз Я стурбований. Що Мені сказати? Можливо, такі слова: „Отче, врятуй Мене від цього часу страждань”. Ні, тому, що саме заради цих страждань Я й прийшов.</p>
<p>28 Отче, нехай станеться те, що принесе Тобі славу». І почувся Голос з неба: «Я вже прославив ім’я Своє і ще прославлю».</p>
<p>29 Тоді з натовпу, який був там, ті, хто чув це, почали казати, що то був грім. Деякі з них казали: «То Ангел говорив з Ним!»</p>
<p>30 І відповів Ісус: «Не для Мене той голос пролунав, а для вас.</p>
<p>31 Судний час прийшов для цього світу, і скинуто буде його правителя. * [( <em>правителя </em>Тобто «сатани». Див.: «сатана». )]</p>
<p>32 І коли Я вознесуся над землею, то приверну всіх людей до Себе». * [( <em>вознестися </em>Що означає «розп’яти, та вознести на хресті». Інше значення: «воскрести з мертвих, та вознестися до неба». )]</p>
<p>33 Він так сказав, щоб показати, яку смерть має прийняти.</p>
<p>34 І тоді народ Йому відповів: «Наш Закон каже, що Христос житиме вічно, то як же ти можеш говорити, що Син Людський вознесеться? І хто ж Він, Син Людський?»</p>
<p>35 І мовив Ісус: «Світло ще не довго буде з вами. Ідіть, поки Світло маєте, щоб темрява не застала вас, бо той, хто ходить у пітьмі, не знає, куди йде. * [( <em>Світло </em>Або «Христос». Також див.: <a href='/ukr_umt/43/1/5-9'>Ін. 1:5-9</a>. Світло було символом добра і істини, якостей, які належали Христу та Його Царству. )]</p>
<p>36 Вірте у Світло, поки Світло з вами, бережіть віру в Нього, щоб стати синами Світла». Мовивши це, Ісус пішов геть і сховався від людей.</p>
<p>37 Хоча Ісус і здійснив усі ці дива в присутності людей, вони однак не вірили Йому.</p>
<p>38 Бо здійснилося сказане пророком Ісаєю: «Господи, хто повірив у те, що ми сказали? Хто бачив силу Господню?» * [( <a href='/ukr_umt/23/53/1'>Іс. 53:1</a>. )]</p>
<p>39 Через те вони не могли повірити, бо Ісая сказав ще й таке:</p>
<p>40 «Бог зробив людей сліпими, а серця їхні кам’яними, щоб вони не могли бачити очима і розуміти серцем своїм, щоб не могли вони звернутися до Господа й отримати зцілення від Нього». * [( <a href='/ukr_umt/23/6/10'>Іс. 6:10</a>. )]</p>
<p>41 Ісая сказав так, бо бачив Його славу і говорив про Нього.</p>
<p>42 Та багато людей, навіть дехто з юдейських правителів, повірили в Ісуса. Однак, боячись фарисеїв, вони не могли відкрито признатися в цьому, щоб їх не вигнали з синагоги.</p>
<p>43 Вони любили мирську хвалу більше, ніж хвалу Божу.</p>
<p>44 І мовив Ісус на весь голос: «Хто вірить у Мене, той справді вірить і в Того, Хто послав Мене.</p>
<p>45 А хто Мене бачить, той бачить і Того, Хто послав Мене.</p>
<p>46 Я прийшов у цей світ як Світло, щоб жоден, хто вірить у Мене, не залишався б у темряві.</p>
<p>47 Якщо ж хто почує Мої слова, та не коритиметься їм, то Я йому не суддя, бо не судити світ Я прийшов, а врятувати його.</p>
<p>48 Хто Мене не визнає і не приймає слова Мої, тому буде інший суд: ті слова, яким Я навчав, будуть йому суддею в Останній день.</p>
<p>49 Бо говорю Я не від Себе. Отець, Який послав Мене, дав Мені заповідь, як і чого Я маю навчати.</p>
<p>50 І Я знаю, що Його наказ приносить вічне життя. Тож Я кажу те, що Отець велів Мені».</p>

<h4>Розділ 13</h4>
<p>1 Було це перед святом Пасхи. Ісус знав, що настала година Йому покинути цей світ і піти до Отця Свого. Він завжди любив тих, хто був з Ним у світі, та час прийшов показати їм, що любов ця до них була безмежною.</p>
<p>2 То сталося під час вечері, коли диявол уже переконав Юду, сина Симона Іскаріота, зрадити Ісуса.</p>
<p>3 Ісус знав, що Отець дав Йому владу над усім, і що прийшов Він від Бога й повертався до Нього.</p>
<p>4 Він підвівся з-за столу, зняв з Себе верхній одяг, узяв рушника і підперезався ним.</p>
<p>5 Тоді налив води у миску і почав мити Своїм учням ноги й витирати їх рушником, яким був підперезаний. * [( <em>мити… ноги </em>Звичай, який існував у першому сторіччі, оскільки люди носили сандалії подорожуючи пильними шляхами. Цей обов’язок, як правило, виконувала прислуга. Також див.: у віршах 6-14. )]</p>
<p>6 Коли Ісус підійшов до Симона-Петра, той запитав Його: «Господи, невже Ти будеш мити мені ноги?»</p>
<p>7 У відповідь Ісус мовив: «Ти не розумієш зараз, що Я роблю, а зрозумієш пізніше».</p>
<p>8 Петро сказав Йому: «Ти ніколи не митимеш ніг моїх!» На те Ісус відповів: «Якщо Я не обмию їх, то не матимеш ти місця поруч зі Мною».</p>
<p>9 «Господи, — попросив Симон-Петро, — обмий не лише ноги, а й руки мої і голову!» Тоді Ісус до нього й каже:</p>
<p>10 «Тому, хто обмився, лише ноги обмити треба, бо він чистий увесь. І ви чисті, та не всі».</p>
<p>11 Він знав того, хто зрадить, тому й сказав так: «Ви чисті, та не всі».</p>
<p>12 Скінчивши обмивати ноги, Ісус знову вдягнувся і, повернувшись на Своє місце за столом, мовив: «Чи розумієте ви, що Я для вас зробив?</p>
<p>13 Ви називаєте Мене Вчителем і Господом, і маєте рацію, бо це Я.</p>
<p>14 Тож якщо Я, Господь і Вчитель, обмив ноги вам, то вам належить обмивати ноги один одному. Я подав вам приклад, щоб ви могли служити іншим так, як і Я служив вам.</p>
<p>16 Істинно кажу вам: жоден слуга не важливіший за свого господаря, так і Посланець не більший від Того, Хто Його послав.</p>
<p>17 Якщо знатимете це, то щасливі будете, виконуючи такі правила.</p>
<p>18 Я не кажу про вас усіх. Я знаю тих, кого вибрав. Та мусить збутися те, що написано у Святому Писанні: „Той, хто хліб їв зі Мною, повернувся проти Мене”. * [( <a href='/ukr_umt/19/41/9'>Пс. 41:9</a>. )]</p>
<p>19 Я кажу вам про це зараз, перш ніж це збудеться, а коли воно збудеться, ви повірите: Я — Сущий. * [( <em>Я — Сущий </em>Або «Я Той, Хто Є». Це було ім’я Господа, яке використовувалося у Старому Заповіті. Див.: <a href='/ukr_umt/23/41/4'>Іс. 41:4</a>; <a href='/ukr_umt/23/43/10'>43:10</a>; <a href='/ukr_umt/2/3/14'>Вих. 3:14</a>. Проте, воно також може означати «Я є Він (Христос)». Також див.: у віршах 28 та 58. )]</p>
<p>20 Істинно кажу вам, хто приймає Мого посланця, той приймає і Мене, а хто приймає Мене, той приймає і Того, Хто Мене послав».</p>
<p>21 Мовивши це, Ісус сильно стурбувався і сказав відверто: «Істинно кажу вам: серед вас є один, хто зрадить Мене».</p>
<p>22 Та Його учні почали дивитися один на одного, не розуміючи, про кого Він каже.</p>
<p>23 Один з Його учнів, той, котрого Ісус любив, був поруч з Ісусом за столом.</p>
<p>24 Симон-Петро кивнув йому, щоб той спитав, про кого це Ісус мовив.</p>
<p>25 Той, нахилившись близько до Ісуса, запитав: «Господи, хто він?»</p>
<p>26 І відповів Ісус: «Це той, для кого Я вмочу скибку хліба в миску». Тоді Він вмочив хліб у миску й подав його Юді, сину Симона Іскаріота.</p>
<p>27 І лише Юда взяв той хліб, як сатана увійшов у нього. Тоді мовив Ісус до Юди: «Роби швидше те, що збираєшся зробити».</p>
<p>28 Та ніхто з тих, хто сидів поруч за столом, не зрозумів, чому Він так сказав Юді.</p>
<p>29 Через те, що Юда мав скриньку для грошей, одні думали, що Ісус сказав йому купити все, що потрібно для свята, інші, що Він велів роздати трохи грошей бідним.</p>
<p>30 Юда взяв шматок хліба в Ісуса і відразу вийшов. Була ніч.</p>
<p>31 Після того, як Юда вийшов, Ісус мовив: «Прийшов час Сину Людському здобути славу, яка належить Йому, а через Нього і Бог прославиться.</p>
<p>32 Оскільки Бог здобуває славу через Нього, то й Син Людський прославиться через Бога. І Бог незабаром прославить Його.</p>
<p>33 Діти мої, вже не довго Я буду з вами, а потім ви шукатимете Мене. Це буде так, як Я сказав юдеям: „Ви не зможете піти туди, куди йду Я”. Так і вам Я кажу.</p>
<p>34 Я даю вам нову заповідь: любіть один одного. Як Я вас полюбив, ви повинні любити один одного.</p>
<p>35 Всі знатимуть, що ви Мої учні, якщо ви любитимете один одного».</p>
<p>36 «Господи, куди ж Ти йдеш?» — спитав Симон-Петро. «Ти не можеш іти за Мною, куди Я йду, а пізніше — йтимеш», — відповів Ісус.</p>
<p>37 Петро знову запитав: «Господи, чому я зараз не можу йти? Я за тебе життя покладу».</p>
<p>38 Ісус відповів: «Чи й насправді ти покладеш своє життя? Істинно кажу тобі: ще до того, як півень проспіває, ти тричі зречешся Мене».</p>

<h4>Розділ 14</h4>
<p>1 «Нехай не тривожаться ваші серця, — мовив Ісус. — Продовжуйте вірити в Бога, та вірте також в Мене.</p>
<p>2 У домі Отця Мого багато кімнат, і якби не так було, то Я б вам сказав. Я йду туди, щоб приготувати місце для вас.</p>
<p>3 А коли піду й приготую, то повернуся й заберу вас з Собою, щоб ви були там, де Я.</p>
<p>4 Куди Я піду, туди й ви шлях знаєте».</p>
<p>5 Хома й каже тоді: «Господи, ми не знаємо, куди Ти йдеш. Звідки нам знати шлях?»</p>
<p>6 «Я є Шлях, Істина й Життя, — відповів Ісус. — І ніхто не прийде до Отця інакше, як через Мене.</p>
<p>7 Якщо ви справді знали Мене, то знали й Отця Мого. І відтепер ви знаєте Його, ви бачили Його».</p>
<p>8 Тоді Пилип мовив: «Господи, покажи нам Отця, і цього буде досить для нас».</p>
<p>9 Ісус відповів: «Я був серед вас так довго, а ти, Пилипе, досі не знаєш Мене? Хто бачив Мене, той і Отця бачив. Як ти можеш казати: „Покажи нам Отця”.</p>
<p>10 Хіба ти не віриш, що Я є в Отці, а Отець у Мені? Слова, що кажу вам, ідуть не від Мене. Отець, Який є в Мені, вершить справи Свої.</p>
<p>11 Повірте Мені, коли кажу, що Я є в Отці, а Отець в Мені. Якщо ж ні, то повірте в Мене за чудесні справи Мої.</p>
<p>12 Істинно кажу вам: хто вірить у Мене, зможе здійснити те ж, що й Я. Так! Він здійснить навіть більше, бо Я йду до Отця Свого.</p>
<p>13 І як попросите ви щось здійснити в ім’я Моє, Я здійсню те. Я зроблю це, щоб слава Отця явилася через Сина Його.</p>
<p>14 Якщо попросите чогось в Моє ім’я, те Я виконаю».</p>
<p>15 «Якщо любите Мене, то виконуватимете Мої заповіді.</p>
<p>16 І Я проситиму Отця, а Він дасть вам іншого Помічника, який буде з вами вічно. * [( <em>Помічника </em>Або «Розрадника», «Святого Духа». Див.: «Святий Дух». Також вірш 26. )]</p>
<p>17 Це Дух Істини, якого світ не може прийняти, бо не бачить і не знає його. Ви ж його знаєте, бо він живе з вами і буде жити в вас. * [( <em>Дух Істини </em>Або «Святий Дух». Див.: «Святий Дух». Саме Він ніс розуміння істини Господньої послідовникам Ісуса. Див.: <a href='/ukr_umt/43/16/13'>Ін. 16:13</a>. )]</p>
<p>18 Я не залишу вас сиротами, та повернуся до вас.</p>
<p>19 Іще трохи, і світ уже не побачить Мене, ви ж бачитимете Мене, бо Я живу і ви будете жити.</p>
<p>20 І того дня ви дізнаєтеся, що Я в Отці Своєму, а ви в Мені, а Я в вас.</p>
<p>21 Хто приймає Мої заповіді й дотримується їх, той справді любить Мене, а хто любить Мене, того й Отець Мій полюбить, і Я любитиму того і явлюся йому».</p>
<p>22 І спитав Його Юда, але не Іскаріот: «Господи, як же це так, що Ти лише нам явишся, а не світові?»</p>
<p>23 Ісус мовив у відповідь: «Хто любить Мене, той слідуватиме вченню Моєму, і Отець любитиме того. І Ми прийдемо до Нього й будемо з Ним.</p>
<p>24 Хто ж не любить Мене, той не слідує вченню Моєму. І слово, що ви чуєте, йде не від Мене, воно належить Отцю Моєму, Який послав Мене.</p>
<p>25 І все це Я вам казав, поки був разом з вами.</p>
<p>26 Та й Помічник, Дух Святий, Якого Отець пошле в ім’я Моє, навчить вас усього. Він нагадає вам усе, що Я казав.</p>
<p>27 Живіть у злагоді. Я залишаю вам мир, та не так, як світ його дає! Нехай не тривожаться серця ваші й не страхаються.</p>
<p>28 Ви чули, як Я казав вам, що залишаю вас, але повернуся знову. Якби ви Мене любили, то зараз би раділи, що до Отця Я йду, тому що Він величніший за Мене.</p>
<p>29 Я сказав вам про це зараз, перш ніж воно трапиться. А коли це станеться, ви зможете пересвідчитися й повірите.</p>
<p>30 Недовго вже говоритиму Я з вами, бо йде правитель світу цього, але він не має влади наді Мною. * [( <em>правитель світу цього </em>Тобто «сатана». Див.: «сатана». )]</p>
<p>31 І всі ці події відбуваються для того, щоб світ узнав, як люблю Я Отця. І чиню так, як наказав Отець Мені. Вставаймо ж і ходімо разом звідси».</p>

<h4>Розділ 15</h4>
<p>1 Ісус сказав: «Я є справжня лоза виноградна, а Отець Мій — виноградар.</p>
<p>2 Він зрізує все галуззя, що не дає плодів. Він підрізає й чистить кожну гілку, що плід несе, і тоді вона ще більше плодоносить. * [( <em>галуззя </em>Або «послідовники Ісуса». Див.: <a href='/ukr_umt/43/1/5'>Ін. 1:5</a>. <em>не дає плодів </em>Це означає, що послідовники Ісуса мають жити життям, яке свідчить, що вони належать Христу. Також див.: <a href='/ukr_umt/43/15/7-10'>Ін. 15:7-10</a>. )]</p>
<p>3 Ви вже очистилися вченням, що приніс Я вам.</p>
<p>4 Тож лишайтеся в Мені, а Я залишуся в вас. Галузка не спроможна сама собою плід давати, якщо вона не є лозою. Так і ви не зможете, якщо не будете в Мені.</p>
<p>5 Я є лоза, а ви — галуззя. Той, хто перебуває в Мені, а Я в ньому, дає врожай багатий. А без Мене ви не зможете нічого вдіяти.</p>
<p>6 Якщо ж хто не залишиться в Мені, то буде подібний до відрізаної галузки: її викинуть, і вона зів’яне. Люди збирають сухе галуззя, кидають його у вогонь і спалюють його.</p>
<p>7 Якщо ви перебуватимете в Мені, і Моє вчення буде в вас, тоді просіть чого хочете — і матимете.</p>
<p>8 І через те Отець здобуде славу, що ви дасте багатий врожай і станете Моїми учнями.</p>
<p>9 Як полюбив Отець Мене, Я теж так полюбив вас. Живіть ж у Моїй любові!</p>
<p>10 Якщо будете дотримуватися заповідей Моїх, то житимете в Моїй любові. Так само і Я виконував заповіді Отця Мого, і зараз залишаюся в Його любові.</p>
<p>11 Я все це вам сказав, аби радість Моя була з вами і щоб ваша радість була повна.</p>
<p>12 Ось заповідь Моя: щоб ви любили один одного, як Я вас полюбив.</p>
<p>13 Немає більшої любові, коли людина своє життя покладе за друга.</p>
<p>14 Всі ви — Мої друзі, якщо виконуєте все, що Я вам заповідаю.</p>
<p>15 Я більше не називаю вас слугами — слуга не відає, що господар його робить. Я назвав вас друзями, бо все довірив вам, що чув Я від Отця Свого.</p>
<p>16 Ви Мене не вибирали, то Я вас вибрав Сам і призначив, щоб ішли ви й приносили плоди вічні. Тоді чого попросите в ім’я Моє, все матимете від Отця.</p>
<p>17 Ось вам Мій Заповіт: любіть один одного».</p>
<p>18 «Якщо світ зненавидить вас, то пам’ятайте, що він іще раніше зненавидів Мене.</p>
<p>19 Якби належали ви світу, він, як своїх, любив би вас. Але ви не належите світу, бо Я обрав вас зі світу, і тому світ вас ненавидить.</p>
<p>20 І пам’ятайте, що Я сказав вам: „Слуга не важливіший за свого господаря”. Хто переслідує Мене, той переслідує і вас. Хто ж слухатиметься Мого вчення, той слухатиметься й вашого слова.</p>
<p>21 Але люди робитимуть усе це вам з-за Мене, не знаючи Того, Хто послав Мене.</p>
<p>22 Якби Я не прийшов і не став би говорити з ними, вони б ніякого гріха не мали, та зараз немає прощення їм за їхні гріхи.</p>
<p>23 Той, хто ненавидить Мене, ненавидить й Отця Мого.</p>
<p>24 Якби Я не робив перед людьми таких вчинків, яких більш ніхто не здійснював, гріха б вони не мали. Але вони побачили все, що зробив Я, та все ж ненавидять Отця і разом з Ним Мене.</p>
<p>25 І все це сталося для того, щоб збулися слова, записані в їхньому Законі: „Мене ненавидять вони, та без причини”. * [( <em>Мене… без причини </em>Див.: <a href='/ukr_umt/19/34/16'>Пс. 34:16</a> або <a href='/ukr_umt/19/68/4'>68:4</a>. )]</p>
<p>26 Коли ж Я пришлю вам від Отця Помічника, що є Духом Істини і від Отця йде, то на Мою Він користь свідчитиме. * [( <em>Помічника </em>Або «Розрадника». Також див.: <a href='/ukr_umt/43/16/7-8'>Ін. 16:7-8</a>. <em>Духом Істини </em>Або «Святим Духом». Див.: «Святий Дух». Саме Він несе розуміння істини Господньої послідовникам Ісуса. Див.: <a href='/ukr_umt/43/16/13'>Ін. 16:13</a>. )]</p>
<p>27 Ви також свідчитимете про Мене людям, бо ви зі Мною були від самого початку».</p>

<h4>Розділ 16</h4>
<p>1 «Я все це розповів вам, щоб не зневірилися ви у скрутну годину.</p>
<p>2 Люди виженуть вас із синагоги, та прийде час, коли, вбивши когось із вас, вважатиме вбивця, що служив він Богу.</p>
<p>3 Всі діятимуть так, бо ні Отця не пізнали Мого, ані Мене.</p>
<p>4 І розповів Я вам про це, щоб згадали ви, коли прийде той час, що попереджав Я вас. А не сказав вам про це з самого початку через те, що був тоді ще з вами».</p>
<p>5 «А зараз до Того вирушаю Я, Хто послав Мене, і жоден із вас не запитає Мене: „Куди Ти йдеш?”</p>
<p>6 Зараз, коли Я вам усе це розповів, серця ваші сповнилися смутком.</p>
<p>7 Та істинно кажу: для вас же ліпше буде, щоб Я пішов, інакше не прийде Помічник. Пішовши, Я пришлю Його до вас.</p>
<p>8 І коли Він прийде, то виявить людям світу правду про гріх, праведність і суд.</p>
<p>9 Він доведе людям, що вони грішні, бо не вірять у Мене.</p>
<p>10 Він доведе як помилялися вони про праведність Господню. Я ж до Отця іду, і ви Мене вже не побачите.</p>
<p>11 Він доведе, що є Божий суд, бо правителя світу цього вже засуджено. * [( <em>правителя світу цього </em>Або «сатану». Див.: «сатана». )]</p>
<p>12 І ще багато чого хотів би Я вам сказати, та зараз іще не знесете ви всього того.</p>
<p>13 Але як прийде Дух Істини, то направить вас до істинної правди, і не від Себе говоритиме Він, а скаже те, що почує. Він сповістить вас про прийдешнє.</p>
<p>14 Він принесе Мені славу, бо візьме те, що належить Мені й відкриє його вам.</p>
<p>15 Все, що належить Отцю Моєму, належить і Мені. Ось чому кажу Я, що візьме Він те, що Мені належить, і відкриє вам».</p>
<p>16 «Незабаром Я полишу вас, але ж трохи згодом ви знов побачите Мене».</p>
<p>17 Тоді дехто з Його учнів почали казати один одному: «Що означають ці Його слова: „Незабаром Я полишу вас, але ж трохи згодом ви знов побачите Мене?” Або ці: „Бо до Отця Я йду?”»</p>
<p>18 І ще вони казали: «Що це за „згодом”, про що це Він говорить? Ми не розуміємо, що Він каже».</p>
<p>19 Ісус знав, що вони хотіли Його запитати, тож мовив: «Ви сперечаєтеся поміж собою про те, що Я сказав: „Незабаром Я полишу вас, але ж трохи згодом ви знов побачите Мене”.</p>
<p>20 Істинно кажу вам: будете стогнати й голосити, а світ радітиме; сумуватимете, та смуток ваш обернеться радістю.</p>
<p>21 Коли жінка народжує дитину, то терпить муки, бо прийшов її час, а як народить, то забуває про всі страждання, бо сповнена радістю, що людина прийшла у світ.</p>
<p>22 Тож і ви засмучені зараз. Та Я знову побачу вас, і ви будете мати радість, і ніхто не зможе позбавити вас її.</p>
<p>23 І не питатимете ви в той день у Мене нічого. Істинно кажу вам: хоча б що ви попросили в Отця в Моє ім’я, Він усе вам дасть.</p>
<p>24 Та досі ви не просили ще нічого в Моє ім’я. Тож просіть, і все одержите, щоби радістю сповнилися серця ваші».</p>
<p>25 «Про все це Я розповідав вам притчами, щоб не відкривати істинне значення слів Моїх. Та прийде час, коли Я вже не говоритиму притчами, а просто повідаю вам про Отця.</p>
<p>26 Того дня ви зможете просити в Моє ім’я, і Я вже не кажу, що проситиму за вас Отця.</p>
<p>27 Бо Сам Отець вас любить за те, що ви любите Мене. Він любить вас за те, що ви повірили, що Я прийшов від Бога.</p>
<p>28 Так, Я прийшов у цей світ від Отця, а зараз залишаю вас і повертаюся до Нього».</p>
<p>29 І учні сказали Йому: «Ось зараз Ти говориш чітко й відверто і не розповідаєш притчами.</p>
<p>30 Тепер ми знаємо, що Тобі все відомо, і навіть не маєш потреби, щоб Тебе хтось питав. І тому ми віримо, що Ти прийшов від Бога».</p>
<p>31 І сказав Ісус: «То тепер ви вірите?</p>
<p>32 Послухайте! Надходить час, і він уже прийшов, коли ви всі розійдетеся. Кожен повернеться до своєї домівки, а Мене залишите. Та Я не самотній, бо Отець Мій зі Мною.</p>
<p>33 Розповів Я вам про все для того, щоб ви мали через Мене мир та спокій. У цьому світі ви страждатимете, та будьте мужні! Я переміг світ!»</p>

<h4>Розділ 17</h4>
<p>1 Мовивши так, Ісус звів очі до неба й сказав: «Отче, прийшов час: даруй славу Синові Своєму, щоб Син Твій зміг прославити Тебе.</p>
<p>2 Ти дав Йому владу над всіма людьми, щоб Він дарував вічне життя тим, кого Ти Йому дав.</p>
<p>3 Вічне життя в тому, щоб вони могли знати Тебе, Єдиного, Істинного Бога, й Ісуса Христа, Посланця Твого.</p>
<p>4 Я прославив Тебе на землі і завершив те, що Ти доручив Мені зробити.</p>
<p>5 А зараз даруй Мені славу разом з Тобою, Отче, славу, яку Я мав з Тобою ще до існування світу.</p>
<p>6 Я показав, який Ти є тим людям, котрих Ти дав Мені від світу. Вони були Твоїми, але Ти дав їх Мені, і вони послухалися Твого слова.</p>
<p>7 Зараз же вони знають, що усе, що Ти дав Мені, йде від Тебе.</p>
<p>8 Я дав їм вчення, що Ти дарував Мені, і вони прийняли його. Вони зрозуміли істинно, що Я прийшов від Тебе й повірили, що Ти послав Мене.</p>
<p>9 І Я молюся за них. Я не молюся за всіх людей, а лише за тих, кого Ти дав Мені, бо вони — Твої.</p>
<p>10 Все, що Моє — Твоє, а Твоє — Моє, і Я прославився через них.</p>
<p>11 Я йду до Тебе. Я вже не належу цьому світові, а вони залишаються в ньому. Отче Святий, збережи їх в ім’я Твоє, Яке Ти дав Мені, щоб вони були єдиними — так, як Ми єдині.</p>
<p>12 Коли Я був з ними, то оберігав їх ім’ям Твоїм, яке Ти дав Мені. Я захищав їх, і жоден із них не загинув, крім одного, котрий приречений був на загибель. Усе це збулося, як і було сказано у Святому Писанні.</p>
<p>13 Тепер Я йду до Тебе, але молитву цю промовляю тут, поки перебуваю в цьому світі, щоб цим людям передалася радість Моя, і щоб мали вони радість досконалу.</p>
<p>14 Я приніс їм слово Твоє, та люди зненавиділи їх, бо вони не належать цьому світові, як і Я не належу йому.</p>
<p>15 Я не молюся за те, щоб Ти забрав їх зі світу. Я молюся за те, щоб Ти вберіг їх від лиха.</p>
<p>16 Вони не належать світові цьому, як і Я йому не належу.</p>
<p>17 Приготуй їх на служіння Тобі через служіння істині. Вчення Твоє — істина.</p>
<p>18 Як Ти послав Мене у світ, так і Я послав їх у світ.</p>
<p>19 Я віддаю Себе Тобі на служіння від їхнього імені, щоб і вони могли повністю присвятити себе служінню Тобі.</p>
<p>20 Та Я молю Тебе не лише за них, а також і за тих, хто вірить у Мене завдяки вченню, яке вони несуть для інших.</p>
<p>21 Я молюся за те, щоб усі ці люди єднались у вірі й жили так, як Ти, Отче — в Мені, а Я — в Тобі. Нехай і вони будуть об’єднані з Нами, щоб світ повірив, що Я — Твій Посланець.</p>
<p>22 Я приніс їм славу, що Ти дав Мені, щоб вони єдналися так, як Ми з Тобою.</p>
<p>23 Я буду в них, а Ти — в Мені, щоб і вони могли стати єдиним цілим, щоб світ дізнався, що ти послав Мене, і полюбив їх так, як полюбив Мене.</p>
<p>24 Отче, Я хочу, щоб ті, кого Ти дав Мені, були зі Мною там, де буду Я, щоб вони могли побачити славу Мою, що ти дав Мені, бо полюбив Мене, ще до створення світу.</p>
<p>25 Отче Праведний! Світ не знає Тебе, та Я знаю Тебе, і вони знають, що Ти послав Мене.</p>
<p>26 Я відкрив їм, який Ти є, і надалі відкриватиму, щоб та любов, якою Ти полюбив Мене, огорнула і їх, і щоб Я й надалі жив у їхніх серцях».</p>

<h4>Розділ 18</h4>
<p>1 Мовивши це, Ісус разом зі Своїми учнями подався на протилежний бік долини Кідрон, де знаходився сад. Тож вони там й залишилися.</p>
<p>2 Юда, зрадник Його, також знав це місце, бо Ісус часто зустрічався там зі Своїми учнями.</p>
<p>3 Прийшовши до саду, Юда привів загін воїнів і сторожу з храму, яких послали головні священики й фарисеї. Воїни мали з собою ліхтарі, смолоскипи й зброю.</p>
<p>4 Знаючи, що має статися з Ним, Ісус вийшов наперед і запитав їх: «Кого ви шукаєте?»</p>
<p>5 Ті відповіли: «Ісуса з Назарета». Тоді Він мовив їм: «Це Я». Юда, котрий зрадив Його, стояв там з ними. * [( <em>Це Я </em>Це також може перекладатися як «Я — Сущий». Див.: <a href='/ukr_umt/43/8/24'>Ін. 8:24</a>, <a href='/ukr_umt/43/8/28'>28</a>, <a href='/ukr_umt/43/8/58'>58</a>; <a href='/ukr_umt/43/13/19'>13:19</a>; <a href='/ukr_umt/43/18/8'>18:8</a>. )]</p>
<p>6 Коли Він сказав: «Це Я», — всі відступили назад і попадали на землю.</p>
<p>7 Тоді Ісус знову запитав їх: «Кого ви шукаєте?» А ті відповіли: «Ісуса з Назарета».</p>
<p>8 І сказав тоді Ісус: «Я ж вам сказав, що це Я. Отже, якщо ви шукаєте Мене, то нехай ці люди йдуть собі».</p>
<p>9 Ісус сказав так, щоб збулися слова, сказані раніше: «Я не загубив жодного з тих, кого Ти дав Мені».</p>
<p>10 Симон-Петро мав меч і, вихопивши його з піхов, вдарив слугу первосвященика та відтяв йому праве вухо. А звали того слугу Малх.</p>
<p>11 І сказав Ісус Петрові: «Вклади меча свого назад до піхов. Я повинен випити чашу страждань, яку Отець дав Мені». * [( <em>випити чашу </em>Символ страждань. Ісус використовує метафору «випити чашу», в значенні «прийняти страждання», які Йому необхідно буде пройти. )]</p>
<p>12 Тоді воїни, на чолі зі своїм командиром, і юдейська сторожа схопили Ісуса. Вони зв’язали Його й повели спочатку до Анни, Каяфиного тестя. Каяфа був первосвящеником того року.</p>
<p>14 Саме Каяфа раніше радив юдеям, що було б краще, якби один Чоловік помер за народ.</p>
<p>15 Симон-Петро разом із іншим учнем ішов за Ісусом. Того другого добре знав первосвященик, тож він і зайшов у двір первосвященика разом з Ісусом. * [( <em>іншим учнем </em>Можливо, що тут і далі Іоан, не називаючи імені, пише про себе. )]</p>
<p>16 А Петро зостався зовні, коло воріт. Тоді другий учень, котрий добре був знайомий первосвященикові, сказав щось служниці і провів Петра.</p>
<p>17 Служниця й каже Петрові: «Ти також один із учнів Цього Чоловіка?» А Петро відповів їй: «Ні!»</p>
<p>18 Тим часом слуги й сторожа, назбиравши хмизу, розклали вогнище й стали гуртом коло нього, щоб погрітися, бо було холодно. Петро також стояв з ними й грівся.</p>
<p>19 Первосвященик поцікавився в Ісуса про Його учнів і про Його вчення.</p>
<p>20 І відповів Ісус: «Я завжди говорив відкрито перед людьми. Я завжди навчав у синагогах і храмі, де збираються всі юдеї, і ніколи нічого не приховував.</p>
<p>21 Навіщо ж допитуєш Мене? Запитай тих, хто слухав Мене і чув, що Я казав. Вони, напевно, знають!»</p>
<p>22 Коли Ісус це мовив, то один зі сторожі підійшов до Нього і вдарив Його, сказавши: «Як Ти смієш так відповідати первосвященикові?»</p>
<p>23 Ісус же йому на те: «Якщо Я сказав щось не так, то що саме? А якщо Я сказав правду, то навіщо б’єш Мене?»</p>
<p>24 Тоді Анна відіслав зв’язаного Ісуса до первосвященика Каяфи.</p>
<p>25 Увесь цей час Симон-Петро грівся біля вогнища. Коли його запитали: «Чи й ти часом не з Його учнів?» — то він відрікся, мовивши: «Ні».</p>
<p>26 Один із родичів того слуги первосвященика, якому Петро відтяв вухо, спитав: «Чи не тебе я бачив у саду разом з Ним?»</p>
<p>27 Петро й цього разу відрікся, і тієї ж миті проспівав півень.</p>
<p>28 І повели Ісуса від Каяфи до палацу прокуратора. Було це рано вранці. Юдеї не схотіли заходити туди, щоб не осквернитися, і щоб можна було на свято їсти пасхальну їжу. * [( <em>осквернитися </em>Юдеї не могли відвідувати неюдейські місця, бо це оскверняло особливий обряд очищення перед поклонінням Господу. Див.: <a href='/ukr_umt/43/11/55'>Ін. 11:55</a>. )]</p>
<p>29 Тож Пилат вийшов до них і спитав: «У чому ви звинувачуєте цього Чоловіка?»</p>
<p>30 Вони йому відповіли: «Він злочинець, тому й привели ми Його до тебе!»</p>
<p>31 Тоді Пилат сказав: «Заберіть Його і судіть самі, за вашим законом». Та вони мовили: «Але твій закон не дозволяє нам нікого засуджувати на смерть».</p>
<p>32 І сталося так, як передрікав Ісус, коли говорив про те, якою смертю помре.</p>
<p>33 Пилат повернувся до свого палацу й, покликавши Ісуса, запитав Його: «Ти — Цар Юдейський?»</p>
<p>34 Ісус йому відповів: «Ти це від себе кажеш, чи інші тобі розповіли про Мене?»</p>
<p>35 «Хіба я юдей? — Запитав Пилат. — Це Твої співвітчизники й первосвященики привели Тебе до мене. Що лихого Ти вчинив?»</p>
<p>36 І відповів Ісус: «Моє Царство не належить цьому світові. Якби воно належало, то слуги Мої воювали б так, щоб не виданий би Я був юдеям. Та Царство Моє не звідси».</p>
<p>37 Тоді Пилат мовив: «Отже, Ти Цар». «Це Ти сказав, що Я Цар, — відповів Ісус. — Народився ж Я і прийшов у цей світ заради того, щоб свідчити про істину. І кожен, хто на боці істини, прислухається до Мого Голосу».</p>
<p>38 Пилат тоді й питає: «Що ж є істина?» І мовивши так, він знову вийшов до юдеїв і сказав: «Я не знаходжу ніякої провини за Цим Чоловіком.</p>
<p>39 Та є у вас звичай, за яким я відпускаю когось із злочинців на Пасху. Чи хочете, щоб я відпустив для вас Царя Юдейського?»</p>
<p>40 Ті знову загукали: «Не Його відпусти, а Варавву!» Варавва ж був розбійником.</p>

<h4>Розділ 19</h4>
<p>1 Тоді Пилат наказав забрати Його й покарати батогами.</p>
<p>2 І воїни, сплівши тернового вінка, наділи його Ісусу на чоло й накинули на Нього багряницю.</p>
<p>3 Вони підходили до Нього, кажучи: «Вітаємо Тебе, Цар Юдейський!» — і били Його по обличчю.</p>
<p>4 Пилат знову вийшов і звернувся до юдейських лідерів: «Послухайте, я накажу вивести Його до вас, щоб ви знали, що я не бачу ніякої провини за Ним».</p>
<p>5 І вийшов Ісус, і на Ньому був терновий вінок, а на плечах Його була багряниця. Тоді Пилат мовив: «Ось цей Чоловік!»</p>
<p>6 Побачивши Його, головні священики та варта храму загукали: «Розіпни Його! Розіпни Його!» «Ви самі беріть Його і розпинайте! — Сказав Пилат. — Бо я не знаходжу ніякої провини за Ним».</p>
<p>7 «Ми маємо Закон, і згідно з ним Він мусить померти, бо назвав себе Сином Божим», — відповіли юдеї Пилатові.</p>
<p>8 Почувши це, Пилат іще більше злякався.</p>
<p>9 Він знову повернувся до свого палацу й запитав Ісуса: «Звідки Ти?» Але Той йому і слова не відповів.</p>
<p>10 «Ти не хочеш зі мною розмовляти? — Запитав Пилат. — Ти, напевно, знаєш, що я маю владу відпустити Тебе або ж розіп’ясти?»</p>
<p>11 Тоді Ісус сказав: «Не мав би ти ніякої влади наді Мною, якби не була вона дарована тобі Богом. Отже, на тому, хто видав Мене тобі, лежить більший гріх».</p>
<p>12 Після цього Пилат намагався знайти спосіб звільнити Ісуса, та юдеї кричали: «Якщо ти Його звільниш, то це означатиме, що ти не є цезаревим другом! Кожен, хто вдає з себе царя, йде супроти цезаря!»</p>
<p>13 Коли ж Пилат почув це, то вивів Ісуса, а сам сів на суддівське місце, що звалося «Бруківка». По-гебрейському воно звалося <b>«Ґаввата»</b>.</p>
<p>14 Було це в п’ятницю перед Пасхою, близько полудня. І сказав тоді Пилат юдеям: «Ось ваш Цар!» І всі закричали:</p>
<p>15 «Забери Його! Забери Його геть! Розіпни Його!» «Ви хочете, щоб я розіп’яв вашого Царя?» — спитав Пилат. А головні священики відповіли йому: «У нас немає іншого царя, крім цезаря!»</p>
<p>16 Тоді Пилат віддав їм Ісуса на розп’яття. І вони взяли Його під варту.</p>
<p>17 І пішов Ісус, несучи Свій хрест, до місця, що звалося Лобним, арамійською мовою Голгофа.</p>
<p>18 Там Його й розіп’яли, а разом з Ним іще двох по обидва боки, так що Ісус виявився посередині.</p>
<p>19 Пилат звелів зробити напис на табличці й прибити її на хресті. «ІСУС НАЗАРЕТЯНИН. ЦАР ЮДЕЙСЬКИЙ» було там написано.</p>
<p>20 Цей надпис був зроблений арамійською, грецькою та латинською мовами. Та багато юдеїв прочитало його, бо місце, де розіп’яли Ісуса, було недалеко від міста.</p>
<p>21 Та головні юдейські священики сказали Пилатові: «Напиши не „Цар Юдейський”, а так: „Цей Чоловік сказав: Я — Цар Юдейський”».</p>
<p>22 Пилат відповів їм: «Що я написав, те й написав».</p>
<p>23 Розіп’явши Ісуса, воїни взяли Його одяг і розділили на чотири частини, щоб кожному дісталося. Вони взяли також туніку, але вона була без швів — цільна, зіткана зверху до низу.</p>
<p>24 Тоді вони сказали один одному: «Не будемо її рвати, натомість кинемо жереб, кому вона дістанеться». І збулося сказане у Святому Писанні: «Вони розділили одяг Мій між собою і кинули жереб на Моє вбрання, кому воно дістанеться». Отже, воїни так і зробили. * [( <a href='/ukr_umt/19/22/18'>Пс. 22:18</a>. )]</p>
<p>25 Біля хреста, на якому був розіп’ятий Ісус, стояли Його мати, материна сестра, Клеопова жінка Марія та Марія Маґдалина.</p>
<p>26 Побачивши, що Його матір і учень, якого Він дуже любив, стоять поруч, Ісус промовив до матері: «Жінко, ось твій син».</p>
<p>27 І учневі: «Це твоя мати». І учень узяв її до себе, і жила вона потім у нього.</p>
<p>28 Після цього Ісус, знаючи, що все вже звершено, і щоб виконати сказане у Святому Писанні, сказав: «Мене мучить спрага». Так здійснилося сказане у Святому Писанні. * [( <em>Мене… спрага </em>Див.: <a href='/ukr_umt/19/21/15'>Пс. 21:15</a>; <a href='/ukr_umt/19/68/21'>68:21</a>. )]</p>
<p>29 Там стояла посудина, повна оцту, і воїни, змочивши губку, настромили її на палицю і піднесли до Ісусових уст.</p>
<p>30 Спробувавши трохи оцту, Ісус мовив: «Звершилося!» Тоді, схиливши голову, Він помер.</p>
<p>31 То була п’ятниця. Щоб не залишати тіла на хрестах на суботу, бо та субота була особливо урочиста, вони попросили Пилата, щоб той наказав перебити розіп’ятим ноги і зняти їх. * [( <em>перебити… ноги </em>Це робилося для того, щоб в’язні швидше вмирали. )]</p>
<p>32 Тож прийшли воїни, поперебивали ноги спочатку одному, а потім другому з тих двох, котрі були розіп’яті разом з Ісусом.</p>
<p>33 Підійшовши до Ісуса, вони побачили, що Він уже помер і не стали робити цього.</p>
<p>34 Але один воїн, узявши спис, проколов Ісусові бік, і з рани бризнули кров і вода.</p>
<p>35 Те засвідчив той, хто бачив це, і свідчення його істинне. Він знає, що каже правду, щоб ви повірили.</p>
<p>36 І здійснилося те, щоб виконати сказане у Святому Писанні: «Жодна кістка Його не буде поламана». * [( <a href='/ukr_umt/19/34/20'>Пс. 34:20</a>; <a href='/ukr_umt/2/12/46'>Вих. 12:46</a>; <a href='/ukr_umt/4/9/12'>Числ. 9:12</a>. )]</p>
<p>37 І ще сказано у Святому Писанні: «Вони дивитимуться на Того, Кого прокололи списом». * [( <a href='/ukr_umt/38/12/10'>Зах. 12:10</a>. )]</p>
<p>38 Згодом, Йосип із Ариматеї спитав у Пилата дозволу зняти Ісусове тіло з хреста. Він був учнем Ісуса, але тримав це в таємниці, бо боявся юдеїв. Отримавши дозвіл від Пилата, він пішов і зняв Ісусове тіло.</p>
<p>39 З ним був і Никодим, котрий раніше приходив до Ісуса вночі. Він приніс із собою пахощів: суміш мирра з алое, літрів зі сто. * [( <em>літрів зі сто </em>Буквально «100 літра». «Літра», або «римський фунт», дорівнювала 327 гр. )]</p>
<p>40 І взявши Ісусове тіло, вони загорнули Його в лляне полотно, змащене пахощами; так ховають за юдейським звичаєм.</p>
<p>41 Поруч із місцем, де розіп’яли Ісуса, був сад, а в саду тому була нова могила, в якій нікого не було поховано.</p>
<p>42 Оскільки була п’ятниця і юдеї готувалися до суботнього свята, та й гробниця була поруч, Ісуса там і поклали.</p>

<h4>Розділ 20</h4>
<p>1 Рано-вранці у перший день тижня, ще затемна Марія Маґдалена пішла до гробниці й побачила, що камінь, який затуляв вхід до печери, відсунуто.</p>
<p>2 Прибігши до Симона-Петра й другого учня, якого любив Ісус, вона сказала: «Тіло Господа було забрано з гробниці й нам невідомо, куди Його поклали».</p>
<p>3 Петро з тим учнем одразу ж пішли туди.</p>
<p>4 Вони обоє бігли, але другий учень випередив Петра і прибіг до гробниці перший.</p>
<p>5 Нахилившись, він побачив шматки полотна, що лежали там, але всередину не ввійшов.</p>
<p>6 У цей час наспів і Симон-Петро, який біг слідом, і, увійшовши до гробниці, побачив полотняну плащаницю на долівці, а також хустину, що вкривала Ісусову голову. Вона була згорнута й лежала осторонь, окремо від плащаниці.</p>
<p>8 Тоді й другий учень зайшов усередину, той, що прийшов перший, і, побачивши що сталося, повірив.</p>
<p>9 Бо вони все ще не усвідомлювали сказаного у Святому Писанні, що Він має воскреснути з мертвих.</p>
<p>10 Після цього учні повернулися додому.</p>
<p>11 Та Марія залишилася біля могили й голосила. Так, плачучи, вона нахилилася, щоб зазирнути всередину,</p>
<p>12 і побачила двох Ангелів, які сиділи, один в головах, інший в ногах того місця, де лежало Ісусове тіло. І були вбрані вони в білі шати.</p>
<p>13 Ангели запитали: «Жінко, чому ти плачеш?» А вона відповіла: «Якісь люди забрали звідси тіло Господа мого, і я не знаю, куди вони поклали Його».</p>
<p>14 Сказавши так, вона обернулася й побачила Ісуса, Який стояв поруч, та не впізнала Його.</p>
<p>15 Ісус тоді й каже: «Жінко, чого ти плачеш? Кого шукаєш?» Марія подумала, що то садівник, і звернулася до Нього: «Шановний добродію, якщо це ти виніс Його, то скажи, куди поклав тіло. Я заберу Його».</p>
<p>16 Ісус гукнув до неї: «Маріє!» Вона тоді, обернувшись, сказала арамійською мовою: <b>«Раввуні!»</b> Це означає: «Вчителю!»</p>
<p>17 Ісус сказав: «Не затримуй Мене, бо Я ще не зійшов до Отця Свого, а йди до братів Моїх і скажи їм: „Я повертаюся до Отця Свого і Отця вашого, до Бога Свого і Бога вашого”». * [( <em>до братів Моїх </em>Йдеться про Ісусових учнів. )]</p>
<p>18 Марія Маґдалена пішла до учнів і сказала їм: «Я бачила Господа». І вона розповіла все, що Він сказав їй.</p>
<p>19 Увечері того ж першого дня тижня зібралися Ісусові учні. Вони надійно замкнули за собою двері через страх перед юдеями. Раптом увійшов Ісус й став між ними, сказавши: «Мир вам!»</p>
<p>20 Промовляючи це, Він показував їм руки і Свій бік. Учні були раді бачити Господа.</p>
<p>21 Тоді Ісус знову сказав їм: «Мир вам! Як Отець Мене послав, так і Я посилаю вас».</p>
<p>22 Мовивши так, він дихнув на них і сказав: «Прийміть Дух Святий.</p>
<p>23 Гріхи людські, які ви прощатимете, буде людям відпущено. Ті ж гріхи, що не прощатимете, не буде відпущено».</p>
<p>24 Хоми, одного з дванадцятьох учнів, якого ще звали Близнюком, не було разом з усіма, коли приходив Ісус. * [( <em>Близнюком </em>Або «Дідимом». )]</p>
<p>25 Тож інші учні сказали йому: «Ми бачили Господа!» А Хома їм відповідає: «Доки не побачу слідів від цвяхів на Його руках, не вкладу своїх пальців туди й не вкладу руки своєї в рану, що в Його боці, не повірю!»</p>
<p>26 Через тиждень Ісусові учні знову були в домі, і Хома був серед них. Хоча двері й були зачинені, як і першого разу, Ісус увійшов, і ставши перед ними, мовив: «Мир вам!»</p>
<p>27 Тоді звернувся до Хоми: «Вклади свого пальця сюди. Подивись на Мої руки. Простягни руку і вклади її до рани у Моєму боці. Перестань сумніватися й повір».</p>
<p>28 І відповів Йому Хома: «Мій Господи й Мій Боже!»</p>
<p>29 Тоді Ісус сказав йому: «Ти повірив, бо побачив Мене. Та блаженні ті, хто не бачили, та повірили».</p>
<p>30 Ісус здійснив іще багато інших чудес у присутності Своїх учнів, про які не написано в цій книзі.</p>
<p>31 Та все це написано, щоб ви могли повірити, що Ісус є Христос, Син Божий, і щоб, повіривши, здобули життя в Його ім’я.</p>

<h4>Розділ 21</h4>
<p>1 Після цього Ісус іще раз явився Своїм учням біля Ґалилейського озера. Ось як це сталося. * [( <em>Ґалилейського озера </em>Буквально «Тиверіадського». Інша назва Ґалилейського озера. Див.: <a href='/ukr_umt/43/6/1'>Ін. 6:1</a>. )]</p>
<p>2 Якось були разом Симон-Петро, Хома, який звався Дідимом, Нафанаїл з Кани, що в Ґалилеї, обидва сини Зеведеєві, а також іще двоє Ісусових учнів.</p>
<p>3 Симон-Петро й каже: «Я йду ловити рибу». А решта йому: «Ми йдемо з тобою!» Тож вони пішли й сіли в човен, але тієї ночі нічого не зловили.</p>
<p>4 Настав ранок. Ісус прийшов і став на березі, але учні Його не впізнали.</p>
<p>5 І запитав Ісус: «Друзі, впіймали ви щось?» Вони відповіли: «Ні».</p>
<p>6 Тоді Ісус сказав їм: «Закиньте сіть праворуч від човна, то й зловите». Вони закинули, а витягти вже не могли, так багато риби вони впіймали.</p>
<p>7 Тоді улюблений учень Ісуса сказав Петрові: «Це ж Господь!» Почувши, що то був Господь, Петро обв’язався навколо своїм одягом, бо він роздягнувся для риболовлі, й кинувся у воду.</p>
<p>8 Решта учнів допливла до берега в човні, тягнучи за собою сіть із рибою. До берега там було недалеко, метрів зо ста. * [( <em>метрів зо ста </em>Буквально «200 ліктів». )]</p>
<p>9 Вийшовши з човна на берег, вони побачили там розкладене вогнище, на якому пеклася риба, а поруч лежав хліб.</p>
<p>10 Ісус сказав їм: «Принесіть трохи риби, тієї, що ви зловили».</p>
<p>11 Симон-Петро увійшов до човна й витяг на берег сітку, повну великої риби. І було там сто п’ятдесят три рибини, та сіть від такої кількості не порвалася.</p>
<p>12 І сказав Ісус: «Ідіть снідати!» І жоден з учнів не наважився запитати: «Хто Ти?» — бо вони знали, що то Господь.</p>
<p>13 Ісус підійшов, узяв хліба й дав їм. Він також дав їм і риби.</p>
<p>14 І це було вже втретє, як Ісус з’явився Своїм учням після того, як Він воскрес з мертвих.</p>
<p>15 Коли вже всі поснідали, Ісус запитав Симона-Петра: «Симоне, Іоанів сину, чи любиш ти Мене дужче, ніж усі інші?» Петро відповів: «Так, Господи, Ти знаєш, що я люблю Тебе». Ісус наказав йому: «Подбай про Моїх ягнят». * [( <em>ягнят </em>Говорячи про «ягнят» у цьому вірші, і «овець» у віршах 16 та 17, Ісус має на увазі Своїх послідовників. Див.: також Іоана 10. )]</p>
<p>16 І вдруге Він спитав його: «Симоне, Іоанів сину, чи ти Мене любиш?» Петро відповів: «Так, Господи, Ти знаєш, що я Тебе люблю». Ісус сказав: «Паси овець Моїх».</p>
<p>17 Ісус запитав Петра втретє: «Симоне, Іоанів сину, чи любиш ти Мене?» Петро засмутився від того, що Ісус утретє його спитав: «Чи любиш ти Мене?» Але відповів: «Господи, Ти все знаєш. Ти знаєш, що я Тебе люблю». І сказав тоді Ісус: «Подбай про овець Моїх.</p>
<p>18 Істинно кажу тобі: коли ти був молодий, ти вдягався сам і йшов, куди тобі заманеться, та постарівши, простягатимеш руки свої і хтось інший одягатиме тебе й вестиме туди, куди ти не схочеш».</p>
<p>19 Сказав Він це, щоб вказати, якою смертю Петро загине, щоб принести славу Господу. Після цих слів Ісус звернувся до Петра: «Іди за Мною».</p>
<p>20 Петро озирнувся й побачив, що за ними йшов улюблений учень Ісуса, той, що під час вечері нахилився до Нього й спитав: «Господи, хто ж той, що зрадить Тебе?»</p>
<p>21 Тож, побачивши його, Петро спитав Ісуса: «Господи, а з ним що буде?»</p>
<p>22 Ісус відповів йому: «Може, Я хочу, щоб він залишився в живих, поки Я не прийду. Що тобі до цього? Ти йди за Мною!»</p>
<p>23 Чутка про те, що той учень не помре, розійшлася поміж братами. Але Ісус не казав, що той учень не помре. Він лише сказав: «Може, Я хочу, щоб він залишився в живих, поки Я не прийду. Що тобі до цього?»</p>
<p>24 Саме цей учень і свідчить про все, він же й написав це, і ми знаємо, що свідчення це правдиве.</p>
<p>25 Багато ще чого Ісус здійснив, і якщо про все написати докладно, то книг було б стільки, що цілий світ, я думаю, не вмістив би всього написаного.</p>


