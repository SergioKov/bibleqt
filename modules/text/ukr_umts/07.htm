<h2>Книга Суддiв</h2>
<h4>Розділ 1</h4>
<p>1 Після смерті Ісуса ізраїльтяни запитали Господа: «Хто перший виступить на ханаанців, щоб воювати проти них?»</p>
<p>2 Господь відповів: «Юдине коліно піде першим. Дивіться, Я віддаю цю землю під Юдину руку».</p>
<p>3 Тоді люди Юдиного коліна звернулися до братів своїх з коліна Симеонового: «Ходімо разом з нами на ту землю, що випала нам, і будемо разом битися проти ханаанців. А потім ми також підемо з вами на ту землю, що випаде вам». То Симеон пішов разом з Юдою.</p>
<p>4 І виступив Юда, і Господь віддав ханаанців та перизійців у його руки. Вони вбили десять тисяч чоловік у Везеку.</p>
<p>5 У Везеку вони знайшли й правителя цього міста і билися проти нього, і перемогли вони ханаанців і перизійців. * [( <em>правитель Везеку </em>Або «Адоні-Везек». )]</p>
<p>6 Правитель Везека втік, але вони переслідували його і зловили, і відрубали великі пальці на обох руках та ногах.</p>
<p>7 Правитель Везека сказав: «Сімдесяти королям відрубав я великі пальці на руках та ногах, і вони підбирали крихти з-під мого столу. Як я чинив, так і мені Бог відплатив». Вони взяли його до Єрусалима, і там він помер.</p>
<p>8 Юдині люди билися проти Єрусалима й захопили його. Вони віддали місто вогню й мечу.</p>
<p>9 Згодом люди коліна Юдиного пішли проти ханаанців, що мешкали в горах Неґеву та в західних підгір’ях. * [( <em>Неґев </em>Пустеля на південь від Юдеї. Також див.: <a href='/ukr_umts/7/1/15'>Суд. 1:15</a>. )]</p>
<p>10 Юда виступив проти ханаанців, що жили у Хевроні. (Раніше Хеврон називався Киріат-Арва). Там вони перемогли Шешая, Агімана й Талмая. * [( <em>Шешай, Агіман, Талмай </em>Сини Анака, які були велетнями. Також див.: <a href='/ukr_umts/7/1/10'>Суд. 1:10</a>. )]</p>
<p>11 Звідти Юда виступив проти людей, що мешкали в Девірі. (Раніше Девір мав назву Киріат-Сефер).</p>
<p>12 Тоді Калев сказав: «За того, хто нападе на Киріат-Сефер і захопить його, я віддам свою дочку Ахсу».</p>
<p>13 І Отніел, син Кеназа, який був молодшим братом Калева, захопив місто, і Калев віддав заміж за нього свою дочку Ахсу. * [( <em>Кеназ </em>Молодший брат Калева. )]</p>
<p>14 Коли вона приїхала до Отніела, свого чоловіка, він намовив її піти й попросити в її батька землі. Як злазила вона з віслюка, Калев запитав її: «Чого ти хочеш?»</p>
<p>15 Вона відповіла: «Зроби мені милостивий дарунок. Бо раз віддав ти мені засушливу пустелю Неґев, то дай також і джерела». І Калев віддав їй верхні та нижні джерела.</p>
<p>16 А нащадки Кеніта, Мойсеєвого тестя, залишили місто Пальм і пішли з Юдиними людьми жити в пустелю Юди в Неґеві поблизу міста Арада. Потім вони пішли й оселилися разом з амаликійцями. * [( <em>місто Пальм </em>Тобто «Єрихон».<br><em>Мойсеєвого тестя </em>В деяких перекладах дається Мойсеєвого зятя. )]</p>
<p>17 Потім Юда пішов зі своїм братом Симеоном, і вони розбили ханаанців, що жили в Зефаті, і вщент зруйнували місто. І назвали це місто Хорма. * [( <em>Хорма </em>Хорма означає «Знищене вщент». )]</p>
<p>18 Юда захопив місто Ґаза та довколишні землі, місто Ашкелон із довколишніми землями та місто Екрон із довколишніми землями.</p>
<p>19 Господь був на боці Юди, отож вони захопили гори, але не змогли здолати людей, які жили на рівнині, бо люди ті мали залізні колісниці.</p>
<p>20 Хеврон було віддано Калеву, як і обіцяв Мойсей, і вони вигнали звідти три коліна Анакових.</p>
<p>21 А сини Веніаминові не змогли вигнати євуситів, що жили в Єрусалимі. Тож вони й сьогодні живуть поміж людьми Веніаминовими. * [( <em>й сьогодні </em>Тобто «у часи, коли була написана ця книга». )]</p>
<p>22 Сини Йосипові також виступили проти Бетела, і Господь був на їхньому боці.</p>
<p>23 Вони вислали розвідників до Бетела. Раніше це місто мало назву Луз.</p>
<p>24 Коли розвідники побачили чоловіка, який виходив із міста, вони сказали йому: «Покажи нам вхід у місто, і ми справедливо поведемося з тобою».</p>
<p>25 Той показав їм вхід у місто. І вони віддали те місто мечу. Але того чоловіка й родину його відпустили.</p>
<p>26 Тоді чоловік той пішов на землю хиттитів і збудував там місто, і назвав його Луз. Так воно зветься й донині.</p>
<p>27 Манассія не вигнав людей, що жили у Бет-Шеані, Таанаху, Дорі, Івлеамі, Меґіддо та довколишніх селах і містечках, ханаанці й далі жили на цій землі.</p>
<p>28 Коли ж Ізраїль зміцнів, то перетворив ханаанців на своїх рабів, але зовсім вигнати їх так і не зміг.</p>
<p>29 Ефраїм не вигнав ханаанців, що жили у Ґезері, і ханаанці жили в Ґезері поміж людьми Ефраїмовими.</p>
<p>30 Завулон не вигнав людей, що жили в Китроні, й людей, що жили в Нагалолі, тож ханаанці ці жили серед людей Завулонових, але працювали на них як раби.</p>
<p>31 Ашер не зміг вигнати людей, що жили в Акко, Сидоні, Ахлаві, Ахзиві, Гелбі, Афеку й Регові.</p>
<p>32 Люди Ашерові жили серед ханаанців, що мешкали на тій землі, бо не вигнали їх.</p>
<p>33 Сини Нафталі не вигнали людей, що жили в Бет-Шемеші, та людей, що жили в Бет-Анаті, а поселилися вони серед ханаанців, які жили на цих землях. Але тих мешканців Бет-Шемеша та Бет-Аната перетворили вони на рабів своїх.</p>
<p>34 Аморійці відкинули людей Данових, змусили повернутися в гори й не давали їм спуститися в долину.</p>
<p>35 Аморійці вирішили й далі жити на горі Херес, в Айжалоні та Шаалвімі. Та коли коліно Йосипове стало сильнішим, вони перетворили аморійців на рабів своїх.</p>
<p>36 Земля аморійців пролягала від перевала Скорпіона до Сели й далі. * [( <em>перевал Скорпіона </em>Або «Акравім». )]</p>

<h4>Розділ 2</h4>
<p>1 Ангел Господній піднявся з Вокіма до Ґілґала і сказав: «Я вивів вас із Єгипту й привів на цю землю, як і обіцяв предкам вашим. Я казав: „Ніколи не порушу угоди з вами”.</p>
<p>2 Але ви не повинні складати угоди з людьми, які живуть на цій землі. Зруйнуйте їхні вівтарі! Але ви не послухалися голосу Мого. Що ж це ви наробили?</p>
<p>3 Тож тепер Я кажу, що не проганятиму їх перед вами. Вони стануть для вас випробовуванням і боги їхні будуть пасткою для вас».</p>
<p>4 Коли Ангел Господній промовив ці слова, звернені до всіх ізраїльтян, то люди вголос розридалися.</p>
<p>5 І місце те отримало назву Вокім, і там вони принесли Господу жертву. * [( <em>Вокім </em>Вокім означає «ті, що плачуть або ридають». )]</p>
<p>6 Коли Ісус розпустив людей, то кожне ізраїльське коліно пішло жити на ті землі, що випали їм за жеребом.</p>
<p>7 І служив цей народ Господу в часи, коли жив Ісус, і в часи, коли жили старійшини, які пережили Ісуса і які були свідками всіх великих справ, що здійснив Господь для Ізраїлю.</p>
<p>8 Ісус, син Навина, слуга Господа, помер, коли йому було сто десять років.</p>
<p>9 Його поховали на його землі у Тимнат-Хересі, в Ефраїмових горах, на північ від гори Ґааш.</p>
<p>10 І от усе те покоління приєдналося до предків своїх, і з’явилося нове покоління, яке не знало Господа і всього того, що Він зробив для Ізраїлю.</p>
<p>11 Ізраїльтяни чинили зле в очах Господа, бо почали вклонятися лжебогу Ваалу.</p>
<p>12 Вони відвернулися від Господа, Бога своїх предків, який вивів їх із землі Єгипетської. Вони пішли за богами, яким поклонялися люди, що жили навколо них, і почали їм поклонятися. І це розгнівило Господа.</p>
<p>13 Вони відмовилися від Господа і почали служити Ваалу і Ашері. * [( <em>Ашера </em>У ханаанців вважалася богинею любові та війни, вважалося, що вона приносить дітей. )]</p>
<p>14 Гнів Господній запалився на Ізраїль, Він віддав Ізраїль ворогам на наругу. І більше ізраїльтяни не могли вже протистояти ворогам.</p>
<p>15 Щоразу, як виходили на битву, Господь насилав нещастя на них, як і попереджав їх колись у Своїй клятві. І великий розпач охопив їх.</p>
<p>16 І тоді Господь обрав суддів, і вони рятували ізраїльтян від грабіжників.</p>
<p>17 Та ізраїльтяни не слухались і суддів, бо зрадливо віддавали себе іншим богам і їм поклонялися. Вони легко зрадили шляху, яким ішли їхні предки, що підкорялися заповідям Господнім. Нове покоління цього не робило.</p>
<p>18 Коли ж Господь призначав суддів для них, то був із тими суддями, і вони завжди рятували народ ізраїльський від ворогів. Бо Господь співчував тим стражданням, яких зазнавали ізраїльтяни від своїх переслідувачів та гнобителів.</p>
<p>19 Але коли суддя помирав, вони знову зраджували й поводилися гірше за своїх попередників, бо йшли за іншими богами, їм служили й поклонялися. Вони не відмовилися від цього, не звернули зі свого хибного шляху.</p>
<p>20 Тож гнів Господній запалився на Ізраїль. Господь сказав: «Цей народ порушив Угоду, яку Я уклав з його предками, і не слухається Мого голосу.</p>
<p>21 За те Я, зі свого боку, більше не виганятиму перед ним інші народи, які Ісус залишив перед смертю.</p>
<p>22 Він це зробив, щоб випробувати ізраїльтян і побачити, чи підуть вони, а чи ні, дорогою заповідей Господніх, як ішли їхні предки».</p>
<p>23 Отож Господь дозволив тим народам залишитись і не вигнав їх одразу. І не віддав їх під Ісусову руку.</p>

<h4>Розділ 3</h4>
<p>1 Ось народи, яким Господь дозволив мешкати на тій землі, щоб випробувати ізраїльтян, які не знали, як воювати з ханаанцями.</p>
<p>2 То залишив він ті народи, аби навчити нове покоління ізраїльтян битися, оскільки недосвідчені вони були у військових битвах.</p>
<p>3 Ці народи такі: п’ять правителів филистимських, усі ханаанці, люди Сидона, хивійці, які жили у горах Ливана, від гори Ваал-Хермон до Лебо-Гамату.</p>
<p>4 Їхнім призначенням було випробувати народ Ізраїлю, чи буде він дотримуватися заповідей Господніх, даних їхнім предкам через Мойсея.</p>
<p>5 Отож ізраїльтяни жили серед ханаанців, хиттитів, аморійців, перизійців, хивійців та євуситів.</p>
<p>6 Ізраїльтяни брали заміж їхніх дочок і дозволяли своїм дочкам одружуватися з синами тих народів. І люди Ізраїлю поклонялися їхнім богам.</p>
<p>7 Ізраїльтяни чинили зле в Господніх очах і забули Господа, свого Бога, й поклонялися Ваалу та Ашері.</p>
<p>8 І гнів Господній запалився на Ізраїль, і Він дозволив царю Кушану Ришатаїму з Арам-Нагараїма захопити їх. Вісім років служили ізраїльтяни Кушану Ришатаїму. * [( <em>Арам-Нагараїм </em>Земля в Північній Сирії між річками Євфрат і Тигр. )]</p>
<p>9 Але коли народ ізраїльський почав молити Господа про допомогу, Господь послав Ізраїлю спасителя, який звільнив їх, — Отніела, сина Кеназа, Калевого молодшого брата.</p>
<p>10 Дух Господній зійшов на нього, і він став суддею Ізраїлю. І пішов він війною, і Господь віддав у його руки царя Кушана Ришатаїма арамського.</p>
<p>11 І земля жила в мирі сорок років. Потім Отніел, син Кеназа, помер.</p>
<p>12 І знов ізраїльтяни почали чинити зле в Господніх очах. І Господь зміцнив царя Еґлона з Моава проти Ізраїлю, бо бачив, яке ті чинили зло.</p>
<p>13 Цар Еґлон зібрав на свій бік аммонійців та амаликійців, пішов та й переміг Ізраїль. І вони захопили місто Пальм (Єрихон).</p>
<p>14 І вісімнадцять років ізраїльтяни служили царю Еґлону моавському.</p>
<p>15 Тоді люди Ізраїлю почали молити Господа, і Він дав їм спасителя — лівшу Егуда, сина Ґери з Веніаминового коліна. Ізраїльтяни послали Егуда з дарами до царя Еґлона з Моава.</p>
<p>16 Егуд зробив собі двосічний меч завдовжки в лікоть і прив’язав його на правий бік під своє військове вбрання. * [( <em>лікоть </em>Приблизно 50 см. )]</p>
<p>17 Потім він подав царю Еґлону з Моава дарунок. (Еґлон був чоловіком огрядним).</p>
<p>18 Коли ж Егуд скінчив вручати дари, він відіслав тих людей, що їх несли.</p>
<p>19 Він пішов аж до різьблених каменів поблизу Ґілґала, а потім повернувся до Еґлона. Він сказав Еґлону: «Я маю для тебе таємне послання, о царю!» А той йому: «Тихо!» Потім усі слуги залишили їх.</p>
<p>20 Тоді Егуд підійшов до Еґлона, який сидів один на троні на узвишші. Егуд сказав: «У мене для тебе послання від Господа». Цар підвівся з трону і був дуже близько від Егуда. * [( <em>і був… трону </em>Цей варіант міститься виключно у древньогрецьких текстах. )]</p>
<p>21 Коли Еґлон підводився зі свого трону, Егуд лівою рукою вихопив меча, прилаштованого на його правому боці, й пронизав царю живіт.</p>
<p>22 Лезо і руків’я так глибоко увійшли в сало, що й видно їх не було, тож Егуд так той меч і не витяг. Нутрощі царя повилазили.</p>
<p>23 Потім Егуд вийшов до передньої, зачинивши двері верхньої кімнати й замкнувши там царя.</p>
<p>24 Тоді Егуд вийшов через залу, а слуги Еґлона увійшли. Вони побачили, що двері верхньої кімнати зачинені й подумали, що, мабуть, цар у убиральні.</p>
<p>25 І вони чекали, аж поки не почали хвилюватися, але двері він так і не відчинив. Отож узяли вони ключі, самі відчинили двері й побачили свого мертвого хазяїна, який лежав на підлозі.</p>
<p>26 Поки вони чекали, Егуд утік. Він пройшов повз різьблені камені і втік до Сеїру.</p>
<p>27 Діставшись туди, він засурмив у сурми в горах Ефраїмових, й ізраїльтяни спустилися до нього, і він став на чолі їх.</p>
<p>28 Він сказав їм: «Ідіть за мною, бо Господь віддав ворогів ваших моавійців у ваші руки». І вони пішли за ним, і захопили всі переправи через річку Йордан, що вели до моавійців, і нікого не пропускали.</p>
<p>29 Вони тоді вбили десять тисяч моавійців, дужих і хоробрих воїнів. Ніхто не вцілів.</p>
<p>30 Отже, того дня ізраїльтяни підкорили моавійців. І земля та жила у мирі протягом вісімдесяти років.</p>
<p>31 Після Егуда прийшов Шамґар, син Анат. Він убив шістсот филистимлян воловим рожном. Він також звільнив Ізраїль. * [( <em>Анат </em>Ханаанська богиня війни. Можливо, це означає Шамґар, великий воїн або Шамґар із міста Аната. )]</p>

<h4>Розділ 4</h4>
<p>1 Ізраїльтяни після смерті Егуда знову чинили зле в очах Господніх.</p>
<p>2 Отож Господь дозволив царю Явіну ханаанському захопити їх. Царював він у місті Хазор. Воєначальником його війська був Сісера, який жив у місті Харошет-Хаґґоїмі.</p>
<p>3 І от ізраїльтяни почали молити Господа про допомогу, бо мав Сісера дев’ятсот залізних колісниць, він жорстоко гнобив ізраїльтян протягом двадцяти років.</p>
<p>4 На той час суддею Ізраїлю була пророчиця Дебора, дружина Лаппідотова.</p>
<p>5 Вона сиділа під пальмою Дебори, між Рамою та Бетелом у горах Ефраїмових. Ізраїльтяни прийшли до неї просити поради.</p>
<p>6 Вона ж покликала до себе Варака, сина Авіноамового з Кедеша, що в землях Нафталі. І сказала вона йому: «Чи не Господь, Бог Ізраїлю, наказав: „Піди й стань на горі Тавор і візьми з собою десять тисяч чоловіків з колін Нафталі та Завулона.</p>
<p>7 Я приведу Сісеру, воєначальника війська Явінового, разом із його колісницями та військом до річки Кішон. І Я віддам їх у твої руки?”» * [( <em>Кішон </em>Річка у 15 км. від гори Тавор. )]</p>
<p>8 Варак відповів їй: «Якщо ти вирушиш зі мною, я піду. Якщо ти не підеш зі мною, то й я не піду».</p>
<p>9 Вона сказала: «Я напевне піду з тобою, та знай, що тоді не тобі дістануться почесті переможця, тоді Господь віддасть Сісеру в руки жінці». І Дебора встала й пішла з Вараком до Кедеша.</p>
<p>10 Варак скликав військо з людей Завулона та Нафталі до Кедеша і десять тисяч воїнів пішли з ним, також пішла з ними й Дебора.</p>
<p>11 Хевер кенітський залишив кенітів, нащадків Ховава, Мойсеєвого тестя. Він розкинув табір у діброві Цаананнім, недалеко від Кедеша. * [( <em>тестя </em>Або «зятя». )]</p>
<p>12 Сісері доповіли, що Варак, син Авіноама піднявся на гору Тавор.</p>
<p>13 Сісера зібрав усі свої колісниці — дев’ятсот залізних колісниць, і всіх воїнів свого війська від Харошет-Хаґґоїма до річки Кішон.</p>
<p>14 Тоді Дебора сказала Вараку: «Уперед! Це день, коли Господь допоможе тобі розбити Сісеру. Чи ж не Господь ітиме поперед вас?» І Варак повів із гори Тавор військо у десять тисяч чоловік.</p>
<p>15 Коли Варак атакував, Господь вселив жах у Сісеру, в його колісниці та його воїнів. Сісера кинув свої колісниці і втік пішки.</p>
<p>16 Варак переслідував колісниці й військо аж до Харошет-Хаґґоїма. Вся армія Сісери була знищена вщент. Ніхто не залишився в живих.</p>
<p>17 Сісера пішки втік до намету Яель, дружини кенійця Хевера, бо між царем Явіном хазорським та родом Хевера кенітського був мир.</p>
<p>18 Яель вийшла назустріч Сісері. Вона сказала йому: «Мій володарю, заходь, заходь до мене. Не бійся». То він зайшов до її намету, й вона накрила його килимом.</p>
<p>19 Потім він звернувся до неї: «Будь ласка, дай мені напитися, у мене така спрага». І вона відкрила бурдюк з молоком, дала йому напитись і знову накрила його.</p>
<p>20 Тоді він знову до неї погукав: «Стань на вході в намет і, якщо хтось підійде й спитає тебе: „Чи є хто тут?” — відповідай: „Немає”».</p>
<p>21 Втомлений, Сісера міцно спав, а Яель, жінка Хевера, взяла кийок, що підтримував намет, узяла молоток, тихенько підійшла до нього, приклала той кийок до його скроні, і ввігнала так, що той кийок ввійшов аж у землю. Отак Сісера помер.</p>
<p>22 А тут саме підійшов Варак, який розшукував Сісеру, і Яель вийшла йому назустріч. Вона сказала: «Заходь, я покажу тобі того, кого ти розшукуєш». Він увійшов до намету й побачив мертвого Сісеру з кийком у скроні.</p>
<p>23 Отож того дня Господь підкорив царя Явіна ханаанського ізраїльтянам.</p>
<p>24 І влада ізраїльтян міцніла й міцніла, і вони геть знищили царя Явіна ханаанського.</p>

<h4>Розділ 5</h4>
<p>1 Того дня Дебора та Варак, син Авіноама, співали таку пісню:</p>
<p>2 Як відростало волосся в ізраїльтян,<br>і люди добровільно йшли до війська.<br>Слався, Господи!<br> * [( <em>відростало… ізраїльтян </em>Чоловіки в древньому Ізраїлі відпускали волосся перед війною. То була мовби ознака клятви, яку вони давали Богу. Після повернення вони стригли волосся й приносили його на вівтар як жертву Богу. )]</p>
<p>3 Слухайте, царі!<br>Правителі, зважайте!<br>Я співатиму до Господа,<br>і музика моя — теж Господу, Богу Ізраїлю.<br></p>
<p>4 О Господи, коли з Сеїра Ти зійшов,<br>коли пройшов Ти із Едома,<br>земля тряслася і з небес лило,<br>так хмари воду проливали.<br> * [( <em>Сеїр </em>Назва гірського хребта в Едомі. )]</p>
<p>5 І гори рушились перед лицем Господнім,<br>перед Отим з гори Синай,<br>перед Господом, Богом Ізраїлю.<br></p>
<p>6 За днів Шамґара, Анатового сина,<br>та у дні Яель каравани не могли пройти,<br>і доводилось мандрівникам шукати об’їзні шляхи.<br> * [( <em>Шамґар, син Аната </em>Ізраїльський суддя. Див.: <a href='/ukr_umts/7/3/31'>Суд. 3:31</a>. )]</p>
<p>7 Не стало воїнів серед селян,<br>хоробрих воїнів в Ізраїлі не стало,<br>аж доки ти, Деборо, не прийшла до них,<br>мов мати Ізраїлю ти прийшла.<br></p>
<p>8 Коли Господь обрав нових лідерів,<br>щоб битись при брамі міський,<br>то не знайшлося жодного щита чи меча в Ізраїлі,<br>хоч люду сорок тисяч там жило.<br> * [( <em>Коли… міський </em>Можливий й інший переклад «Вони обрали інших богів собі, тож прийшлося битись їм при брамі міській». )]</p>
<p>9 І моє серце з суддями Ізраїлю,<br>які на бій зібрали добровольців.<br>Благословімо Господа!<br></p>
<p>10 Ви, ті хто верхи на ослицях білих,<br>хто на розкішних попонах сидить,<br>хто йде дорогою — усі ви говоріть про це!<br></p>
<p>11 Прислухайтесь до голосу джерел,<br>які співають Господній перемозі славу<br>і воїнів Господніх перемозі,<br>коли Господнє військо до міської брами вийшло.<br></p>
<p>12 Вставай, вставай, Деборо! Піднімайся!<br>Підводься! І пісень співай!<br>Вставай і ти, Вараче, син Авіноама,<br>і полонених у неволю поведи.<br></p>
<p>13 Та купка воїнів пішла з могутнім ворогом на бій,<br>Господнє військо билося за Нього.<br></p>
<p>14 Від Ефраїма ті прийшли,<br>хто жив поміж амаликійців.<br>За Веніамином, за його людьми.<br>Законодавці вийшли від Макіра,<br>від Завулона йшли писарчуки.<br></p>
<p>15 Вожді Іссаха́ра з Деборою вийшли,<br>аби підтримати Варака,<br>вони в долину разом з ним пішли. Рувимові бійці були рішучі.<br></p>
<p>16 Чому ж ви, воїни, із вівцями лишились?<br>Чому ріг пастуший замінив вам сурми звук?<br>Рувимові бійці вкрай стали нерішучі.<br></p>
<p>17 А за Йорданом дома залишився Ґілеад,<br>а Дан, чому він теж лишився з кораблями?<br>Й коліно Ашера від моря не пішло,<br>воно за гавані свої трималось,<br> * [( <em>Ґілеад </em>Земля на сході від Йордану. )]</p>
<p>18 в той час, коли люди Завулона й Нафталі<br>життям своїм ризикували в горах.<br></p>
<p>19 Царі прийшли на бій,<br>і бились царі ханаанські при Таанаху,<br>при меґіддських водах,<br>та срібла їм награбувати не вдалось.<br></p>
<p>20 Зірки йшли війною з небес на Сісеру,<br>з небесних шляхів своїх йшли на борню.<br></p>
<p>21 І води Кішона, старої ріки,<br>поглинули ті колісниці Сісери.<br>Вперед сміливо, моя душе!<br></p>
<p>22 Потім розлігся тупіт копит,<br>то могутня кіннота Сісери наступала.<br></p>
<p>23 «Прокляття Мерозу!» —<br>Ангел Господній гукнув.<br>«Прокляття страшні його мешканцям», — Ангел гукнув,<br>«бо не прийшли вони Господу допомогти,<br>допомогти Йому у битві з ворогом могутнім».<br></p>
<p>24 Благословенна навічно Яель,<br>благословенна дружина кенійця Хевера.<br>Благословенна вона між жінок,<br>що в наметах живуть.<br></p>
<p>25 Води попросив він, вона ж молока принесла,<br>принесла вершків йому в глечику тому,<br>який подавати належить вождям.<br></p>
<p>26 У ліву руку кийок непомітно взяла,<br>а в праву взяла молоток непомітно.<br>До скроні Сісери приклала кийок<br>і невідпорним ударом у скроню ввігнала.<br></p>
<p>27 До ніг її зсунувшись, мертвий упав і лежить.<br>До ніг її зсунувшись, впав і сконав він негайно.<br></p>
<p>28 Мати Сісера в вікно виглядала і голосила:<br>«Чом же так довго не їде його колісниця?<br>Чом же не чутно тупоту кінських копит?»<br></p>
<p>29 Наймудріші із служок їй відповідають,<br>й сама себе хоче запевнить вона:<br></p>
<p>30 «Чи не здобич там вони розподіляють:<br>кожному воїну жінку чи й дві.<br>Захоплений одяг розшитий Сісері,<br>одяг захоплений, весь різнобарвний,<br>коштовне вбрання для переможця!»<br></p>
<p>31 О Господи, всі вороги твої отак нехай загинуть!<br>А ті, хто любить Господа, хай будуть<br>могутні, мов ранкове сонце!<br>І заспокоїлася земля на сорок років.</p>

<h4>Розділ 6</h4>
<p>1 Ізраїльтяни знову почали чинити зло в очах Господніх. І Господь віддав їх під владу мидіанців на сім років.</p>
<p>2 Мидіанці були могутніші за ізраїльтян. Через них ізраїльтяни зробили собі схованки в горах, печерах та важкодоступних місцях.</p>
<p>3 Бо хоч би де ізраїльтяни вирощували свої врожаї, мидіанці, амаликійці й навіть люди зі Сходу приходили й нападали на них.</p>
<p>4 Зайди захоплювали їхні землі й знищували те, що земля вродила аж до міста Ґази, не лишаючи нічого на прожиття, жодної вівці, чи вола, чи віслюка.</p>
<p>5 Бо приходили вони зі своєю худобою, зі своїми родинами, налітали хмарою, немов сарана. І числа не було ні їм, ні їхнім верблюдам. Вони приходили й спустошували землю.</p>
<p>6 Отож Ізраїль страшенно збіднів через мидіанців, і почав народ ізраїльський молити Господа про допомогу.</p>
<p>7  Якось ізраїльтяни молили Господа про захист від тих мидіанців. * [( Найдревніші гебрейські рукописи цих віршів не мають. )]</p>
<p>8 І Господь послав до Ізраїлю пророка, і той сказав їм: «Ось, що Господь, Бог Ізраїля каже: „Це Я вивів вас із Єгипту, Я визволив вас від рабського життя.</p>
<p>9 Я визволив вас із-під влади єгиптян та всіх інших, хто пригнічував вас на цій землі. Я видворив їх, а землі їхні віддав вам.</p>
<p>10 І Я казав вам: „Я — Господь Бог ваш, ви не повинні поклонятися богам аморійським, хоч і мешкаєте на землях аморійців. Але ви не послухалися Мене”».</p>
<p>11 Ангел Господній спустився й сів біля дуба в Офрі, який належав Йоашу з родини Авіезера. Син Йоаша на ім’я Ґідеон саме молотив пшеницю потай від мидіанців у виноградному давильному пресі.</p>
<p>12 Ангел Господній явився йому і сказав: «Господь з тобою, о могутній воїне».</p>
<p>13 Ґідеон відповів йому: «Вибач мені, володарю, але якщо Господь із нами, то як усе це могло з нами статися? І де ж усі Його чудесні діла, про які розповідали нам предки? Вони казали: „Хіба не Господь вивів нас із Єгипту?” Але зараз Господь покинув нас і віддав під владу мидіанців».</p>
<p>14 Тоді Господь повернувся до нього й промовив: «Рушай з тією силою, що маєш, і звільни народ Ізраїлю від мидіанців. Чи ж не Я посилаю тебе?»</p>
<p>15 Ґідеон запитав: «Вибач мені, володарю, але як можу я спасти Ізраїль? Дивись, моя родина найбідніша в коліні Манассієвому, а я найменший у родині батьковій». * [( <em>володарю </em>Або «Господи». )]</p>
<p>16 Господь відповів йому: «Але ж Я буду з тобою, і ти переможеш мидіанців до одного».</p>
<p>17 Потім Ґідеон сказав йому: «Якщо Ти вибрав мене, то дай мені знак, що саме Ти говорив зі мною.</p>
<p>18 Не йди звідси, доки Я не повернусь, не принесу свій дарунок і не покладу перед Тобою». І Він відповів: «Я буду тут до твого повернення».</p>
<p>19 Отож Ґідеон пішов до оселі, приготував молоду кізочку й опрісноки з двадцяти кварт муки. Він склав м’ясо у кошик і бульйон налив у горщик, усе те приніс Йому під дуб і подав. * [( <em>двадцяти кварт </em>Приблизно 22 л. )]</p>
<p>20 Тоді Ангел Господній сказав йому: «Візьми м’ясо і опрісноки й поклади на цей камінь, а бульйон вилий». Так Ґідеон і зробив.</p>
<p>21 Тоді Ангел Господній кінцем ціпка, що тримав у руці, торкнувся м’яса й опрісноків, і враз полум’я поглинуло м’ясо й опрісноки. І Ангел Господній зник.</p>
<p>22 Тоді Ґідеон збагнув, що то був Ангел Господній і сказав: «О Господи, мій Володарю, то ж я на власні очі бачив Ангела Господнього».</p>
<p>23 І сказав Господь: «Хай тобі мир буде. Не бійся, ти не помреш». * [( <em>помреш </em>Гідеон гадав, що помре, тому що побачив обличчя Господа. )]</p>
<p>24 І збудував Ґідеон вівтар на честь Господа і назвав той вівтар «Господь — Мир». І сьогодні цей вівтар іще стоїть поблизу Офри, який належить родині Авіезера.</p>
<p>25 Тієї ж ночі Господь сказав йому: «Візьми бичка твого батька й другого семирічного бичка і зруйнуй вівтар Ваала, який належить твоєму батьку, і порубай дерев’яний стовп Ашери. * [( <em>Ашера </em>Ханаанська богиня. )]</p>
<p>26 Потім збудуй належний вівтар Господу твоєму Богу на вершині пагорба. Другого бика принеси як жертву всеспалення, на тих дровах від стовпа Ашери, який порубаєш».</p>
<p>27 Отож Ґідеон узяв десять чоловік зі своїх слуг і зробив, як наказав йому Господь. Але оскільки він дуже боявся своєї родини й мешканців міста, то зробив він це не вдень, а вночі.</p>
<p>28 Коли ж наступного дня прокинулися мешканці міста, вони вражені були тим, що вівтар Ваала зруйновано і стовпи Ашери порубано, що бик принесений у жертву на вівтарі, збудованому натомість.</p>
<p>29 І почали вони питати одне одного: «Хто зробив це». Після розшуків та розслідувань їм сказали: «Ґідеон, син Йоаша, зробив це».</p>
<p>30 І мешканці міста сказали Йоашеві: «Виведи свого сина, бо мусить він померти за те, що зруйнував вівтар Ваала, порубав стовп Ашери, що стояв поруч».</p>
<p>31 Тоді Йоаш звернувся до всіх, хто стояв навколо: «Ви будете заступатися за Ваала? Ви будете рятувати його? Якщо хтось буде за нього заступатися, того буде вбито ще до завтрашнього ранку. Якщо він бог, то сам за себе помститься тому, хто зруйнував його вівтар».</p>
<p>32 Того дня Йоаш сказав: «Нехай Ваал помститься йому, бо він зруйнував свій вівтар», — і назвав Ґідеона Єруваалом. * [( <em>Єруваал </em>З гебрейської це слово може перекладатися як «нехай Ваал сперечається» або «нехай Ваал захищається». )]</p>
<p>33 Усі мидіанці, амаликійці та східні народи зібралися разом, перейшли річку Йордан і розбили табори в долині Єзреельській.</p>
<p>34 Дух Господній зійшов на Ґідеона, і засурмив він у сурму і люди Авіезера зібралися до нього.</p>
<p>35 Він розіслав він посланців до родин Манассія, Ашера, Завулона й Нафталі, і ті пішли за ним.</p>
<p>36 Ґідеон сказав Богу: «Якщо це правда, що Ти спасеш народ Ізраїля моїми руками, як Ти казав,</p>
<p>37 то от дивись: я кладу овечу шкуру на току. Якщо роса випаде тільки на шкурі, а вся земля навколо лишиться сухою, то знатиму я, що Ти спасеш народ Ізраїля моїми руками, як Ти й казав».</p>
<p>38 Так і сталося. Коли наступного ранку він удосвіта підвівся й викрутив овечу шкуру, то води була повна миска.</p>
<p>39 Тоді Ґідеон звернувся до Бога: «Не гнівайся на мене, але дозволь мені ще одне випробування із шкурою овечою. Хай шкура буде суха, а вся земля навколо росою вкрита».</p>
<p>40 Так Господь і зробив тієї ночі. Вся земля була вкрита росою, і тільки шкура овеча лишалася суха.</p>

<h4>Розділ 7</h4>
<p>1 Єруваал (тобто Ґідеон) і всі його люди виступили рано й розбили табір біля потоку Харод. Табір мидіанців був на північ від них у долині під горою Море.</p>
<p>2 Господь сказав Ґідеону: «Дуже вже багато у тебе людей, щоб Я допомагав їм перемагати мидіанців. Тоді люди Ізраїлю прославлятимуть себе, а не Мене й казатимуть: „Ми самі врятували себе”.</p>
<p>3 То зараз оголоси своїм людям таке: „Хто боїться і тремтить, той має на світанку залишити гору Ґілеад і повернутися додому”». Двадцять дві тисячі чоловік повернулося додому, а десять тисяч лишилося.</p>
<p>4 Тоді Господь сказав Ґідеону: «У тебе все ще забагато людей. Веди їх униз до води, а Я відберу їх тобі там. Коли Я казатиму: „Цей піде з тобою”, — він піде з тобою. Але хоч би про кого Я сказав: „Цей не піде з тобою”, — той не піде».</p>
<p>5 Отож Ґідеон повів їх униз до води. Господь сказав Ґідеону: «Тих, хто хлепче воду язиком, як собака, постав окремо від тих, хто стає на коліна, щоб напитися».</p>
<p>6 Тих, хто хлептав воду з долоні, підносячи до рота, було триста чоловік. Усі інші ставали на коліна, щоб води напитися.</p>
<p>7 Тоді Господь сказав Ґідеону: «З допомогою тих трьохсот, що воду хлебчуть, Я спасу вас і віддам мидіанців у ваші руки. Усі ж інші мають повернутися додому».</p>
<p>8 І залишив Ґідеон ті три сотні, і взяли вони всю провізію і сурми з собою, а решту ізраїльтян він відіслав додому. Табір мидіанців був розташований у долині, що лежала під ними.</p>
<p>9 Вночі Господь сказав йому: «Вставай! Іди негайно й напади на табір, бо призначив Я віддати їх у твої руки.</p>
<p>10 Але якщо ти боїшся нападати, то піди вниз зі слугою своїм Пурою.</p>
<p>11 Ти почуєш, про що вони говорять, і після того станеш значно сміливіший, підеш і нападеш на табір». Тож Гідеон та Пура вирушили до мидіанського табору.</p>
<p>12 Мидіанці, амаликійці та народи Сходу зі своїми незчисленними верблюдами займали всю долину, мов сарана. І було їх, як піску на березі моря.</p>
<p>13 Коли Ґідеон наблизився, то почув, як один чоловік розповідав свій сон товаришеві. Він казав: «Я бачив сон, як круглий буханець хліба котився по табору мидіанців, докотився до намету і вдарив його. І намет завалився. Той буханець перевернув його й розвалив».</p>
<p>14 Товариш його відповів: «Це не інакше, як меч Ґідеона, сина Йоашевого, ізраїльтянина. Бог віддав військо мидіанців у їхні руки».</p>
<p>15 Коли почув Ґідеон про той сон і його тлумачення, то вклонився він Богу, потім повернувся до ізраїльського табору і сказав: «Піднімайтеся! Господь віддав табір мидіанців у ваші руки».</p>
<p>16 Він розділив 300 чоловік на три загони і кожному дав сурми й порожній глечик зі смолоскипом усередині.</p>
<p>17 Він сказав їм: «Дивіться, що я роблю, і робіть те саме. Коли я підійду до самого табору, робіть те, що й я.</p>
<p>18 Коли я і всі ті, хто зі мною, сурмитимемо в сурми, то й ви також сурміть у сурми навколо ворожого табору й гукайте: „За Господа і Ґідеона!”»</p>
<p>19 Коли Ґідеон зі своєю сотнею людей підійшов до самого ворожого табору, там якраз змінилася нічна варта. Засурмили вони в сурми і розбили глечики, що були у них в руках.</p>
<p>20 Тоді люди всіх трьох загонів також засурмили у сурми й розбили глечики, що були у них в руках. У лівій руці у них горіли смолоскипи, а в правій вони тримали сурми, в які сурмили. І вигукували вони: «Меч за Господа і Ґідеона».</p>
<p>21 Навколо ворожого табору стояли люди Ґідеона, кожен на своєму місці, а люди в таборі попідскакували, почали репетувати, зчинилася паніка, й вороги кинулися навтіч.</p>
<p>22 Коли ж люди Ґідеона засурмили в триста сурм, Господь повернув мечі мидіанців на братів їхніх. Військо бігло аж до Бет-Шитти, що по дорозі до Зерери, й аж до кордону Авель-Мехоли, що біля Тавата.</p>
<p>23 І скликав тоді Ґівеон усіх воїнів із колін Нафталі, Ашера та Манассії, і кинулися вони переслідувати мидіанців.</p>
<p>24 Ґідеон розіслав посланців по всіх горах Ефраїмових зі словами: «Йдіть і нападайте на мидіанців, захоплюйте й утримуйте переправи аж до Бет-Бари та Йордану». Отож усіх воїнів коліна Ефраїмового було скликано, й вони захопили всі переправи аж до Бет-Бари та Йордану.</p>
<p>25 Вони захопили двох мидіанських воєначальників: Орева і Зеева. Вони вбили Орева біля скелі Орев, і вони вбили Зеева біля винодавильні Зеева. Вони й далі переслідували мидіанців, а голови Орева та Зеева принесли Ґідеону за Йордан.</p>

<h4>Розділ 8</h4>
<p>1 Тоді люди коліна Ефраїмового звернулися до Ґідеона: «Що ж ти зробив із нами? Чом ти не покликав нас, коли йшов битися проти мидіанців?» Вони люто сварили його.</p>
<p>2 Ґідеон відповів їм: «Що я зробив порівняно з вами? Навіть ті ґрона, що залишаються після збору врожаю винограду на лозі, їх у коліна Ефраїмового більше і вони кращі, ніж увесь урожай мого коліна.</p>
<p>3 Бог віддав у ваші руки мидіанських воєначальників Орева та Зеева. Що ж міг я зробити порівняно з вами?» Коли ж він сказав їм таке, вони перестали сердитися на нього.</p>
<p>4 Коли Ґідеон перейшов Йордан зі своїми трьомастами воїнами, вони були дуже виснажені й голодні. * [( <em>голодні </em>Це слово наведене виключно у деяких древньогрецьких текстах. Древньогебрейські рукописи містять «переслідуючі». )]</p>
<p>5 Він попросив мешканців міста Суккота: «Будь ласка, нагодуйте моїх людей, вони знесилені від голоду. Я переслідую мидіанських царів Зеву та Залмуна».</p>
<p>6 Але правителі міста Суккота відповіли йому: «Хіба ти вже захопив Зеву чи Залмуна, що ми повинні годувати твоїх воїнів?»</p>
<p>7 Ґідеон сказав: «Якщо так, то коли Господь віддасть Зеву та Залмуна в мої руки, то заб’ю я в тіла ваші пустельні колючки та шипшину».</p>
<p>8 Звідти пішов він до міста Пенуел, і звернувся з тим самим проханням, але пенуельці відповіли точнісінько те саме, що й мешканці Суккота.</p>
<p>9 То Ґідеон сказав також і мешканцям Пенуела: «Як повернусь я з перемогою, то зруйную цю башту».</p>
<p>10 Зева та Залмун перебували в місті Каркорі із п’ятнадцятьма тисячами воїнів зі східняків, що лишилися в живих. Сто двадцять тисяч полягли в боях.</p>
<p>11 Тож Ґідеон пішов Кочовим Шляхом на схід від міст Ноби та Йоґвеги й напав на їхнє військо. Вони ж нападу не чекали.</p>
<p>12 Зева та Залмун повтікали, але Ґідеон переслідував їх і схопив цих двох мидіанських царів Зеву та Залмуна, а серед їхнього війська почалася паніка.</p>
<p>13 Ґідеон, син Йоаша, повертався з битви через гірський перевал Херес.</p>
<p>14 Він захопив юнака, одного з мешканців Суккота. Ґідеон допитав його, і той склав для нього список сімдесяти семи старійшин та вождів Суккота.</p>
<p>15 Тоді Ґідеон прийшов до жителів Суккота і сказав: «Ось Зева та Залмун. Ви насміхалися з мене й говорили: „Чому ми маємо годувати твоїх виснажених воїнів, якщо ти не захопив Зеву та Залмуна?”»</p>
<p>16 І він узяв старійшин міста і бив їх пустельними колючками та шипшиною.</p>
<p>17 І зруйнував він башту в Пенуелі й повбивав мешканців міста.</p>
<p>18 Тоді спитав він Зеву та Залмуна: «Що то за люди були, яких ви повбивали на горі Тавор?» Вони відповіли: «Кожен із них був, як ти. Вони виглядали як царські сини».</p>
<p>19 Ґідеон сказав: «То були мої брати, сини моєї матері. Бог свідок, якби ви не повбивали їх, я не вбив би вас».</p>
<p>20 Тоді він звернувся до Єтера, старшого свого сина: «Іди й убий їх!» Але хлопчина був іще дуже молодий, він злякався і не підняв меч.</p>
<p>21 Тоді Зева та Залмун сказали: «Іди й сам убий нас! Якщо ти справжній чоловік, то в тебе вистачить сили». Отож вийшов Ґідеон і вбив Зеву та Залмуна. Він забрав прикраси в формі півмісяця з верблюжих ший.</p>
<p>22 Тоді ізраїльтяни звернулися до Ґідеона: «Царюй над нами і ти, і сини твої, і внуки також, бо врятував ти нас від мидіанців».</p>
<p>23 Ґідеон відповів їм: «Я не буду царювати над вами, і син мій не буде. Господь правитиме вами».</p>
<p>24 Тоді Ґідеон сказав їм: «Хочу вас попросити: нехай кожен із вас дасть мені по одній сережці зі здобичі своєї». (Оскільки вороги їхні були купці й мали золоті сережки).</p>
<p>25 Вони відповіли: «Звичайно, ми віддамо тобі все, що ти просиш». Отож розклали вони плащ, і кожен кинув туди по одній сережці зі своєї здобичі.</p>
<p>26 За вагою ті золоті сережки, які він попросив у них, становили тисячу сімсот шекелів. Крім того, вони додали золоті прикраси у формі півмісяця, підвіски та пурпуровий одяг, що його носили царі мидіанські, а також ланцюги, що прикрашали шиї їхніх верблюдів. * [( <em>тисячу сімсот шекелів </em>Приблизно 19,5 кг. )]</p>
<p>27 І зробив Ґідеон із того золота ефод і помістив його у своєму місті Офрі. І всі ізраїльтяни почали поклонятися ефоду. І так виявили невірність Богу. Так ефод став пасткою для Ґідеона та його родини. * [( <em>ефод </em>Не відомо точно, що то є. Це міг бути бовван або вбрання, яке носив первосвященик Ізраїлю. )]</p>
<p>28 Отож мидіанці підкорилися владі ізраїльтян і не завдавали їм більше ніякого клопоту. І мир панував на землі сорок років, поки живий був Ґідеон.</p>
<p>29 Єруваал (тобто Ґідеон), син Йоаша, повернувся до своєї оселі.</p>
<p>30 У Ґідеона було сімдесят синів, бо мав він багато жінок.</p>
<p>31 Його наложниця, яка жила у Сихемі, також народила йому сина на ім’я Авімелех.</p>
<p>32 Отож, Ґідеон, син Йоаша, помер у глибокій старості. Поховано його було в могилі Йоаша, його батька, у місті Офрі, де мешкала родина Авіезера.</p>
<p>33 Як тільки Ґідеон помер, ізраїльтяни знову зрадили Бога й почали поклонятися Ваалам. Вони зробили богом своїм Ваал-Верита. * [( <em>Ваал-Верит </em>Ваал-Верит означає «Господь Згоди». )]</p>
<p>34 І забули ізраїльтяни Господа, Бога свого, який звільнив їх від усіх ворогів, що їх оточували.</p>
<p>35 І не виявили вони пошани до родини Єруваала (тобто Ґідеона), не зважили на все те добре, що той зробив для Ізраїлю.</p>

<h4>Розділ 9</h4>
<p>1 Авімелех, син Єруваала, прийшовши до Сихема, до братів своєї матері, сказав їм і всій материній родині:</p>
<p>2 «Спитайте у вождів Сихема, що краще, коли сімдесят синів Єруваала будуть правити вами, чи якщо один чоловік? І пам’ятайте, що я родич, плоть від плоті вашої».</p>
<p>3 Отож брати матері переказали все те від його імені вождям Сихема. І ті вирішили піти за Авімелехом і пояснювали так: «Він родич наш».</p>
<p>4 Вони дали йому сімдесят злитків срібла з храму Ваал-Верита, й Авімелех на них найняв ледащих, нікчемних людей, які його супроводжували.</p>
<p>5 Він пішов до дому батька свого у Офру і повбивав братів своїх, синів Єруваала, всіх сімдесят, на одному камені. Але Йотам, наймолодший син Єруваала, сховався й тому лишився в живих.</p>
<p>6 Тоді всі вожді Сихема і Бет-Мілло зібралися разом і пішли до стовпа, що поблизу дуба в Сихемі, й зробили Авімелеха царем. * [( <em>Бет-Мілло </em>Можливо, то була добре укріплена частина міста або палац. )]</p>
<p>7 Коли Йотам почув про те, він пішов став на горі Ґеризим і, піднісши голос, гукнув їм: «Послухайте мене, о вожді Сихема, і хай Господь вислухає вас. * [( <em>Ґеризим </em>Гора, розташована поруч із містом Сихемом. )]</p>
<p>8 Дерева якось почали вибирати царя з-поміж себе. Отож звернулися вони до оливи: „Царюй над нами”.</p>
<p>9 Олива їм відповіла: „Хіба ж перестану я родити оливки, за які боги та люди шанують мене, і піду правити деревами?”</p>
<p>10 Тоді дерева звернулися до фіґового дерева: „Іди й будь царем над нами”.</p>
<p>11 Але фіґове дерево відповіло їм: „Хіба ж перестану я родити добрі солодкі плоди й піду правити деревами?”</p>
<p>12 Тоді дерева звернулися до виноградної лози: „Ти йди й царюй над нами”.</p>
<p>13 Але виноградна лоза відповіла їм: „Хіба ж перестану я давати вино, що веселить правителів і людей, та піду правити деревами?”</p>
<p>14 Отож, усі дерева звернулися до терну: „Іди й царюй над нами”.</p>
<p>15 Якщо ви справді хочете, щоб я був царем вашим, ідіть і знайдіть притулок у тіні моїй. Але якщо ні, то нехай вогнем запалають терни і спалять усе, навіть кедри ливанські.</p>
<p>16 Отож, нехай ви були цілком чесні, призначивши Авімелеха царем і справедливо вчинили з Єруваалом та його родиною, і віддячили йому по ділах його.</p>
<p>17 (А мій батько бився за вас і ризикував життям, і звільнив вас від панування мидіанців, </p>
<p>18 а ви сьогодні повстали проти родини мого батька і вбили його синів — усього сімдесят чоловік на одному камені, а сина його наложниці, Авімелеха, зробили царем, щоби владарював він над вождями Сихема, бо він ваш родич).</p>
<p>19 Отже, якщо ви вчинили чесно з Єруваалом та його родиною, то втішайтесь Авімелехом, і нехай він радіє з вас.</p>
<p>20 Але якщо ні, то нехай Авімелех вб’є вождів Сихема і Бет-Мілло, і нехай сам Авімелех буде знищений».</p>
<p>21 І Йотам побіг звідти і втік. Він пішов до Беера і залишався там, бо боявся свого брата Авімелеха.</p>
<p>22 Три роки правив Авімелех ізраїльтянами.</p>
<p>23 Але Бог послав духа незлагоди між Авімелехом та вождями Сихема. Вони повстали проти Авімелеха.</p>
<p>24 Це сталося через убивство сімдесяти синів Єруваалових, бо кров їхня була на ньому та на вождях Сихема, які підтримали його в цьому.</p>
<p>25 Отож вожді Сихема влаштували засідку на вершині гори і грабували усіх, хто йшов тією дорогою. Про це доповіли Авімелеху.</p>
<p>26 Коли Ґаал, син Еведа перебрався до Сихема разом із своїми братами, вожді Сихема вирішили довіритись йому.</p>
<p>27 Якось пішли вони у поле збирати виноград. Вичавили вино і влаштували свято. Вони пішли до храму свого бога, і їли, пили й збиткувалися з Авімелеха.</p>
<p>28 Ґаал, син Еведа промовив: «Хто такий Авімелех? І хто ми такі в Сихемі, що маємо служити йому? Хіба він не син Єруваала? І Зевул його воєначальник. Вони — люди Гамора, Сихемового батька. Чому ж ми маємо служити Авімелеху? * [( <em>люди Гамора </em>Це стосується уродженців Сихема. Амор був батьком Сихема за Книгою Буття. Вважають, що Сихем було названо на честь сина Гамора. )]</p>
<p>29 Якби я керував цими людьми, я прогнав би Авімелеха! Я сказав би йому: „Збирай своє військо й виходь проти мене”».</p>
<p>30 Зевул, правитель Сихема, почув ті слова Ґаала, сина Еведа, й запалився його гнів.</p>
<p>31 Він направив посильних до Авімелеха в Арум. Вони сказали: «Ґаал, син Еведа, і брати його прийшли до Сихема й підбурили жителів міста проти тебе. * [( <em>Арум </em>Місто де жив цар Авімелех. Близько півтори сотні кілометрів на південь від Сихема. )]</p>
<p>32 Отож тепер піднімайся просто вночі, ти й твої війська, і зробіть засідку в полі.</p>
<p>33 А вранці, як тільки зійде сонце, виступіть проти цього міста. Й коли Ґаал та його люди вийдуть на битву проти тебе, зроби з ними все, що в твоїх силах».</p>
<p>34 Тож Авімелех і його військо піднялися вночі і влаштували засідку проти Сихема, розбившись на чотири групи.</p>
<p>35 Коли Ґаал, син Еведа, вийшов і зупинився біля входу до міської брами, Авімелех і його військо вийшли з засідки.</p>
<p>36 Побачивши ті війська, Ґаал сказав Зевулу: «Поглянь, з вершини гори спускаються люди». Зевул відповів: «То ти переплутав людей з тінню від гір».</p>
<p>37 Ґаал знову до нього: «Поглянь, люди спускаються з Навелу і ще група від Чаклунського дуба». * [( <em>Навел </em>Місцевість у горах коло Сихема. )]</p>
<p>38 Зевул відказав: «Де ж зараз твій хоробрий язик, це ж ти казав: „Хто такий Авімелех, щоб ми служили йому? Хіба не з цих людей ти насміхався? Тож виходь тепер на битву з ними”».</p>
<p>39 Отже, Ґаал очолив вождів Сихема й бився з Авімелехом.</p>
<p>40 Авімелех почав його переслідувати, й Ґаал кинувся тікати. Багато воїнів полягло по всій дорозі до міської брами.</p>
<p>41 Тож повернувся Авімелех і далі правив в Арумі, а Зевул вигнав Ґаала та братів його з Сихема.</p>
<p>42 Наступного дня декілька мешканців Сихема вийшли працювати в поле, й Авімелех почув про це.</p>
<p>43 Він зібрав військо й, поділивши його на три загони, поставив чекати в засідці на полі. Як побачив він, що люди виходять з міста, він напав на них.</p>
<p>44 Авімелех зі своїм загоном вийшов і став біля міської брами, а інші два погнали людей, що були в полі, й напали на них.</p>
<p>45 Цілий день Авімелех бився з ними. Він захопив Сихем і повбивав усіх людей, які були там. Потім він зруйнував місто й руїни посипав сіллю. * [( <em>посипав сіллю </em>Це робилося для того, що зробити землю неродючою. )]</p>
<p>46 Коли вожді Сихемської вежі і всі, хто там мешкав, почули про це, то пішли вони в найбезпечніше місце храму Ель-Веріт. * [( <em>Ель-Веріт </em>Ім’я бога, що означає «Бог Злагоди». )]</p>
<p>47 Авімелеху сказали, що всі вожді Сихемської вежі зібралися разом.</p>
<p>48 То Авімелех зі своїми людьми піднявся на гору Залмон. З собою він узяв сокири й нарубав гілля, підняв і поклав собі на плече. Тоді звернувся до своїх людей: «Мерщій робіть те, що й я».</p>
<p>49 І кожен нарубав собі гілля, й пішли вони за Авімелехом. Вони поклали те гілля навколо храму й підпалили. Отак усі люди, що були в Сихемській вежі, загинули, приблизно тисяча чоловік та жінок.</p>
<p>50 Потім Авімелех пішов до Тевеза. Він оточив місто й захопив його.</p>
<p>51 Там у центрі міста була укріплена вежа, і всі чоловіки та жінки, і всі вожді побігли туди. Там вони зачинилися й піднялися на дах вежі.</p>
<p>52 Авімелех підійшов до вежі й розпочав бій, і пробився до входу у вежу, щоб підпалити її.</p>
<p>53 Але жінка кинула каменюку зверху на голову Авімелеха й розкроїла йому череп.</p>
<p>54 Він негайно підкликав свого зброєносця й сказав йому: «Витягни меч і вбий мене, щоб люди не казали: „Його вбила жінка”». І його зброєносець проткнув його мечем, і Авімелех помер.</p>
<p>55 Коли побачили ізраїльтяни, що Авімелех помер, то всі розійшлися по домівках.</p>
<p>56 Отак Бог наказав Авімелеха за те зло, що він заподіяв родині свого батька, вбивши сімдесятьох братів.</p>
<p>57 І Бог повернув зло людей Сихема на їхні ж голови. Так прокляття Йотама, сина Єруваала (тобто Ґідеона) впало на нього.</p>

<h4>Розділ 10</h4>
<p>1 Після Авімелеха прийшов спасти Ізраїль Тола, син Пуа, сина Додая, з коліна Іссаха́ра. Жив він у Шамірі в горах Ефраїмових.</p>
<p>2 Тола був суддею Ізраїлю двадцять три роки. Потім він помер і був похований у Шамірі.</p>
<p>3 Після нього прийшов Яїр ґілеадський, який був суддею Ізраїлю двадцять два роки.</p>
<p>4 Він мав тридцять синів, які їздили на тридцяти віслюках і мали вони тридцять міст на землях Ґілеадських (і по сьогодні вони звуться містами Яїра). * [( <em>тридцять синів… віслюках </em>Це означає, що вони були поважні вожді й, очевидно, очолювали міста. )]</p>
<p>5 Коли Яїр помер, його поховали в Камоні.</p>
<p>6 Ізраїльтяни знову почали чинити зле в очах Господніх. Вони поклонялися богам Ваалу та Ашторет, а також богам Арама, богам Сидона, богам Моава, богам аммонійців і богам филистимлян. Вони зрадили Господа й не служили Йому.</p>
<p>7 Отож Господь розгнівався на них і дозволив филистимлянам та аммонійцям завоювати їх.</p>
<p>8 Того року ці народи розбили й підкорили ізраїльтян. Вони пригнічували всі коліна ізраїльські, які жили на березі Йордану на землях амморійців та Ґілеаду.</p>
<p>9 І аммонійці перейшли Йордан, щоб також піти війною проти Юди, Веніамина, людей Ефраїмових. Отож Ізраїль мав великий клопіт.</p>
<p>10 Й ізраїльтяни заволали до Господа: «Ми вчинили гріх проти Тебе, бо ми покинули нашого Бога й поклонилися Ваалу».</p>
<p>11 На те Господь сказав ізраїльтянам: «Хіба не Я звільнив вас від єгиптян, аморійців, аммонійців та филистимлян?</p>
<p>12 І сидоняни, амаликійці та моавійці гнобили вас, а ви молили Мене про допомогу. І Я визволив вас із-під їхнього панування. * [( <em>моавійці </em>Цей варіант міститься виключно у деяких древньогебрейських текстах. Деякі древньогрецькі рукописи мають «мадіамитяни». )]</p>
<p>13 Але ви покинули Мене, ви й далі поклонялися іншим богам. Тому Я ніколи більше не буду вас рятувати.</p>
<p>14 Ідіть і просіть про допомогу тих богів, яких ви собі вибрали. Хай вони рятують вас у лиху годину».</p>
<p>15 Та ізраїльтяни сказали Господу: «Ми вчинили гріх. Зроби з нами що завгодно, але зараз, будь ласка, врятуй нас!»</p>
<p>16 Отож вони відмовилися від чужих богів і почали поклонятися Господу. І Господь не витримав страждань ізраїльтян.</p>
<p>17 Аммонійці зібрали сили, щоб розпочати війну, й розбили табір у Ґілеаді. Ізраїльтяни теж зібрались і розбили табір поблизу Міцпи.</p>
<p>18 Воєначальники Ґілеада вирішили між собою: «Хто той чоловік, який розпочне війну проти аммонійців? Він і буде правителем Ґілеада».</p>

<h4>Розділ 11</h4>
<p>1 Єфта ґілеадський був хоробрим воїном, але сином повії. Батьком Єфти був Ґілеад.</p>
<p>2 Дружина його народила йому ще синів, і коли ті її сини стали дорослі, вони вигнали Єфту. Вони сказали йому: «Ти не матимеш спадщини в батьківській родині, бо ти син іншої жінки».</p>
<p>3 Тож Єфта втік від братів і жив на землі Тов. Навколо нього зібралися такі собі нікчеми, і вони його супроводжували.</p>
<p>4 Через деякий час аммонійці пішли війною проти Ізраїлю.</p>
<p>5 Коли аммонійці пішли війною на Ізраїль, старійшини Ґілеада прийшли до Єфти з землі Тов.</p>
<p>6 Вони сказали йому: «Стань нашим воєначальником, щоб могли ми битися проти аммонійців».</p>
<p>7 Єфта відповів старійшинам Ґілеада: «Чи не ви ненавиділи мене, чи не ви мене вигнали з батьківської оселі? То чому ж зараз, у лиху годину, ви прийшли до мене?»</p>
<p>8 Старійшини Ґілеада мовили до Єфти: «Саме тому ми й звернулися до тебе зараз, щоб пішов ти з нами й бився проти аммонійців і став вождем усіх мешканців Ґілеада».</p>
<p>9 Єфта сказав старійшинам Ґілеада: «Якщо ви бажаєте, щоб я повернувся додому, та бився проти аммонійців, то Господь допоможе мені перемогти їх, я буду вашим вождем».</p>
<p>10 Старійшини Ґілеада відповіли Єфті: «Господь свідок, ми зробимо так, як ти кажеш».</p>
<p>11 Отож пішов Єфта зі старійшинами Ґілеада, й люди зробили його своїм вождем і начальником. І Єфта повторив усе обіцяне перед Господом поблизу Міцпи.</p>
<p>12 Потім Єфта відіслав посланців до царя аммонійців із запитанням: «Яка сварка між тобою і мною, що ти прийшов воювати на мою землю?»</p>
<p>13 Цар аммонійців відповів посланцям Єфти: «Бо коли ізраїльтяни вийшли з Єгипту, вони захопили всі землі від ріки Арнон до ріки Яввок і до Йордану. Отож зараз віддайте їх з миром».</p>
<p>14  Знову Єфта вирядив посланців до царя аммонійців. * [( Давньогрецькі тексти Книги Суддів містять тут таке речення: «І посланці повернулися до Єфти і переказали йому слова царя аммонійців». У гебрейських рукописах цього речення немає. )]</p>
<p>15 Він відповів царю у своєму посланні: «Ось що сказав Єфта: „Ізраїль не забирав землі моавські або аммонійські.</p>
<p>16 Коли наші люди вийшли з Єгипту, то йшли пустелею до Червоного моря, аж доки не прийшли до Кадешу.</p>
<p>17 Потім Ізраїль вирядив посланців до царя едомського й попросив: „Дозволь нам, будь ласка, пройти твоїми землями”. Але цар едомський і слухати про це не хотів. Тоді ізраїльтяни вирядили своїх посланців також і до царя моавського, але й він не дозволив їм пройти його землями. Отож ізраїльтяни залишились у Кедеші.</p>
<p>18 Потім ізраїльтяни пішли пустелею в обхід земель Едома та Моава і прийшли на східний край землі Моавської, і розбили табір на іншому боці ріки Арнон. Вони не заходили на Моавську землю, бо її кордоном була ріка Арнон.</p>
<p>19 Далі Ізраїль відіслав посланців до царя Сихона аморійського, царя Хешбона й попросив: „Дозволь нам пройти твоєю землею, щоб дістатися до землі своєї”.</p>
<p>20 Але Сихон не довіряв Ізраїлю й не дозволив пройти тією землею. Отож Сихон зібрав військо, розбив табір біля Ягазу та й виступив проти Ізраїлю.</p>
<p>21 Господь, Бог Ізраїлю, віддав Сихона в руки ізраїльтян, і вони перемогли його. Так Ізраїль зайняв землю аморійців, які там жили.</p>
<p>22 Вони зайняли землі аморійців від ріки Арнон до ріки Яввок, та від пустелі до ріки Йордан.</p>
<p>23 Отож зараз Господь, Бог Ізраїлю, прогнав аморійців і віддав їхні землі ізраїльтянам. А ти хочеш прогнати звідти ізраїльтян?</p>
<p>24 Хіба ви не живете на землі, яку віддав вам Хемош, бог ваш, хіба не володієте нею? Отак і ми житимемо й володітимемо тими землями, які віддав нам Господь, Бог наш.</p>
<p>25 А тепер скажи, чим ти кращий від царя Валака, сина Зиппора моавського? Хіба він коли сварився з Ізраїлем чи воював з ним? * [( <em>Валака… моавського </em>Див.: <a href='/ukr_umts/4/22/1-24'>Числ. 22-24</a>. )]</p>
<p>26 Ізраїльтяни жили в Хешбоні й навколишніх селах та в Ароері й навколишніх селах, і в усіх містах уздовж берегів ріки Арнон триста років, чому ж ти не проганяв їх увесь цей час?</p>
<p>27 Я нічого поганого не зробив тобі, а ти чиниш зле і воюєш проти мене. Тож хай Господь, Суддя, вирішить сьогодні, хто правий — ізраїльтяни чи аммонійці”».</p>
<p>28 Але цар аммонійців не захотів дослухатися до послання, яке надіслав йому Єфта.</p>
<p>29 Тоді Дух Господній зійшов на Єфту, і він пройшов через Ґілеад і землі Манассії, і дістався до Міцпи в Ґілеаді, а з Міцпи ґілеадської він вирушив до аммонійців.</p>
<p>30 Єфта поклявся Господу. Він сказав: «Віддай мені аммонійців.</p>
<p>31 І тоді той, хто першим вийде назустріч мені з дверей мого дому, коли я повернусь, перемігши аммонійців, буде відданий Господу, і я принесу це Тобі в жертву».</p>
<p>32 І Єфта пішов війною проти аммонійців, а Господь віддав їх у його руки.</p>
<p>33 Він розбив їх від Ароера до самого Минніта (двадцять міст), і далі аж до Авель-Кераміма. То був страшний удар нанесений аммонійцям, після якого вони підкорилися ізраїльтянам.</p>
<p>34 Коли Єфта повертався додому, назустріч йому вийшла його дочка з бубоном і танцями. Була вона єдина дитина в нього. Крім неї, не мав він ні сина, ані дочки.</p>
<p>35 Як побачив він її, розірвав на собі одяг (в знак туги) і вигукнув: «О дочко моя! Ти занапастила мене і спричинила мені велике горе. Я дав клятву Господу і не можу від неї відступитися».</p>
<p>36 Вона мовила до нього: «Батьку, ти поклявся Господу. Отож зроби зі мною те, що обіцяв, бо це ж Господь віддав тобі перемогу над аммонійцями, ворогами нашими».</p>
<p>37 І ще вона сказала батькові: «Дай мені дозвіл. Дай мені два місяці, щоб пішла я в гори разом зі своїми подругами оплакувати своє дівоцтво».</p>
<p>38 І він погодився: «Йди». І відпустив її на два місяці. Вона пішла разом зі своїми подружками, і вони оплакували її дівоцтво.</p>
<p>39 Як два місяці минуло, повернулась вона до свого батька, і зробив він те, в чому поклявся. Отож оскільки вона не знала мужа, то це стало звичаєм в Ізраїлі.</p>
<p>40 Щороку дочки Ізраїлю йдуть оплакувати дочку Єфти з Ґілеада, чотири дні на рік.</p>

<h4>Розділ 12</h4>
<p>1 Людей Ефраїмових було зібрано, й вони прийшли до Цафона і сказали Єфті: «Чому ти пішов битися з аммонійцами, а нас із собою не покликав? Ми спалимо тебе і твою хату!»</p>
<p>2 Єфта відповів їм: «Я і мій народ мали великий розбрат з аммонійцами. Я звертався до вас, але ви не схотіли врятувати мене від них.</p>
<p>3 Коли я побачив, що ви не врятуєте мене, я, ризикуючи життям своїм, виступив проти аммонійців. Господь допоміг мені перемогти їх. Чому ж сьогодні ви прийшли воювати зі мною?»</p>
<p>4 Потім Єфта зібрав усіх чоловіків Ґілеада і побив ефраїмців. Сини Ґілеада розбили Ефраїм, бо їм казали: «Ви, ґілеадці, просто залишки ефраїмців, що жили серед колін Ефраїма та Манассії».</p>
<p>5 Тоді ґілеадці захопили броди річки Йордан, щоб не дати ефраїмцям її перейти. Коли ж хтось із залишків коліна Ефраїмового казав: «Дозвольте мені перейти річку», — люди Ґілеада питали його: «Ти ефраїмець?» Той, звісно, відказував «Ні!»</p>
<p>6 Але вони завжди просили: «Будь ласка, скажи слово „Шибболет”». І той відповідав неправильно: «Сібболет». То вони хапали його і вбивали біля Йорданських бродів. Сорок дві тисячі ефраїмців було тоді вбито.</p>
<p>7 Єфта був суддею Ізраїлю шість років. Коли Єфта з Ґілеада помер, його поховали у його рідному місті Ґілеаді.</p>
<p>8 Після нього суддею Ізраїлю був Ізбан із Віфлеєма.</p>
<p>9 У нього було тридцять синів і тридцять дочок, яких він віддав заміж за чоловіків з інших колін. І синів своїх тридцятьох він теж одружив із дівчатами з інших колін. І він був суддею Ізраїлю сім років.</p>
<p>10 Коли Ізбан помер, його поховали у Віфлеємі.</p>
<p>11 Після нього суддею Ізраїлю був Елон із Завулонового коліна. Він був суддею Ізраїлю десять років.</p>
<p>12 Потім Елон із Завулонового коліна помер, і поховали його в Айжалоні на землі Завулоновій.</p>
<p>13 Після нього суддею Ізраїлю був Авдон, син Хіллела з Піратона.</p>
<p>14 У нього було сорок синів і тридцять онуків, і їздили вони на сімдесяти віслюках. Авдон був суддею Ізраїлю протягом восьми років. * [( <em>на сімдесяти віслюках </em>Це означає, що вони були поважні вожді й, очевидно, очолювали міста. )]</p>
<p>15 Потім Авдон, син Хіллела з Піратона помер, і його поховали в Піратоні на землі Ефраїма, у горах амаликійських.</p>

<h4>Розділ 13</h4>
<p>1 І знов ізраїльтяни почали грішити в очах Господніх. Тож Господь віддав їх у руки филистимлян на сорок років.</p>
<p>2 Був собі чоловік на ім’я Маноа у місті Зорі й належав він до коліна Данового. Дружина його була неплідна.</p>
<p>3 Ангел Господній явився їй і мовив: «Хоч ти й неплідна, але завагітнієш і народиш сина.</p>
<p>4 Та будь обережна. Не пий ні вина, ані пива. І не їж нічого нечистого.</p>
<p>5 А як завагітнієш і народиш сина, то нехай лезо не торкається його голови, бо хлопчик від народження буде назореєм. Саме він розпочне звільняти Ізраїль від влади филистимлян». * [( <em>назорей </em>Чоловік, який присвячує своє життя служінню Богу. )]</p>
<p>6 Тоді жінка пішла й сказала своєму чоловікові: «Посланець Божий до мене приходив! На вигляд він був схожий на Божого Ангела, дуже величний!</p>
<p>7 Він сказав мені: „Ти завагітнієш і виносиш сина. Не пий вина, ані пива і не їж нечистої їжі, бо дитина буде назореєм Божим від народження до дня смерті”».</p>
<p>8 Тоді Маноа помолився Господу й сказав: «Пробач, Господи, але хай чоловік Божий, якого ти прислав, прийде до нас знову. Хай навчить нас, як поводитися з хлопчиком, котрий народиться».</p>
<p>9 Господь зробив так, як просив Маноа. Ангел Божий явився жінці, коли вона була в полі, але чоловіка з нею не було.</p>
<p>10 Отож жінка побігла швидко за чоловіком і погукала його. Вона сказала йому: «Поглянь! Той, хто раніше приходив до мене, знову явився».</p>
<p>11 Маноа підвівся й пішов за своєю дружиною. Він підійшов до того чоловіка й запитав: «Це ти той, хто говорив з моєю дружиною?» Той відповів: «Так, це я».</p>
<p>12 Тоді Маноа спитав: «Отож якщо справдяться слова твої, то яким має бути життя його й рід занять?»</p>
<p>13 Ангел Божого сказав Маноа: «Жінка має берегтися всього, про що я казав їй. Нехай не їсть нічого, що робиться з п’яного винограду. І не повинна вона пити ні вина, ані пива.</p>
<p>14 І не повинна їсти нічого нечистого. Вона мусить дбати про все те, що я наказав їй».</p>
<p>15 Тоді Маноа сказав Ангелу Божого: «Дозволь нам затримати тебе й дозволь нам почастувати тебе молодою кізочкою».</p>
<p>16 Але Ангел Божий відповів Маноа: «Якщо я й залишуся, то не їстиму вашої їжі. Але якщо ти хочеш зробити офіру всеспалення, то присвяти її Господу». (Бо ж не знав Маноа, що то був Ангел Божий).</p>
<p>17 Тоді Маноа спитав Ангела Божого: «Як тебе звуть? Бо коли справдяться слова твої, ми хочемо вшанувати тебе».</p>
<p>18 Ангел Божий відповів йому: «Навіщо тобі ім’я моє? Воно занадто велике, та тобі не збагнуть». * [( <em>занадто… не збагнуть </em>Або «Пелей», тобто «чудовий», «дивовижний» або «чудотворний Радник». Див.: <a href='/ukr_umts/23/9/6'>Іс. 9:6</a>. )]</p>
<p>19 Отож узяв Маноа молоденьке козля й зерно для офіри і вчинив на скелі пожертву всеспалення Господу, Тому, Хто чудеса творить. Маноа та його дружина спостерігали.</p>
<p>20 Коли від вівтаря здійнялося полум’я аж до небес, Ангел Божий піднявся разом із тим полум’ям, а Маноа й дружина його все те бачили на власні очі. Тоді вони впали долілиць.</p>
<p>21 Ангел Божий більше не являвся Маноа та його дружині. Тоді зрозумів Маноа, що то був Ангел Божий.</p>
<p>22 Маноа сказав дружині своїй: «Ми напевно помремо, бо Бога бачили».</p>
<p>23 Жінка відказала: «Якщо б Господь хотів убити нас, то не прийняв би жертву всеспалення від нас, і не показав би всього того, що ми бачили й чули».</p>
<p>24 Вона народила сина й назвала його Самсоном. Хлопчик зростав, і Господь благословив його.</p>
<p>25 Дух Божий почав сходити на нього в місті Махане-Дан, що між містами Зорою та Ештаолом.</p>

<h4>Розділ 14</h4>
<p>1 Пішов Самсон до міста Тимни й побачив там молоду филистимлянку.</p>
<p>2 Тоді пішов він до батька й матері і сказав: «Побачив я в Тимні филистимлянку, просватайте її мені за дружину».</p>
<p>3 Батько й матір відповіли йому: «Хіба ж немає жінки серед дочок нашого коліна, щоб тобі ото брати жінку з необрізаних филистимлян?» Але Самсон сказав батькові: «Візьміть її мені, бо дуже вже впала вона мені в око».</p>
<p>4 Мати й батько не знали, що то було від Господа, бо Він шукав, як позбутися филистимлян, що правили тоді Ізраїлем.</p>
<p>5 Отож пішов Самсон із батьком та матір’ю до Тимни. Коли підійшли вони до винограднику Тимни, зненацька назустріч Самсону кинувся молодий лев.</p>
<p>6 Дух Господній спустився на Самсона, дав йому сили, й він розірвав того лева, як молоде ягня — голими руками. Та нічого не розповів батькові й матері про те, що сталося.</p>
<p>7 Тоді пішов Самсон і поговорив з жінкою, і вона сподобалась йому.</p>
<p>8 А згодом повернувся, щоб забрати її й одружитися. По дорозі назад він звернув, щоб подивитися на останки лева, і був страшенно здивований, що в череві лева завівся бджолиний рій, і з’явився мед.</p>
<p>9 Набрав він меду в долоні й їв по дорозі. Прийшов до батька й матері і їм теж дав того меду попоїсти. Але не сказав їм, що нашкріб того меду з черева мертвого лева.</p>
<p>10 Його батько пішов до жінки тієї, і Самсон влаштував там свято. Бо такий був тоді звичай.</p>
<p>11 Коли люди його побачили, то вибрали тридцятьох дружок, щоб ті були коло нього.</p>
<p>12 Самсон сказав їм: «Давайте я загадаю вам загадку. І якщо за сім днів свят ви її цілком розгадаєте, то дам я вам тридцять лляних сорочок і ще тридцять святкових убрань.</p>
<p>13 Але якщо не розгадаєте, от ви дасте мені тридцять лляних сорочок та тридцять святкових убрань». Вони відповіли йому: «Кажи свою загадку. Давайте її послухаємо».</p>
<p>14 Отож сказав він їм: «З ненажерного — їстівне,<br>з сильного — солодке».<br>За перші три дні вони не змогли розгадати тієї загадки.</p>
<p>15 На четвертий день сказали вони дружині Самсоновій: «Перехитруй свого чоловіка, нехай він скаже розгадку. Інакше ми спалимо тебе й хату твого батька. Хіба ж ти запросила нас сюди, щоб обібрати?» * [( <em>четвертий день </em>Цей варіант міститься виключно у древньогрецьких текстах. Деякі древньогебрейські рукописи мають «сьомий день». )]</p>
<p>16 Тож Самсонова жінка плакала в нього на плечі й лементувала: «Ти просто ненавидиш мене. Ти мене не любиш. Ти загадав загадку людям моїм, і не пояснив мені розгадку». Він відповів їй: «Стривай, я ж і батькові й матері своїм не розказав. То чому ж я маю відкрити її тобі?»</p>
<p>17 Отож проплакала вона на його плечі решту днів того свята. І на сьомий день він розповів їй розгадку, бо дуже вже вона йому докучала. Тоді вона розказала те своїм людям.</p>
<p>18 На сьомий день перед заходом сонця мешканці міста сказали Самсону: «Що є солодшим за мед?<br>І хто є сильнішим за лева?»<br>А він їм на те відповів: «Якби ви моєю коровою не орали,<br>то й зараз цієї загадки б не розгадали».<br></p>
<p>19 Тоді зійшов на нього Дух Господній і сили йому надав. І пішов він до Ашкелона, вбив тридцятеро людей, забрав їхній одяг і віддав тим, хто розгадав ту загадку. Палаючи від люті, він пішов до хати свого батька.</p>
<p>20 А наречена Самсонова вийшла заміж за його дружку.</p>

<h4>Розділ 15</h4>
<p>1 Згодом під час жнив Самсон пішов провідати свою дружину і взяв із собою молоде ягня. Він сказав: «Я хочу пройти до кімнати своєї дружини». Але її батько його туди не пустив.</p>
<p>2 Він сказав: «Я був справді подумав, що ти зненавидів її, то віддав її заміж за дружку. Але хіба її молодша сестра не краща? Бери її замість старшої».</p>
<p>3 Самсон сказав їм: «Цього разу я не буду винний перед филистимлянами, якщо заподію їм лихо».</p>
<p>4 От пішов Самсон і зловив триста лисиць, тоді взяв смолоскипи, зв’язав хвости попарно, а між кожною парою хвостів прив’язав смолоскип.</p>
<p>5 Підпалив він ті смолоскипи й пустив лисиць по пшеничних полях филистимлян. Отож спалив він геть усе: скиртовану пшеницю, і ту, що в полі стояла, виноградники й оливкові сади.</p>
<p>6 Филистимляни питали: «Хто це зробив?» А їм відповідали: «Самсон, зять Тимни, бо Самсонову дружину було віддано заміж за дружку». Отож пішли филистимляни й підпалили її разом із батьком.</p>
<p>7 Самсон сказав їм: «Якщо ви так чините, то клянуся, що я вам помщусь, і тільки тоді заспокоюсь».</p>
<p>8 Він воював із ними люто й багатьох побив. Потім пішов і оселився в печері на горі Етам.</p>
<p>9 Тоді пішли филистимляни й розбили табір у Юдеї, й просунулись до Легі. * [( <em>Легі </em>Легі означає «щелепа». )]</p>
<p>10 Мешканці Юди спитали: «Чом ви виступили проти нас?» Филистимляни відповіли: «Ми прийшли, щоб схопити Самсона і відплатити йому за те, що він зробив із нами».</p>
<p>11 Тоді три тисячі юдейців пішли до печери в горі Етам. Вони сказали Самсону: «Хіба не знаєш ти, що филистимляни правителі наші? То що ж ти з нами зробив?» Він відповів: «Як вони зі мною, так і я з ними».</p>
<p>12 Вони сказали йому: «Ми прийшли, щоб пов’язати тебе й передати в руки филистимлян». Сказав їм Самсон: «Пообіцяйте мені, що ви самі не нападете на мене».</p>
<p>13 Вони сказали йому: «Ні, ми тільки зв’яжемо тебе й передамо у їхні руки. Ми тебе вбивати не будемо». Тоді зв’язали вони його двома новими мотузками й вивели з печери в горі Етам.</p>
<p>14 Він прийшов до Легі, й филистимляни вийшли назустріч із радісними вигуками. Тоді Дух Господній зійшов на нього з великою силою, й мотуззя на руках розпалося, мов від вогню. І всі вузли немов оплавилися на руках його.</p>
<p>15 Тоді знайшов він щелепу мертвого віслюка, простягнув руку й підняв ту щелепу і тією щелепою убив він тисячу чоловік.</p>
<p>16 І сказав Самсон: «Ослячою щелепою — купа, дві купи.<br>Ослячою щелепою я тисячу побив».<br></p>
<p>17 І як промовив він це, то викинув щелепу. І місце це називається Рамат-Легі. * [( <em>Рамат-Легі </em>Рамат-Легі означає «височина Щелепи». )]</p>
<p>18 Був він дуже спраглий, тож звернувся до Господа. Він сказав: «Ти віддав цю славетну перемогу рабу Своєму. Чи ж помирати мені тепер від спраги, чи ж потрапити до рук необрізаних филистимлян?»</p>
<p>19 І Бог розчахнув порожнину, що була в Легі, і з неї пішла вода. То було поблизу Легі. Самсон напився, сила повернулася до нього, й він ожив. Відтоді це джерело називається Ен-Хаккоре. Він і досі протікає в Легі. * [( <em>Ен-Хаккоре </em>Ен-Хаккоре означає «Джерело того, хто молиться». )]</p>
<p>20 Отож Самсон був суддею Ізраїлю двадцять років за часів филистимлян.</p>

<h4>Розділ 16</h4>
<p>1 Якось пішов Самсон до міста Ґази, там побачив розпусницю й зайшов до неї.</p>
<p>2 Мешканцям Ґази сказали: «Самсон сюди прийшов». Вони оточили те місце й чекали на нього в засідці всю ніч біля міської брами. Вони тихо просиділи всю ніч, міркуючи: «Почекаємо, доки розвидниться, а потім уб’ємо його».</p>
<p>3 Самсон спав собі до півночі, а опівночі встав, узявся за міську браму ще й два одвірки, вирвав браму разом із одвірками, поклав собі на плечі й відніс на вершину гори, що над Хевроном.</p>
<p>4 Після того він закохався в жінку з долини Сорек. Її звали Даліла.</p>
<p>5 Филистимські вожді прийшли й звернулися до неї: «Обдури його якось і довідайся, в чому таємниця його сили і як ми могли б подолати його. А тоді ми зв’яжемо й закатуємо його. А за це кожен із нас дасть тобі тисячу сто шекелів срібла». * [( <em>тисячу сто шекелів </em>Приблизно 12,6 кг. )]</p>
<p>6 Отож Даліла сказала Самсону: «Будь ласка, розкажи мені, звідки сила твоя велика, і як можна зв’язати тебе або приборкати?»</p>
<p>7 Самсон відповів їй: «Якби зв’язати мене сімома свіжими жилами, ще сирими, то став би я слабким, як і інші люди».</p>
<p>8 Отож филистимські вожді принесли їй сім свіжих сирих жил, і вона зв’язала його.</p>
<p>9 У внутрішній кімнаті її оселі влаштували засідку й чекали. І вона сказала йому: «Филистимляни йдуть на тебе, Самсоне». Але він розірвав ті жили, мов нитки над вогнем. І секрет його сили залишився невідомий.</p>
<p>10 Тоді Даліла сказала Самсону: «Ти насміявся з мене, ти збрехав мені. А тепер скажи, як можна тебе зв’язати».</p>
<p>11 Він сказав їй: «Якщо зв’язати мене новими мотузками, які ще не використовувалися, то стану я таким слабким, як і інші».</p>
<p>12 Отож узяла Даліла нові мотузки й зв’язала його. І сказала йому: «Филистимляни йдуть на тебе, Самсоне». Бо вони таки чатували у внутрішній кімнаті. Але він зірвав із рук ті мотузки, немов нитки.</p>
<p>13 Тоді сказала Даліла Самсону: «Скільки ж ти будеш із мене кепкувати, брехати мені? Скажи, як можна тебе зв’язати». Він відповів: «Якщо ти сплетеш сім кіс із мого волосся на ткацькому верстаті й припнеш до стіни, то стану я таким же слабким, як і інші».</p>
<p>14 Після того, як Самсон пішов спати, Даліла так і зробила: вона сплела сім косиць із його волосся, припнула його й сказала: «Филистимляни йдуть на тебе, Самсоне». Як прокинувся він, то висмикнув і цвях, і ткацьку рамку, і сам верстат. * [( <em>Після… зробила </em>Цей варіант міститься виключно у древньогрецьких текстах. У гебрейських рукописах цього речення немає. )]</p>
<p>15 Тоді вона знову почала до нього приставати: «Як ти можеш говорити: „Я люблю тебе”, — коли ти мені не довіряєш? Ти тричі насміявся із мене.</p>
<p>16 І так вона докучала йому день у день і набридала йому до смерті.</p>
<p>17 І він відкрив їй таємницю. Він сказав: „Ніколи лезо не торкалося голови моєї. Бо був я назореєм Божим іще в материному лоні. І якщо мене поголити, то сила залишить мене, і стану я слабким, як усі”».</p>
<p>18 Даліла зрозуміла, що він їй відкрив нарешті свою таємницю. Отож вона послала по вождів филистимлян і сказала: «На цей раз він сказав мені всю правду». Прийшли вожді филистимські й срібло з собою принесли.</p>
<p>19 Вона приспала його на своїх колінах, гукнула перукаря, й вони зрізали сім його кіс. Сила почала залишати Самсона, і так вона зробила його слабким.</p>
<p>20 Вона сказала: «Филистимляни йдуть на тебе, Самсоне». Він прокинувся й подумав: «Я з цим справлюся, як і раніше, й звільнюсь». Але не знав він, що Господь залишив його.</p>
<p>21 Филистимляни схопили його, викололи йому очі й привели до Ґази. Вони закували його в бронзові кайдани й поставили молотити пшеницю у в’язниці.</p>
<p>22 Та волосся на його голові стало відростати після того, як він був поголений.</p>
<p>23 Вожді филистимлян збиралися принести велику жертву своєму богові Даґону й веселитися. Вони сказали: «Наш бог віддав нам у руки ворога нашого Самсона». * [( <em>Даґон </em>Канаанітяни вклонялися лжебогам і вірили, що цей бог дасть їм гарний врожай пшениці. Очевидно, це був найважніший бог для филистимлян. )]</p>
<p>24 Як побачили його люди, то прославили бога свого. Й казали вони так: «Наш бог віддав нам у руки ворога нашого,<br>який плюндрував нашу землю,<br>який убив багато наших людей».<br></p>
<p>25 Коли серця їхні були втішені, вони сказали: «Покличмо Самсона, хай розважить нас». Отож привели вони Самсона з в’язниці, і він постав перед їхніми очима. Його поставили між двома колонами.</p>
<p>26 Самсон сказав слузі, що водив його за руку: «Постав мене так, щоб я міг триматися за колони, що несуть на собі стелю, щоб я міг опертися на них».</p>
<p>27 У будинку було багато чоловіків та жінок, і всі вожді филистимлян були там. І на даху було понад три тисячі чоловік та жінок, які спостерігали, як Самсон усіх розважає.</p>
<p>28 Тоді Самсон звернувся, плачучи, до Господа. Він сказав: «О Господи, мій Володарю, згадай мене й дай сили мені ще один єдиний раз, о Боже, щоб я міг помститися за очі мої».</p>
<p>29 Тоді вхопився Самсон за дві центральні колони, на яких трималася будівля, оперся на них: на одну — правою, на другу — лівою.</p>
<p>30 І сказав тоді Самсон: «Хай помру я разом із филистимлянами». Він з усієї сили натиснув на ті колони, й будинок обрушився на вождів і усіх, хто там був. Тих, хто разом із ним загинув, було більше, ніж усіх, кого він убив за все своє життя.</p>
<p>31 Тоді брати і вся родина Самсонова, віднесли й поховали його в могилі батька Маноа між Зорою та Ештаолом. Він був суддею Ізраїлю протягом двадцяти років.</p>

<h4>Розділ 17</h4>
<p>1 У горах Ефраїмових жив чоловік на ім’я Михей.</p>
<p>2 Він сказав своїй матері: «Ось тисяча сто шекелів срібла, украдені в тебе, за які ти прокльони промовляла, навіть у моїй присутності. Дивись, ось це срібло, я взяв його». Мати сказала: «Сину мій, Господом благословенний!» * [( <em>тисяча сто шекелів срібла </em>Приблизно 12,6 кг. )]</p>
<p>3 Тоді повернув він матері своїй тисячу сто шекелів срібла. Мати сказала: «Все це срібло я присвятила Господу з рук моїх для сина мого, щоб зробити литого металевого боввана. А зараз я повертаю срібло тобі». * [( <em>повертаю срібло тобі </em>Слід гадати, остання фраза належить до вірша 2. Очевидно, це слова Михей. )]</p>
<p>4 Однак, він повернув срібло матері, й вона взяла двісті шекелів срібла й віддала майстрові. А той зробив срібного литого боввана й поставив його в Михиній оселі. Тож оселя Михея була зовсім не тим місцем, де міг стояти той бовван. * [( <em>двісті шекелів срібла </em>Приблизно 2,3 кг. )]</p>
<p>5 Михей мав у себе божницю. Зробив він ефод, і призначив одного зі своїх синів стати священиком.</p>
<p>6 Царя тоді в Ізраїлі не було. Кожен робив, що заманеться.</p>
<p>7 Жив там собі молодик-левит із Віфлеєма юдейського, з коліна Юдиного.</p>
<p>8 Він залишив Віфлеєм юдейський, щоб поселитися деінде. Він прийшов у гори Ефраїмові й по дорозі натрапив на оселю Михея.</p>
<p>9 Михей спитав його: «Звідки ти йдеш?» Той відповів: «Я левит із Віфлеєма, подорожую, щоб знайти місце, де я зможу жити».</p>
<p>10 Михей запропонував йому: «Лишайся в мене. Будь мені за батька й священика. Я даватиму тобі десять шекелів срібла щорічно, необхідне вбрання та харчі». Левит погодився жити в Михея. * [( <em>десять шекелів срібла </em>Приблизно 115 гр. )]</p>
<p>11 І став молодий чоловік мов син для Михей.</p>
<p>12 Михей посвятив левита, і той став його священиком. І залишився він у домі Михея.</p>
<p>13 Тоді Михей сказав: «Тепер я знаю, що Бог дбає про мене, бо я маю левита за священика».</p>

<h4>Розділ 18</h4>
<p>1 У той час в Ізраїлі не було царя. Тоді ж коліно Данове шукало собі землю, де б оселитися, бо не було землі, призначеної їм між ізраїльськими колінами.</p>
<p>2 Отож люди Данові послали п’ять найхоробріших та найдосвідченіших чоловіків свого коліна з міст Зори та Ештаола, щоб ті розвідали та видивилися таку землю. Вони їм наказали: «Ідіть, і розвідайте землю!» То пішли вони в гори Ефраїмові й дісталися аж до оселі Михея, де й заночували.</p>
<p>3 Коли були вони у оселі Михея, по голосу впізнали молодого левита. То вони підійшли й звернулися до нього: «Що привело тебе сюди? Що ти тут робиш? Чим займаєшся?»</p>
<p>4 Той відповів їм: «Михей зробив для мене так багато, він узяв мене на службу, і я став його священиком».</p>
<p>5 Тоді вони попросили його: «Запитай Бога, молимо тебе, щоб знали ми, чи буде наша дорога успішна».</p>
<p>6 Священик сказав їм: «Ідіть з миром. Ваша подорож під пильним оком Господнім».</p>
<p>7 І ті п’ятеро пішли. Діставшись до Лаїша, побачили вони, що люди мирно живуть собі за звичаями Сидона, тихо й безпечно, і немає нікого, хто б міг зганьбити їх, і немає нікого, хто пригнічував би їх. Вони були далеко від сидонян і не мали стосунків з Арамом.</p>
<p>8 Вони повернулися до родичів своїх у Зору та Ештаол, і ті спитали їх: «Ну, що скажете?»</p>
<p>9 Вони відповіли: «Піднімайтеся, давайте підемо проти них. Ми бачили землю й дуже добру. Ви нічого не робите. Не зволікайте, і захопіть ту землю.</p>
<p>10 Як підете, то побачите, що люди не чекають нападу. Землі ж там широкі й багаті. Бог віддав вам їх у руки. І всього там удосталь».</p>
<p>11 Шістсот озброєних чоловіків з коліна Данового виступили з Зори та Ештаола.</p>
<p>12 Вони пішли й розбили табір біля Киріат-Єарима в Юдеї. Ось чому місце це називається Махане-Дан. Це на захід від Киріат-Єарима. * [( <em>Махане-Дан </em>Махане-Дан означає «Табір Дана». )]</p>
<p>13 Звідти вони подалися до гір Ефраїмових і дісталися до хати Михея.</p>
<p>14 Тоді ті п’ятеро, що ходили розвідувати землю, порадились і звернулися до своїх братів: «Чи знаєте ви, що в одній з цих осель є ефод, хатні боввани, ще й з металевого лиття бовван? Отож тепер поміркуйте, що ми маємо робити».</p>
<p>15 І звернули вони туди й прийшли до хати молодого левита та Михея. Вони привіталися.</p>
<p>16 Шістсот чоловіків Данового коліна, зі зброєю, залишилися стояти біля воріт.</p>
<p>17 А ті п’ятеро, що ходили землю розвідувати, ввійшли. Вони забрали різьбленого боввана, ефод, хатніх бовванів і металевого литого боввана. Священик стояв біля воріт із шістьмастами озброєними воїнами.</p>
<p>18 Як люди ті зайшли до оселі Михея й забрали ефод і хатніх бовванів і литого боввана, священик спитав їх: «Що це ви робите?»</p>
<p>19 Вони відповіли: «Мовчи! Затули рот рукою і ходім з нами. Будь нам за батька і священика. Чи не краще бути священиком цілого коліна ізраїльського, ніж одного чоловіка?»</p>
<p>20 Священик зрадів з того, взяв ефод, хатніх бовванів та литого боввана і пішов із тим військом.</p>
<p>21 Вони повернулися й пішли собі, а поперед себе пустили малих, старих, жінок, худобу і все майно.</p>
<p>22 Данові люди вже далеко були від оселі Михея, коли люди, що жили по сусідству з Михеєм, зібралися й наздогнали їх.</p>
<p>23 Вони гукнули їх, і данійці озирнулися. Вони спитали Михея: «Що сталося, що ти скликав людей?»</p>
<p>24 Той відповів: «Ви забрали бовванів, які я зробив, і мого священика й пішли собі. Що ж мені ще лишилося?» Тож як ви можете питати мене: «Що сталося?»</p>
<p>25 Данові люди сказали йому: «Не сперечайся з нами, бо невдоволені люди наші нападуть, і ти і вся родина твоя загинете».</p>
<p>26 З тими словами данійці пішли далі. Михей розумів, що вони набагато дужчі, тож повернувся й пішов додому.</p>
<p>27 А данійці, взявши бовванів, що їх зробив Михей, і його священика, прийшли до Лаїша, де люди жили в мирі та безпеці, і віддали їх і їхнє місто мечу і вогню.</p>
<p>28 І порятунку не було, бо перебували вони далеко від Сидона й не мали ніяких стосунків з Арамом. Це було в долині, що належить Бет-Регову. Вони збудували місто й оселилися там.</p>
<p>29 Назвали вони те місто Дан, на честь свого пращура Дана, сина Ізраїля. А Лаїш, то була первинна назва того міста.</p>
<p>30 Потім данійці поставили собі боввана, а Йонатана, Гершонового сина й Мойсеєвого онука, та його синів зробили священиками свого коліна Данового аж доки ту землю не захопили. * [( <em>Мойсеєвого </em>Або «Манассії». )]</p>
<p>31 Отож поставили вони собі боввана, що його зробив Михей, і поклонялися йому, поки дім Божий був у Шило.</p>

<h4>Розділ 19</h4>
<p>1 Царя тоді в Ізраїлі не було. А був собі один левит у віддаленому місці гір Ефраїмових. Він узяв собі наложницю з Віфлеєма юдейського.</p>
<p>2 Наложниця та розсердилася на чоловіка й пішла від нього до батьківської хати у Віфлеєм юдейський, і пробула там чотири місяці.</p>
<p>3 Тоді чоловік її зібрався й пішов за нею, щоб сердечно поговорити з нею й повернути її. Узяв він з собою слугу свого й пару ослів. Як підійшов він до оселі її батька, той побачив його, зрадів і вийшов назустріч.</p>
<p>4 Тесть його, батько молодої жінки, умовив левита лишитися на три доби. Отож вони там їли й пили, й ночували.</p>
<p>5 На четвертий день, як повставали, левит налагодився йти. Але тесть сказав йому: «Підкріпися, поїж спершу, а тоді підеш».</p>
<p>6 То вони сіли й разом їли та пили. І сказав йому батько наложниці: «Прошу тебе, прийми моє запрошення! Побудь тут іще ніч і втіш своє серце».</p>
<p>7 Чоловік той зібрався йти, але тесть умовляв його залишитися ще на одну.</p>
<p>8 Левит підвівся рано-вранці на п’ятий день, щоб іти, але батько молодої жінки сказав йому: «Підкріпися, поїж, лишися до вечора». Отак вони вдвох їли й пили.</p>
<p>9 Як підвівся чоловік, щоб іти з наложницею та своїм слугою, тесть каже: «Дивись, день котиться до ночі. Будь ласка, лишайся на ніч. Бач, день кінчається, побудь тут ніч і втіш своє серце. Завтра вдосвіта встанете, й вирушиш до свого намету».</p>
<p>10 Але чоловік не схотів залишатися на ніч. Він підвівся й пішов. І прийшов він до місця навпроти Євуса (тобто Єрусалима). З ним були його наложниця й пара осідланих віслюків.</p>
<p>11 Вони були вже біля Євуса, коли почало сутеніти. Слуга сказав своєму хазяїну: «Давай зайдемо в це місто євуситське і там переночуємо».</p>
<p>12 Хазяїн відповів йому: «Ми не будемо заходити до незнайомого міста, в якому живуть неізраїльтяни. Підемо до Ґівеа». * [( <em>Ґівеа </em>Місто, розташоване за декілька кілометрів на північ від Євуса (Єрусалима). )]</p>
<p>13 Він сказав своєму служці: «Ходімо, дістанемося до одного з цих місць, заночуємо в Ґівеа чи Рамі».</p>
<p>14 Тож ішли вони далі, і сонце зайшло, як були вони біля міста Ґівеа, яке належало коліну Веніаминовому.</p>
<p>15 Вони звернули в місто, щоб заночувати в Ґівеа. Він увійшов до міста і сів на відкритому майдані, але ніхто не запросив його на ніч у дім. * [( <em>майдан </em>Громадське місце біля брами міста. Люди проводили там зібрання, а пришлі люди часто розбивали там табір. )]</p>
<p>16 Якраз того вечора один старий чоловік повертався додому з роботи в полі. Чоловік той був з гір Ефраїмових, але в той час він мешкав серед людей Ґівеа (люди цієї місцевості належали коліну Веніаминовому).</p>
<p>17 Коли підвів він очі, то побачив подорожнього на відкритому майдані міста. Тоді той літній чоловік спитав: «Куди ти йдеш і звідки ти?»</p>
<p>18 Левит відповів йому: «Ми мандруємо з Віфлеєма юдейського в далекий край у горах Ефраїмових, я родом звідти. Я ходив у Віфлеєм юдейський, а зараз іду додому. Та от ніхто не запросив мене до себе на нічліг. * [( <em>додому </em>Цей варіант міститься виключно у деяких древньогрецьких текстах. Древньогебрейські рукописи мають «до Оселі Господньої». )]</p>
<p>19 Я маю солому й пашу для ослів, хліб і вино для мене, моєї наложниці та мого слуги. Ми ні в чому не маємо нестатку».</p>
<p>20 Старий сказав: «Прошу до моєї оселі. Я у всьому подбаю про тебе, тільки не ночуй на відкритому майдані міста».</p>
<p>21 Отож забрав його старий до себе додому, нагодував віслюків. Вони ж обмили ноги, поїли й попили.</p>
<p>22 Поки насолоджувалися відпочинком, кілька міських розпусників, оточили дім і почали стукати в двері. Вони сказали старому, господарю оселі: «Віддай нам того чоловіка, який прийшов до твоєї хати, ми його зґвалтуємо».</p>
<p>23 Хазяїн вийшов до них і сказав: «Ні, брати мої, не робіть такої ганьби! Цей чоловік — гість у моєму домі, тож не чиніть гріха.</p>
<p>24 Погляньте, ось моя донька невинна і його наложниця. Давайте я віддам їх вам. Знущайтеся з них і робіть, що хочете. Але не чиніть гріха з цим чоловіком».</p>
<p>25 Однак розпусники відмовилися послухати його. Тож чоловік схопив свою наложницю й виштовхнув до них за двері. Вони зґвалтували її і знущалися з неї всю ніч, аж до самого ранку. І відпустили її аж на зорі.</p>
<p>26 Жінка прийшла на світанку і впала на порозі того дому, де був її володар і лежала там, доки сонце не зійшло.</p>
<p>27 Хазяїн її встав уранці, відкрив двері і вийшов, щоб далі йти своєю дорогою. А там біля входу лежить жінка, його наложниця, розкинувши руки.</p>
<p>28 Він сказав їй: «Вставай і ходімо». Але вона не відповіла, бо була мертвою. Отож підняв він її, поклав на віслюка, сам сів і поїхав додому.</p>
<p>29 Як приїхав він додому, то взяв ніж і розрізав свою наложницю на дванадцять частин і розіслав по всій землі ізраїльській.</p>
<p>30 І кожен, хто бачив те, казав: «Такого не траплялося і не бачено було з часів, коли ізраїльтяни покинули землю єгипетську, аж донині. Подумайте про неї, поміркуйте, що ж нам далі робити».</p>

<h4>Розділ 20</h4>
<p>1 Тоді виступили всі сини Ізраїлю від Дана до Беершеби, навіть із землі Ґілеадської. І зібрались вони всі як один перед Господом у Міцпі. * [( <em>земля Ґілеадська </em>Земля на схід від Йордану. )]</p>
<p>2 Вожді всього народу, всіх колін ізраїльських були присутні на тому зібранні людей Божих: чотириста тисяч воїнів, озброєних мечами.</p>
<p>3 Люди Веніаминові прочули, що ізраїльтяни зібралися в Міцпі. Ізраїльтяни сказали: «Скажіть, як же таке лихо сталося?»</p>
<p>4 Левит, хазяїн тієї закатованої жінки, відповів: «Я прийшов до Ґівеа, міста, що належить людям Веніаминовим, зі своєю наложницею, щоб заночувати.</p>
<p>5 Але заможні мешканці Ґівеа намірилися на мене. Вночі вони оточили будинок. Вони хотіли вбити мене і зґвалтували мою наложницю, і вона померла.</p>
<p>6 Тоді взяв я наложницю свою, порізав її на шматки й розіслав по всіх усюдах ізраїльських спадкоємних земель, бо вчинили вони ганебний і безглуздий гріх в Ізраїлі.</p>
<p>7 Отож тепер, усі присутні тут ізраїльтяни, давайте зараз зберемося й порадимося!»</p>
<p>8 Всі люди як один підвелися й сказали: «Жоден із нас не піде до свого намету, ніхто не повернеться додому.</p>
<p>9 Але зараз ось що ми маємо зробити з Ґівеа. Ми підемо на нього за жеребом.</p>
<p>10 Ми візьмемо по десять чоловік із кожної сотні з колін ізраїльських і по сотні з кожної тисячі, і по тисячі з кожних десяти тисяч, щоб узяли продовольство для війська, щоб піти й заподіяти Ґівеа Веніаминовому такий же гріх, як і той, що вони заподіяли в Ізраїлі».</p>
<p>11 Отож усі сини ізраїльські як один зібралися проти міста.</p>
<p>12 Коліна ізраїльські розіслали своїх людей по всіх поселеннях коліна Веніаминового з такими словами: «Що то за лихо, що поміж вами скоїлося?</p>
<p>13 Видайте зараз нам тих розпусників, які ховаються у Ґівеа, щоб ми повбивали їх і викорінили зло з Ізраїлю». Але люди Веніаминові не послухалися ізраїльтян.</p>
<p>14 Люди Веніаминові з усіх міст посходилися до Ґівеа, щоб виступити проти ізраїльтян.</p>
<p>15 У той день з різних міст зібралося двадцять шість тисяч воїнів Веніаминових, озброєних мечами. А крім того, ще й сімсот спеціально тренованих воїнів і мешканців Ґівеа.</p>
<p>16 А ще було сімсот відібраних добірних воїнів, навчених вести бій лівою рукою. І кожен міг влучити з пращі у волосинку, і ніколи б не схибив.</p>
<p>17 Отож усі ізраїльтяни, крім людей Веніаминових, зібрали чотириста тисяч людей, озброєних мечами, всі добірні воїни.</p>
<p>18 Вони зібралися й пішли до Бетела, й ізраїльтяни звернулися до Бога: «Хто перший з-поміж нас має йти на битву з веніаминіями?» Господь відповів: «Юда — перший».</p>
<p>19 Отож ізраїльтяни вирушили вранці й розбили табір неподалік від Ґівеа.</p>
<p>20 Ізраїльтяни виступили проти Веніамина. Вони підготувалися до битви під Ґівеа.</p>
<p>21 Люди Веніаминові вийшли проти них із міста Ґівеа. І того дня полягло двадцять дві тисячі синів Ізраїлю.</p>
<p>22 Військо ізраїльське зібралося з силами і знову приготувалося до битви на тому ж місці, де збиралося напередодні.</p>
<p>23 Ізраїльтяни ридали й благали Господа до вечора, вони питали Його: «Чи маємо ми йти знову війною проти наших братів — людей Веніаминових?» Господь відповів: «Ідіть і бийтеся з ними».</p>
<p>24 Отож наступного дня ізраїльтяни виступили проти веніаминіїв.</p>
<p>25 Веніаминові ж люди вийшли з Ґівеа наступного дня їм назустріч і поклали на полі бою ще вісімнадцять тисяч ізраїльських синів (усі вони були озброєні мечами).</p>
<p>26 Тоді всі ізраїльтяни, все військо, піднялися й прийшли до Бетела. Вони сиділи там і плакали, і молили Господа. Вони постилися весь день аж до вечора. А потім принесли Господу жертву всеспалення і мирну пожертву.</p>
<p>27 За тим ізраїльтяни запитали Господа (там був тоді ковчег Заповіту Божого, 
<p>28 а Фінегас, син Елеазара й онук Аарона, був при ньому священиком): «Чи маємо ми знову виступити з боєм проти наших братів веніаминіїв, чи вже годі?» І Господь відповів: «Ідіть, бо завтра Я віддам їх вам у руки».</p>
<p>29 Отже, ізраїльтяни влаштували засідки навколо Ґівеа.</p>
<p>30 І виступили сини Ізраїля проти коліна Веніаминового на третій день. Вони підготувалися до битви біля Ґівеа, як і раніш.</p>
<p>31 Коли люди Веніаминові вийшли назустріч супротивнику, той відтягнув їх від міста. Як і напередодні, веніаминії почали нападати й убивати воїнів на двох головних дорогах, що вели одна до Бетела, а друга — до Ґівеа, а також на відкритому місці. Вони вбили близько тридцяти ізраїльських воїнів.</p>
<p>32 Люди Веніаминові думали: «Ми перемагаємо, як і раніше». А ізраїльтяни сказали: «Давайте відступати, аби відтягнути їх від міста на дороги».</p>
<p>33 Тоді всі ізраїльтяни вискочили зі своїх схованок і згуртувалися на битву при Ваал-Тамарі, і ті ізраїльтяни, що сиділи в засідках в околицях Ґеви, теж вийшли.</p>
<p>34 Десять тисяч тренованих воїнів із усього Ізраїлю напали на Ґівеа. Битва була жорстока. Та люди Веніаминові й гадки не мали, яка халепа на них чигала.</p>
<p>35 І Господь розгромив Веніамина перед Ізраїлем. Ізраїльтяни у той день знищили двадцять п’ять тисяч сто озброєних синів Веніаминових.</p>
<p>36 Нарешті люди Веніаминові зрозуміли, що їх розбито. Ізраїльтяни відступили, бо покладалися на воїнів, що були в засідці біля Ґівеа.</p>
<p>37 Вони з засідки кинулися в Ґівеа, розбіглися по місту і віддали його мечу.</p>
<p>38 Ізраїльтяни домовилися з тими воїнами, які були в засідці, що вони подадуть димовий сигнал із міста,</p>
<p>39 і тоді ізраїльтяни знову розпочнуть битву. Веніаминії кинулися в атаку і вбили близько тридцяти ізраїльтян. І вони, певно, думали собі: «Мабуть, ми вщент розтрощили їх, як і в першій битві».</p>
<p>40 Але сигнал, а то був стовп диму, почав здійматися над містом, і коли люди Веніаминові озирнулися, то ціле місто димом здіймалося в небо!</p>
<p>41 Тоді ж ізраїльтяни знову кинулись в атаку, а люди Веніаминові запанікували, бо зрозуміли, яке лихо спіткало їх.</p>
<p>42 То повернули вони від ізраїльтян до пустелі, але битва наздоганяла їх, і тих, що виходили з міста, знищували разом з людьми Веніаминовими.</p>
<p>43 Людей Веніаминових оточили й невтомно переслідували й винищували далеко на схід від Ґівеа.</p>
<p>44 Вбито було вісімнадцять тисяч людей Веніаминових, усі вони були хоробрі воїни.</p>
<p>45 Коли вони повернули і врозсип кинулися тікати в пустелю, до скелі Риммон, ізраїльтяни вбили п’ять тисяч із них на головній дорозі й переслідували їх до місцини, що називалася Ґідом, і вбили там дві тисячі чоловік.</p>
<p>46 Отож того дня полягло двадцять п’ять тисяч озброєних воїнів Веніаминових, усі вони були хоробрі воїни.</p>
<p>47 Але шістсот чоловік звернули й зникли в пустелі у напрямку скелі Риммон. Вони провели у скелі чотири місяці.</p>
<p>48 А ізраїльтяни повернулися назад до людей Веніаминових і віддали мечу кожне місто, в яке входили: людей і худобу — все, що знаходили.</p>

<h4>Розділ 21</h4>
<p>1 Ізраїльтяни присягнули в Міцпі: «Жоден із нас не віддасть своїх дочок заміж за синів коліна Веніаминового».</p>
<p>2 Коли люди прийшли до Бетела, вони сіли перед Богом і до вечора вголос кричали й гірко ридали.</p>
<p>3 Вони голосили: «О Господи, Боже Ізраїлю, чому таке сталося в Ізраїлі, що сьогодні одним ізраїльським коліном стало менше?»</p>
<p>4 Наступного дня люди повставали рано, спорудили вівтар і принесли жертву всеспалення та мирну пожертву.</p>
<p>5 Тоді ізраїльтяни сказали: «Які з колін Ізраїлю не прийшли на зібрання до Господа?» Бо велика клятва була щодо тих, хто не прийшов до Господа в Міцпу: «Смерть йому».</p>
<p>6 Але ізраїльтянам стало шкода братів своїх із коліна Веніаминового. Вони сказали: «Сьогодні одне коліно ізраїльське винищене.</p>
<p>7 Як же бути з тими, хто з веніаминіїв залишився? Де знайти їм дружин? Адже ми поклялися Господу не віддавати заміж за них наших дочок».</p>
<p>8 Потім вони спитали: «Чи є хто з ізраїльських колін, хто не прийшов до Господа у Міцпу?» Та, звісно, ніхто не прийшов на зібрання з Явеш-Ґілеада.</p>
<p>9 Коли зробили перекличку, то з’ясувалося, що жодного мешканця Явеш-Ґілеада не було.</p>
<p>10 Отож громада послала туди дванадцять тисяч воїнів і наказала їм: «Ідіть і повбивайте всіх мешканців Явеш-Ґілеада, разом із жінками й дітьми.</p>
<p>11 Ось що ви мусите зробити: вбийте всіх чоловіків і тих жінок, які пізнали чоловіка, а невинних дівчат залиште в живих». Так вони й зробили. * [( <em>А… зробили </em>Останніх двох речень в гебрейському тексті немає, вони є тільки в давньогрецьких перекладах. )]</p>
<p>12 Поміж мешканців Явеш-Ґілеада знайшли вони чотириста молодих невинних дівчат, які не пізнали ще чоловіка. Вони привели їх у табір поблизу Шило, що на землі Ханаанській.</p>
<p>13 Тоді вся громада послала сказати веніаминіям, які переховувалися у скелі Риммон, про мир із ними.</p>
<p>14 І веніаминії повернулися. Ізраїльтяни віддали їм жінок з міста Явеш-Ґілеад, але тих жінок було недостатньо для всіх чоловіків цього коліна.</p>
<p>15 Люди жаліли веніаминіїв, бо Господь завдав втрат колінам ізраїлевим.</p>
<p>16 Старійшини громади сказали: «Як же нам бути з дружинами тих, хто залишився, адже всі жінки коліна Веніаминового знищені?»</p>
<p>17 І вони казали: «Треба було б щоб ті, хто залишився в живих, мали нащадків, аби не зникло одне з колін Ізраїлю.</p>
<p>18 Але ми не можемо віддати за них своїх дочок. Бо ізраїльтяни поклялися: „Прокляття тому, хто віддасть свою дочку за чоловіка з коліна Веніамина”».</p>
<p>19 Отож вони сказали: «Слухайте, тепер якраз щорічне свято на честь Господа в Шило, що на північ від Бетела, на схід від дороги, що веде від Бетела до Сихема, і на південь від Левони».</p>
<p>20 Вони навчили веніаминіїв: «Ідіть і заляжте у виноградниках.</p>
<p>21 Чатуйте. Коли дівчата з Шило вийдуть водити танок, то вибігайте з виноградників і кожен крадіть собі жінку з дівчат Шило й повертайтеся на землю Веніаминову.</p>
<p>22 Коли їхні батьки й брати прийдуть до нас скаржитися, ми їм скажемо: „Вибачте їх на нашу поруку, бо не могли дати кожному з них дружину, захоплену в бою. Ви ж, звісно, не могли віддати за них своїх дочок, бо тоді ви були б винні”».</p>
<p>23 Веніаминії так і зробили. Вони вибрали собі дружин з-поміж тих дівчат, які танцювали, і викрали їх. Вони втекли на свої спадкоємні землі, відбудували міста й оселилися в них.</p>
<p>24 Отож розійшлися ізраїльтяни по своїх колінах та родинах. І кожен пішов у свою спадкоємну землю.</p>
<p>25 У ті дні в Ізраїлі не було свого царя. Кожен робив, що заманеться.</p>


