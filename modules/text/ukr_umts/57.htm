<h2>До Филип'ян</h2>
<h4>Розділ 1</h4>
<p>1 Павло і Тимофій, слуги Ісуса Христа, шлють вітання всім вам, Божим людям в Ісусі Христі, які живуть у Филипах разом зі старійшинами і особливими слугами вашими. * [( <em>старійшини </em>З грецької «єпископи», та перекладається як «опікуни». )]</p>
<p>2 Благодать і мир вам від Бога, Отця нашого Господа Ісуса Христа.</p>
<p>3 Щоразу дякую я своєму Богові, згадуючи про вас.</p>
<p>4 Кожна моя молитва за всіх вас сповнена радості.</p>
<p>5 Адже ви допомагали мені проповідувати Добру Звістку від найпершого дня й донині.</p>
<p>6 Я певний у тому, що Господь, Який розпочав благодійну справу серед вас, продовжуватиме її аж до того дня, коли Христос прийде знову й завершить її.</p>
<p>7 Мені так і належить думати про вас, бо ви дуже близькі серцю моєму. І не лише у в’язниці, а й коли я захищаю й непохитно утверджую Добру Звістку, ви завжди були спільниками моїми у милості Божій.</p>
<p>8 І Бог мені свідок, що я дуже сильно хочу бачити вас, бо люблю усіх вас любов’ю Ісуса Христа.</p>
<p>9 Ось молитва моя за вас: Щоб любов ваша все більше зростала разом із знанням і розумінням.</p>
<p>10 Молюся я, щоб ви повсякчас були спроможні розрізняти важливе від нікчемного, і завжди могли вибрати найкраще, й залишатися чистими і бездоганними до Дня приходу Христового;</p>
<p>11 щоб ви з допомогою Ісуса Христа сповнилися плодами праведності на славу і хвалу Божу.</p>
<p>12 Браття і сестри, я хочу, щоб ви знали, що все, що сталося зі мною, сприяло поширенню Доброї Звістки.</p>
<p>13 Бо вся сторожа палацу та всі інші дізналися, що причиною мого ув’язнення є те, що я служу Христу.</p>
<p>14 До того ж, через моє ув’язнення більшість братів у Господі підбадьорилася. Вони проповідують Слово Боже більш відверто і без страху.</p>
<p>15 Це правда, що дехто з них проповідує Христа через заздрість і суперечки. Та інші — завдяки своїй добрій волі.</p>
<p>16 Такі люди роблять це через свою любов, бо знають, що Бог поставив мене захищати Добру Звістку.</p>
<p>17 Інші ж говорять про Христа через своє егоїстичне честолюбство і нещиро, бо думають, що зможуть зробити мені прикрість, поки я ув’язнений.</p>
<p>18 Та яке це має значення? Важливо те, що так або інакше, з корисливих міркувань чи щиро, проголошують Христа, а те мені на радість. Це тішитиме мене і надалі.</p>
<p>19 Адже знаю я, що матиму визволення завдяки вашим молитвам і допомозі від Духа Ісуса Христа. * [( <em>визволення </em>Або «спасіння». )]</p>
<p>20 Моє ревне чекання і надія, що я не буду посоромлений нічим, а з усією своєю сміливістю, як завжди, і особливо тепер, вихвалятиму Христа у тілі своєму — байдуже, чи житиму я, чи помру.</p>
<p>21 Бо життя для мене — це Христос, а смерть — надбання. * [( <em>смерть… надбання </em>Павло має на увазі, що смерть зблизить його з Христом. )]</p>
<p>22 Якщо ж і надалі житиму я в цьому тілі, то продовжуватиму свою працю в ім’я Господнє. Отже, не знаю, що мені вибрати.</p>
<p>23 Мені важко зробити вибір. Інколи, я маю бажання піти з цього життя і бути з Христом, бо було б це значно краще для мене.</p>
<p>24 Але ж вам необхідно, щоб я залишався жити.</p>
<p>25 І оскільки я переконаний в цьому, то знаю, що залишатимуся тут і буду з вами всіма заради вашого духовного розвитку і втіхи, що йдуть від віри.</p>
<p>26 Коли я знову до вас прийду, ви пишатиметеся тим, що Ісус Христос зробив, допомагаючи мені.</p>
<p>27 Але у всякому разі живіть так, щоб життя ваше приносило шану Добрій Звістці про Христа. Тоді, будучи разом з вами, чи далеко від вас, зможу почути, що ви стійко, з єдиним серцем і душею боретеся за віру, яка проголошена в Добрій Звістці.</p>
<p>28 Не лякайтеся тих, хто проти вас. Ваша мужність є доказом від Бога, що всі вороги ваші будуть знищені, а ви — врятовані.</p>
<p>29 Бо привілей, дарований вам — не лише вірити в Христа, але також і страждати за Нього.</p>
<p>30 Ви вступили в ту ж саму боротьбу, в яку, як ви бачили, було втягнуто й мене. Тож вам необхідно пройти через усі ті труднощі, що випали й на мою долю.</p>

<h4>Розділ 2</h4>
<p>1 Отже, поміркуйте, що ми маємо у Хресті: втіху, яку Він дарував нам, радість, що йде від Його любові, спільність Духу, співчуття і милосердя, які Він відкрив нам.</p>
<p>2 Тож доповніть радість мою, думаючи однаково, маючи одну й ту саму любов, з’єднавшись у досягненні однієї мети, живучи у злагоді.</p>
<p>3 Не робіть нічого через заздрість або нікчемну пиху. Краще, в покірливості своїй, вважайте іншого кращим за себе.</p>
<p>4 Кожен має переслідувати не лише свої інтереси, а й зважати на інтереси інших.</p>
<p>5 У житті своєму ви повинні думати й чинити так, як Ісус Христос.</p>
<p>6 Хоч і був Він Богом у всіх відношеннях, та не вважав Свою рівність Богові скарбом, за який треба триматися.  </p>
<p>7 Замість того, Він полишив Своє місце із Господом, ставши рабом, звичайною людиною. І ставши таким, принизив Себе, й був покірливим до останньої години, аж до смерті на хресті.  </p>
<p>9 Через те Бог возніс Його і звеличив до таких висот і дав Йому ім’я, яке є найважливішим від будь-якого іншого імені,  </p>
<p>10 щоб усі, хто знаходиться на небі, на землі і під землею, схилили коліна на славу імені Ісусового.  </p>
<p>11 І щоб усі уста проголошували, що Ісус Христос — Господь на славу Бога Отця.  </p>
<p>12 Тож любі друзі мої, як ви корилися мені не лише коли я був серед вас, але ще навіть більше коли я далеко, так само продовжуйте працювати заради вашого спасіння з повним благоговінням перед Богом.</p>
<p>13 Бо це Господь працює в вас, викликаючи прагнення і вчинки, бажані Йому.</p>
<p>14 Робіть усе без нарікань та суперечок,</p>
<p>15 щоб могли ви бути невинними й чистими дітьми Божими, бездоганними поміж розбещених і зіпсованих людей, серед яких ви сяєте, як зірки у темному світі.</p>
<p>16 Несіть Послання, що дарує життя. Робіть так, щоб я пишався вами у День повернення Христа, побачивши, що змагався я і трудився не даремно.</p>
<p>17 І навіть якщо кров моя проллється як пожертва, що йде з приношеннями, та служінням віри вашої, все одно я щасливий і радію разом з усіма вами.</p>
<p>18 У свою чергу вам також слід звеселитися і ділити свою радість зі мною.</p>
<p>19 Я маю надію в Господа Ісуса послати скоро до вас Тимофія, щоб утішитися, коли почую про вас.</p>
<p>20 І хочу я послати саме його, бо не маю тут більше нікого, хто розділяє мої хвилювання і так щиро піклується про ваше благополуччя.</p>
<p>21 Адже всі інші переслідують лише свої інтереси, нехтуючи інтересами Ісуса Христа.</p>
<p>22 Вам відомо, що він за чоловік, і що, як син батькові своєму, служив він зі мною, поширюючи Добру Звістку.</p>
<p>23 Тож маю надію негайно відіслати його до вас, як тільки побачу, як ідуть мої справи.</p>
<p>24 Я впевнений, що Господь допоможе мені незабаром прийти до вас.</p>
<p>25 Я вважаю за необхідне послати до вас Епафродита, мого брата в Христі, товариша в праці та соратника, і якого ви відправили допомогти мені у скруті моїй.</p>
<p>26 Я вирішив це зробити, бо він сумує за вами всіма, й дуже занепокоївся, коли ви дізналися, що він хворів.</p>
<p>27 Він і справді дуже хворів, мало не вмер. Та Бог змилувався над ним, і не лише над ним, а й наді мною, щоб я не мав ще більшого горя.</p>
<p>28 І тому я ще більш прагну послати його, щоб ви, побачивши його, зраділи знову, і щоб мені позбутися свого смутку.</p>
<p>29 Тож вітайте його в Господі з великою радістю, шануйте таких людей.</p>
<p>30 Його слід шанувати, бо він мало не вмер, працюючи в ім’я Христове. Він був готовий віддати своє життя, щоб служити мені так, як ви не могли.</p>

<h4>Розділ 3</h4>
<p>1 Більш того, брати і сестри мої, радійте в Господі. Мені не важко писати вам знову про одне й те саме, а для вас це повчально.</p>
<p>2 Стережіться «собак», чиї вчинки приносять лише лихо! Стережіться тих, хто калічать тіла ваші! * [( <em>калічать </em>У грецькому тексті тут наводиться гра слів. Ключове слово, співзвучне зі словом «обрізання», насправді означає «калічити» або «порізати на шматки». )]</p>
<p>3 Бо ми — це ті, хто справді обрізані, служить Господу Духом Святим, хто пишається Христом Ісусом і не покладає надії на власні сили. * [( <em>ми… справді обрізані </em>Буквально «ми — істинне обрізання». У цьому випадку слово «обрізання» вживається у духовному значенні. )]</p>
<p>4 Хоча сам я маю підстави довіряти своїм можливостям, я ніколи цього не зроблю. І якщо хтось вважає, що він має підстави покладатися на свої власні сили, то я їх маю більше.</p>
<p>5 Та ось чому: мені зробили обрізання, коли мені було вісім днів від народження, й належу я народові ізраїльському, з коліна Веніаминового. Я чистокровний єврей, як і мої батьки, а за своїм ставленням до Закону — фарисей.</p>
<p>6 Я ревно переслідував церкву. Щодо відданості моїй релігії, то я був бездоганним. * [( <em>відданості моїй релігії </em>До того, як Павло став учнем Христовим, він вважав своїм обов’язком переслідувати усіх, хто слідував вченню Ісуса. )]</p>
<p>7 Завдяки Христові все те, що колись було надбанням для мене, зараз я вважаю втратою своєю.</p>
<p>8 Крім того, я все вважаю за ніщо порівняно з величчю пізнання Христа Ісуса, Господа мого. Заради Нього я зрікся всього і вважаю все за нікчемне сміття, нездатним допомогти здобути Христа і знайти себе самого в Ньому з праведністю, що йде не від Закону, а від віри в Христа, з праведністю, що йде від Бога й зумовлена вірою. * [( <em>від віри </em>Або «вірності». )]</p>
<p>10 Я хочу пізнати Христа і ту силу, що виявилася під час Його воскресіння із мертвих. Я також хочу розділити страждання Христа і уподібнитися Йому навіть в Його смерті.</p>
<p>11 Так я сподіваюся досягти воскресіння з мертвих.</p>
<p>12 Я не маю на увазі те, що вже досягнув мети або став досконалим. Я й далі докладаю зусилля, щоб досягти того, заради чого мене вибрав Ісус Христос.</p>
<p>13 Браття і сестри, я не вважаю, що вже досягнув мети. Та є одна річ, якої я завжди дотримуюся. Я не думаю про те, що лишилося у минулому, а роблю все можливе, щоб досягти того, що попереду мене, у майбутньому.</p>
<p>14 Я докладаю зусиль, щоб здобути ту Небесну винагороду, яку Бог покликав мене одержати через Христа Ісуса.</p>
<p>15 Тож нехай всі з нас, хто є Духовно зрілими, думають саме так. Якщо ж ви маєте іншу думку про те чи інше, то Бог і це вам пояснить.</p>
<p>16 Давайте триматися лише тієї істини, яку ми вже пізнали.</p>
<p>17 Браття і сестри мої, наслідуйте мене. Дивіться на тих, хто живе за прикладом, що ми його вам показали.</p>
<p>18 Бо як я вам уже багато разів казав і зараз, плачучи, кажу знову, багато хто живе як ворог хресту Христовому.</p>
<p>19 Доля їхня — загибель, їхній бог — власні бажання. Вони вихваляються тим, чого слід було б соромитися, та думають лише про справи земні.</p>
<p>20 Наше громадянство — на небі! Звідти ми також чекаємо на Спасителя Господа Ісуса Христа.</p>
<p>21 Силою, якою Він може підкорити Собі все, змінить Він наші принижені тіла, щоб вони стали подібними до Його славного тіла.</p>

<h4>Розділ 4</h4>
<p>1 Отже, брати і сестри мої любі, Я дуже за вами сумую і хочу вас бачити. Ви — щастя моє і гордість моя. Будьте стійкими у вірі своїй, як я казав вам.</p>
<p>2 Я закликаю Еводію та Синтихію бути в згоді між собою в Господі.</p>
<p>3 Я також прошу тебе, мій вірний соратнику: допомагай цим жінкам, які важко працювали разом зі мною, Клементом, та іншими соратниками, поширюючи Добру Звістку, і чиї імена занесені до Книги Життя. * [( <em>Книга Життя </em>Книга, яка містить імена обраних людей. Див.: <a href='/ukr_umts/66/3/5'>Одкр. 3:5</a>; <a href='/ukr_umts/66/21/27'>21:27</a>. )]</p>
<p>4 Радійте в Господі і робіть це завжди. І знову я кажу: радійте!</p>
<p>5 Нехай ваша доброта стане відома усім, бо Господь вже близько.</p>
<p>6 Ні про що не турбуйтеся. За будь-яких обставин, через молитву прохайте Господа про що потребуєте, та завжди дякуйте Йому за все, що маєте.</p>
<p>7 І мир, який йде від Бога, що вище людського розуміння, буде стерегти серця ваші та думки в Христі Ісусі. * [( <em>вище… розуміння </em>Або «за межами людського розуміння». )]</p>
<p>8 На закінчення, брати і сестри мої, скажу вам таке: думайте лише про те, що правдиве, благородне, справедливе, чисте, приємне, почесне, відмінне, й гідне похвали!</p>
<p>9 Робіть те, чого навчилися, що одержали й почули від мене. Наслідуйте мого прикладу: робіть усе так, як, ви бачили, роблю я. І Бог, джерело миру, буде з вами.</p>
<p>10 Я вельми зрадів у Господі, бо ви знову почали піклуватися про мене. Звісно ж, ви й раніше піклувалися, але не мали можливості показати це.</p>
<p>11 Кажу так не тому, що маю потребу в цьому. Бо я навчився бути задоволений в будь-яких умовах.</p>
<p>12 Я знаю, що то значить жити в нестатках і в достатку. За будь-яких обставин я навчився бути задоволений: ситий я, чи голодний, в статках чи в бідності.</p>
<p>13 Я все можу витерпіти завдяки Христу, Який зміцнює мене.</p>
<p>14 Та ви добре зробили, що розділили турботи мої.</p>
<p>15 Ви, филип’яни, самі знаєте, що на початку проповідування Доброї Звістки, коли я покинув Македонію, жодна церква не стала моїм спільником і не підтримала мене у той час, коли мені була потрібна допомога, окрім вас.</p>
<p>16 Бо навіть коли я перебував у Солуні, неодноразово ви надсилали допомогу мені у скруті.</p>
<p>17 І це не тому, що я прагну дарунків, а тому, що хочу, щоб ви мали добро, що приходить, коли віддаєш.</p>
<p>18 Я маю сповна і навіть більше. Я маю більше, ніж потребую, відтоді, як одержав від Епафродита дарунок, надісланий вами. Ваш дарунок запашний, пожертва бажана і приємна Богові.</p>
<p>19 І Бог мій задовольнить усі ваші потреби через славне багатство Своє в Ісусі Христі.</p>
<p>20 Слава Богові нашому й Отцю на віки вічні! Амінь.</p>
<p>21 Вітайте всіх людей Божих у Христі Ісусі. Браття, які зі мною, вітають вас.</p>
<p>22 Усі люди Божі вітають вас, а особливо ті, хто з цезаревого дому.</p>
<p>23 Нехай благодать Господа Ісуса Христа буде з вами.</p>


