<h2>Михея</h2>
<h4>Розділ 1</h4>
<p>1 Ось слово Господнє, що було Михею з Морешета за часів Йотама, Агаза та Езекії, царів Юдеї, з’ява, яку він побачив щодо Самарії та Єрусалима:</p>
<p>2 «Послухайте, усі народи, усі, хто на землі живе. Нехай Володар мій Господь прийде зі Свого святого храму, та засвідчить проти вас. * [( <em>усі… живе </em>Буквально «земля у всій її повноті». )]</p>
<p>3 Дивіться ж бо, Господь виходить з храму Свого, Він зійде вниз й ходитиме узвишшями землі. * [( <em>Він… узвишшями </em>Це може бути посилання на те, що Бог ходитиме по верхівках гір або на те, що багато з людей Ізраїля молилися лжебогам на узвишшях, тож Бог потопче їх. )]</p>
<p>4 Під Ним розтануть гори, як віск розтане від вогню. Тоді розкриються долини, немов вода, що вниз стікає з гори крутої.  </p>
<p>5 Все це сталося через гріх Якова, через переступ народу Ізраїля. Який же то гріх Якова? Хіба це не Самарія його на гріх штовхнула? Де знаходяться узвишшя у Юдеї? Вони в Єрусалимі! * [( <em>народу </em>Або «дому». )]</p>
<p>6 Тож Я зроблю Самарію руїною у полі, де тільки й можна, що саджати виноград. Я камені її скочу в долину і оголю підвалини її.  </p>
<p>7 Усіх її бовванів буде геть розбито, згорять у вогні усі ідоли її, які вона заробила розпустою. Зруйную Я усіх її бовванів, бо Самарія заробила увесь свій скарб тільки своєю невірністю Мені. Тож все те багатство буде пограбоване народом невірним Мені». * [( <em>заробила… невірністю Мені </em>Або «її платня була заробітком шльондри». )]</p>
<p>8 То ж через все, що трапиться, я буду у жалобі й ходитиму голий-босий. Я голоситиму, немов шакал, і наче страус, буду я кричати.  </p>
<p>9 Бо незцілимі самарійські рани, оскільки вже її хвороби дійшли аж до Юдеї, сягнули брам Мого народу, брам єрусалимських. * [( <em>хвороби </em>Або «гріхи». )]</p>
<p>10 Не кажіть про це в Ґаті, не плачте в Акке. В поросі з горя викачайтеся в Бет-Офрі. * [( <em>Не кажіть… в Ґаті </em>Слово «кажіть» гебрейською мовою звучить подібно до «Ґат». <em>Акка </em>Тобто «плакати». <em>В поросі… в Бет-Офрі </em>Слово «Офра» походить від слова «порох». )]</p>
<p>11 Голі і зганьблені, йдіть, люди Шафіра. Жителі Цаанана не вийдуть. Вказує туга Бет-Езела, що там не буде вам підтримки. * [( <em>Цаанана не вийдуть </em>Слово «Цаанан» — звучить як «виходити». <em>Бет-Езела… підтримки </em>Бет-Езел — слово означає «Дім близькості». А це перегукується з допомогою, підтримкою. )]</p>
<p>12 Бо мешканці Марота зомліють, сподіваючись на добру новину, натомість лихо Господнє зійшло в Єрусалим. * [( <em>Марота </em>Слово «Марот» походить від кореня «гіркота». )]</p>
<p>13 Запрягайте коней в колісницю, мешканці Лахиша! Гріхи Ізраїлю повторюєте ви. Гріх головний дочки Сіону — то сподівання на коней і колісниці. * [( <em>Лахиш </em>З древньогебрейської мови ця назва перекладається як «кінь». <em>Ізраїль </em>Можливо, у цьому вірші мова йде про Північне царство. )]</p>
<p>14 Тож віддаси дари прощальні Морешет-Ґату, будинки Бет-Ахзива — омана для царів Ізраїлю. * [( <em>Морешет-Ґат </em>Назва «Морешет-Ґату» звучить як «заручений». Це було рідне місто Михея. <em>Бет-Ахзива… омана </em>Слово «Ахзив» означає «омана» або «обман». )]</p>
<p>15 До вас, населення Мареші, Я приведу загарбників, які пограбують все, що маєш ти. Слава Ізраїлю сягне Адуллама. * [( <em>Мареші… загарбників </em>Слово «Мареша» звучить як «загарбник» або «володар». <em>Адуллама </em>Печера, у якій сховався Давид, коли тікав від Саула. Див.: <a href='/ukr_umt/9/22/1'>1 Сам. 22:1</a>. )]</p>
<p>16 Обстрижися й поголися тому, що ти ридатимеш за безцінними дітьми своїми. Зроби собі лисину, мов у орла в ознаку суму, бо їх від тебе силою віднімуть й вишлють в вигнання. * [( <em>Обстрижися й поголися </em>В ознаку суму. <em>орла </em>Або «стерв’ятника». )]</p>

<h4>Розділ 2</h4>
<p>1 Горе вам, підступні лиходії, хто вигадує гріховні плани. Ви замишляєте лихе в своїх ліжках, та здійснюєте ці наміри з вранішнім сонцем, тому що ви маєте силу здійснити злобні наміри свої.  </p>
<p>2 Ви прагнете землі й забираєте її, ви хочете будинків й загарбуєте їх, ви чините насильство людині та дому її, людині й тому, що вона у спадок має.  </p>
<p>3 Бо ось що говорить Господь: «Задумую кару Я проти роду цього лихого, і від нещастя вас ніщо не порятує. Не будете ви гордо походжати, адже страшні часи для вас настануть. * [( <em>від нещастя… не порятує </em>Буквально «ви не врятуєте свої шиї». )]</p>
<p>4 Люди тоді про вас співатимуть тужних пісень й промовлятимуть: „Нас знищено! Змінив Господь народу мого жереб. Як міг від мене Він забрати це? Він нечестивців наділив землею нашою.  </p>
<p>5 І ось чому, коли за жеребом ділити землю будуть, із вас нікого не залишиться, хто б міг дістати свою частку”».  </p>
<p>6 І проповідують вони: «Не проповідуй! Не пророкуй цього, і тоді ганьба не вкриє нас!»  </p>
<p>7 Дім Якова говорить: «Хіба ж у Господа терпець урвався? Хіба ж Він може так вчинити? Хіба ж слова Його добра не чинять тому, хто праведно живе?»  </p>
<p>8 «Та ви встаєте, наче ворог, проти Мого народу. Останню сорочку здираєте з людини мирної, що повз іде з безпечними думками, повертаючись з війни. * [( <em>що повз… з війни </em>Або «ви ставитеся до них, як до полонених». )]</p>
<p>9 Жінок Мого народу ви із затишних осель прогнали. В дітей забрали їхніх назавжди благословення, що дав Я їм.  </p>
<p>10 Вставайте й геть ідіть, бо зруйнували ви цю землю вщент, тож тут вам не спочити. За вашу нечестивість буде вигублена країна ця! Тож велика руїна настане в ті часи!  </p>
<p>11 Ці люди не бажають слухати Мене, але якщо якийсь шахрай їм брехати стане, то вони залюбки повірять йому. Вони, навіть, приймуть того лжепророка, який їм скаже: „Настануть кращі часи, коли буде досхочу вина і пива”.  </p>
<p>12 Я справді вас зберу, народе Якова, усіх. Я справді позбираю рештки Ізраїлю. Я позбираю їх разом, немов овець в отару, мов череду налякану у загорожу, тож наповниться земля галасом багатьох народів.  </p>
<p>13 Той, хто проломиться крізь огорожу, стане поперед ними. Вони проломляться і крізь ворота вийдуть. Господь ітиме їхній перед ними».  </p>

<h4>Розділ 3</h4>
<p>1 І я сказав: «Слухайте, провідники народу Якова, ізраїльські вельможі. Знати ви повинні, що справедливість є! * [( <em>народу </em>Буквально «дому». )]</p>
<p>2 Ненавидите ви добро, лиш зло вам до душі. Ви лупите шкіру з людей, з кісток здираєте ви їхню плоть.  </p>
<p>3 Ви тіло пожираєте Мого народу, здираєте з них шкіру і трощите кістки, немов збираєтесь варити м’ясо в казані.  </p>
<p>4 Ви до Господа звертатиметься, і Він не відповість, ховатиме від вас Своє обличчя за кривду всю, що скоїли ви».  </p>
<p>5 Ось що Господь сказав про тих пророків, що з пантелику збили мій народ: «Вони обіцяють благоденство тим, хто їжу їм дає, але проголошують священну війну проти тих, хто не годує їх.  </p>
<p>6 Тому ви й видінь не бачите в ночі, майбутнє невідомо вам — то лиш темрява сама. Бо сонце, й те сховається від цих пророків, і потемніє день над ними.  </p>
<p>7 Збентежаться усі, хто бачить з’яви, і присоромленими будуть віщуни. Усі вони затулять присоромлено роти, оскільки Бог не відповів їм».  </p>
<p>8 А я — від Духу Господа, я повен сили, справедливості і моці. Тож можу Якову я про його переступи сказати й Ізраїлю повідати про його гріх.  </p>
<p>9 Почуйте, дому Якова провідники, і ви, ізраїльські вельможі, хто зневажає справедливість і перекручує усе, що правим є.  </p>
<p>10 Ви збудували Сіон на крові, Єрусалим на кривді звели.  </p>
<p>11 Його правителі приймають рішення за хабарі, його священики за плату вчать, його пророки майбуття за гроші провіщають. Вони на Господа надії покладають, кажуть: «Господь Всевишній серед нас, тож не спіткає нас ніяке лихо».  </p>
<p>12 Тож через вас Сіон розорять наче поле, Єрусалим спустошать, і буде там руїна. Храмова гора на пагорб обернеться, чагарником порослий. * [( <em>пагорб </em>Або «узвишшя». Див.: «узвишшя». )]</p>

<h4>Розділ 4</h4>
<p>1 Настануть дні, коли гора, на якій встановлено храм Господній, стане найвищою з-поміж усіх гір. І нескінченними потоками сюди будуть сходитися люди всіх народів. * [( <em>Настануть дні </em>Буквально «в останні дні». )]</p>
<p>2 Чимало люду прийде й скаже: «Ходім, зійдемо на Господню гору, до дому Бога Якова. Всевишній нас навчить Свого шляху, щоб ми ходили тільки-но Його путями». Бо вчення Боже із Сіону вийде, а слово Господа — з Єрусалима по всьому світу. * [( <em>ходили… путями </em>Або «щоб ми могли підкорятися Йому». )]</p>
<p>3 Тоді Господь судитиме всі племена, вирішувати справи могутніх і віддалених народів. Вони перекують мечі свої на рала, а списи — на серпи, щоб жати жито. Народи припинять воювати між собою; люди ніколи більше не будуть готуватися до війни.  </p>
<p>4 Сидіти буде кожен під лозою своєю і під віттям фіґових дерев. Ніхто не їх злякає, бо Господь Бог Всемогутній так сказав!  </p>
<p>5 Хоча усі народи можуть жити і шанувати кожен свого бога, ми ж житимемо, Бога нашого шануючи повік.  </p>
<p>6 Господь говорить: «Єрусалиме скалічена й розвіяна була, відчула вона біль та Божу кару, але ж Я її до Себе поверну.  </p>
<p>7 Я так зроблю, щоб вижили лише люди цього „скаліченого” міста. Їх вигнано було з їхньої землі, але Я їх зміцню й могутнім народом зроблю». І буде ними керувати Господь з гори Сіон, відтоді і повік.  </p>
<p>8 А щодо тебе, вартова башто Отари, прийшов твій час. Офель, дочка Сіону, до тебе повернуться колишня влада й царство. * [( <em>башто Отари </em>Або «Мігдал Едер». Можливо, у цьому вірші є натяк на те, що лідери народу знаходитимуться у башті і, неначе пастухи доглядатимуть своїх овець. )]</p>
<p>9 Чому так плачеш ти? Хіба нема царя у тебе? Хіба загинув той порадник твій, бо тяжкі твої муки, наче у жінки при пологах.  </p>
<p>10 Звивайся з болю і кричи, дочко Сіону, наче при пологах, бо мусиш ти тепер із міста вийти й жити в чистім полі. До Вавилона мусиш йти, і там тебе врятують. Там викупить тебе Господь із вражих рук. * [( <em>дочко Сіону </em>Тобто «народ Єрусалиму». Також див.: <a href='/ukr_umt/33/4/13'>Мих. 4:13</a>. )]</p>
<p>11 Багато народів зібралося війною проти тебе, і кажуть: «Дивись, ось гора Сіон, давайте-но зруйнуємо її».  </p>
<p>12 Вони не розуміють, що Господь планує, не знають вони намірів Його. Він справді їх зібрав, щоб розчавити мов збіжжя на току.  </p>
<p>13 «Вставай і молоти, дочко Сіону, тебе Я міццю неймовірною наділю: роги твої будуть неначе з заліза, копита ж — з бронзи. Чимало потрощиш ти народів, та Господу присвятиш їхню здобич, багатство їхнє — Володарю цілого світу віддаш».  </p>

<h4>Розділ 5</h4>
<p>1 Збирайся військом, о могутнє місто, бо нас вороги довкола обложили, та кийком ударили підступно по щоці Суддю Ізраїлю. * [( <em>могутнє місто </em>Буквально «дочко війська», тобто «Єрусалим». )]</p>
<p>2 А ти, Віфлеєме-Ефрато, найменше з містечок в Юдеї, та вийде із тебе правитель Ізраїлю Мій. Його коріння — у часах прадавніх. * [( <em>Ефрато </em>Древня назва міста Віфлеєм. <em>найменше… Юдеї </em>Але «родина твоя майже занадто мала, щоб її порахувати». )]</p>
<p>3 Він ворогам віддасть їх до пори, коли народження настане мить. І решта братів повернеться до народу Ізраїлю. * [( <em>до пори… мить </em>Або ж «У час призначений» або «Доки вагітна жінка не народить». Це може означати а) алюзію щодо появи обіцяного царя (див.: Ісая 7); б) ідіома, що означає прихід належного часу. )]</p>
<p>4 Й постане Він і буде пасти Свій народ із силою Господньою, із величчю наймення Господа Бога Його. І житимуть вони в безпеці, бо до країв землі сягне Його величчя.  </p>
<p>5 Це ж він, хто принесе нам мир, коли Ассирія прийде у край наш й топтатиме укріплені фортеці наші. Тоді ми оберем сім пастухів та вісім князів. * [( <em>Тоді ми </em>Або «Правитель Ізраїлю». <em>сім… князів </em>Буквально «сім пастухів, не вісім князів». )]</p>
<p>6 І пастимуть вони край Ассирійський мечем, край Німродський — оголеним лезом. Вони врятують від Ассирії нас, якщо вона прийде у край наш і кордон потопче. * [( <em>край Німродський </em>Іще одна назва Ассирії. Див.: <a href='/ukr_umt/1/10/9-11'>Бут. 10:9-11</a>. <em>Вони врятують </em>Буквально «Він врятує». )]</p>
<p>7 Вцілілі з дому Якова тоді посеред багатьох народів немов роса Господня будуть, немов дощу краплини на траві, що на людину не чекає, і не залежить від синів людських.  </p>
<p>8 І рештки дому Якова розкидані поміж численними народами: мов лев між диких звірів, мов левеня серед отар овечих, та не врятуватися від нього, коли він нападає, то рве й роздирає.  </p>
<p>9 Ти руку занеси на ворогів своїх й здолаєш їх усіх.  </p>
<p>10 «Тоді, — Господь говорить, — понищу Я усіх твоїх коней, потрощу колісниці твої.  </p>
<p>11 Я вигублю міста землі твоєї і всі твої твердині поруйную.  </p>
<p>12 Чаклунство вирву Я із рук твоїх, і віщунів у тебе більш не буде.  </p>
<p>13 Бовванів Я твоїх зруйную, не поклонятимешся більше ти творінню рук своїх.  </p>
<p>14 Повириваю з-поміж тебе стовпи Ашери, і поруйную Я твоїх бовванів. * [( <em>стовпи… Ашери </em>Або «Ашерими». Тут можливо, йдеться про дерев’яні стовпи, закопані в землю, що символізували ханаанську богиню Ашеру. <em>бовванів </em>Або «міста». )]</p>
<p>15 У гніві й люті Я помщуся народам, які не слухали Мене».  </p>

<h4>Розділ 6</h4>
<p>1 Почуйте, що Господь говорить: «Вставай і справу перед горами оголоси, примусь узвишшя чути голос твій. * [( <em>справу… оголоси </em>Це як справа у суді: гори й узвишшя — це суддя й присяжні. )]</p>
<p>2 Почуйте звинувачення Господнє, гори, що споконвіку стоять. Господь бо звинувачує народ Свій, Він зможе довести Ізраїля провину.  </p>
<p>3 Народе Мій, що Я тобі зробив? Хіба Я випробував твоє терпіння? Засвідчуй проти Мене!  </p>
<p>4 Тебе Я справді вивів із Єгипту, я з рабства викупив тебе. Послав Я Мойсея, Аарона й Міріам перед тобою.  </p>
<p>5 Народе мій, згадай, що замишляв Валак, моавський цар, як Валаам, Беора син, йому сказав: „Від Шиттима до Ґілґала ти маєш знати праведність Господню”. * [( <em>Від Шиттима до Ґілґала </em>Йдеться про перехід ізраїльтян через ріку Йордан. Шиттим — остання зупинка до переправи, а Ґілґал — перше поселення. Див.: <a href='/ukr_umt/4/22/1-25'>Числ. 22-25</a>. )]</p>
<p>6 Хтось запитає: „Із чим наблизитись до Господа мені, з чим поклонятися Всевишньому Богу? Чи з жертвами всеспалення іти, чи йти до Нього з однолітніми телятами?  </p>
<p>7 Чи буде втішений Господь баранів тисячею й неміряними ріками олії? А чи віддати первістка свого за злочин мій, віддати плід утроби за гріхи?”  </p>
<p>8 Господь сказав тобі, о чоловіче, що є добре й чого Господь від тебе вимагає: чинити справедливо, любити милосердя й жити у покорі Богу.  </p>
<p>9 Голос Господа кличе до міста: „Хто мудрий, поважатиме ім’я Господа. Тож уважно слухайте Того, хто карає дубком Своїм нещадним!” * [( <em>ім’я Господа </em>Буквально «Його ім’я». <em>Тож… нещадним </em>У древньогебрейських рукописах значення цього речення незрозуміле. )]</p>
<p>10 Чи є іще скарби, неправдою здобуті, у домі нечестивих? Чи є ще проклята нечесна міра?  </p>
<p>11 Чи можу Я схвалить вагу брехливу або облудні гирі для ваг?  </p>
<p>12 Багатії у місті цьому завжди чинили кривду, а мешканці його — брехливі, бо вони не знають, як казати правду.  </p>
<p>13 Ось Я завдам тобі удару руйнівного, нищівного за гріхи твої.  </p>
<p>14 Ти їстимеш, але не наїсися, і порожнечу відчуватимеш в нутрі. Ти захищатимеш народ, але воїни з мечами поб’ють людей, яких ти (Ізраїль) врятувала. * [( <em>порожнечу… нутрі </em>У древньогебрейських рукописах значення цього речення незрозуміле. )]</p>
<p>15 Ти будеш сіяти, але не жати, чавитимеш оливки, та не споживатимеш оливи, ти виноград чавитимеш, але не питимеш вина.  </p>
<p>16 Накази Омрі ти виконуєш сумлінно, всі звичаї лихі, що в домі царському Агава, виконуєш, приймаєш їхні всі поради. Тому віддам тебе Я на поталу і насміхатимуться люди з вас. Дістанеться тобі зневага від народів інших». * [( <em>Омрі </em>Цар Ізраїлю, який примусив народ поклонятися лжебогам. Див.: <a href='/ukr_umt/11/16/21-26'>1 Цар. 16:21-26</a>. <em>Дістанеться… інших </em>Або «Мій народ позбудеться свого сорому». )]</p>

<h4>Розділ 7</h4>
<p>1 О горе мені, я мов сад після збору плодів, немов виноградник, як зірвано грона з лози. Немає кетяга, аби покуштувати, ані добірних смокв, яких душа так прагне.  </p>
<p>2 Немає більше відданих людей у краї, і жодного порядного немає. Усі замислюють, як засідку зробити і вбити, одне на одного з тенетами полюють.  </p>
<p>3 І вміло руки їхні чинять зло. Вельможа і суддя вимагають хабарі, народ усе їм робить на догоду.  </p>
<p>4 Найкращий з них, немов шипшина, найправедніший — гірший за колючий живопліт. Час покарання, проголошений твоїми пророками, вже близько. Година покарання вашого прийшла! Від збентеження не врятуватись вам! * [( <em>пророками </em>Буквально «вартовими». Як правило, вартові стояли на стінах міста та попереджали мешканців заздалегідь про загрозу. )]</p>
<p>5 Не покладайтесь на сусіда, не довіряйтеся найближчим друзям. Пильнуй, що кажеш ти своїй коханій (дружині).  </p>
<p>6 Бо зневажає син батька свого, дочка на матір повстає, невістка на свекруху, і найлютіші вороги людини — її домашні.  </p>
<p>7 То буду Господа я виглядати, чекатиму терпляче я на Бога, Спасителя мого. Мій Бог мене почує!  </p>
<p>8 Не зловтішайся з мене, враже, бо хоч я впав, та підведусь, хоч я у темряві, Господь мені за світло.  </p>
<p>9 Я мушу зносити Господній гнів, бо проти Нього Я згрішив. Нарешті Він розсудить і вирок справедливий винесе мені. Він виведе мене на світло, і я побачу праведність Його.  </p>
<p>10 Побачать вороги мої, і вкриються ганьбою. Я збиткуватимуся з тих, хто говорив мені: «То де ж Господь твій Бог?» І я побачу, як їх топчуть люди, так само, як і вулиці брудні.  </p>
<p>11 Надходить день відбудови мурів твоїх, то буде день, коли розширяться твої кордони.  </p>
<p>12 Прийдуть до тебе того дня всі рештки: від Ассирії і до Єгипту, і від Єгипту до річки Євфрат, від моря і до моря, від гір до гір.  </p>
<p>13 Лежатимуть спустошені навколишні краї за те, що їхні мешканці вчинили.  </p>
<p>14 Паси овець, якими володієш, ґирлиґою своєю, вони живуть на самоті в лісах, та на горі Кармел. Нехай пасуться у Башані й Ґілеаді, як то було за давнішніх часів.  </p>
<p>15 О Господи, Ти обіцяв: «Як і у день, коли ви вийшли із земель Єгипту, явлю Я чудеса Свої».  </p>
<p>16 Нехай народи міць Мою побачать, засоромляться нехай своєї сили. Нехай уста свої руками затуляють, та вуха затуливши, відмовляться слухати.  </p>
<p>17 Хай качаються в поросі, наче та гадюка, немов комахи, що плазують по землі. Нехай тремтять, хай з жахом повиходять із фортець до Господа, до Бога нашого, нехай тремтять в повазі, Тебе боячись!  </p>
<p>18 Хто Бог іще такий, як Ти? Хто вибачає нечестиві вчинки, прощає злочини Свого народу решткам, хто не тримає зла і виявляє милосердя залюбки?  </p>
<p>19 Він знову змилосердиться над нами і скине всі наші гріхи в морські глибини.  </p>
<p>20 Ти Якову вірний будеш і Аврааму явиш Свою ласку, як присягнувся нашим пращурам за давніх ще часів. * [( <em>Авраам </em>У цьому вірші мається на увазі весь народ Ізраїлю. Див.: «Авраам». )]</p>


