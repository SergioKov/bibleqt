
<h2></h2>
<h4>Вiд Марка 1</h4>
<p>1 Початок Євангелії Ісуса Христа, Сина Божого.</p>
<p>2 Як у пророка Ісаї написано: Ось перед обличчя Твоє посилаю Свого посланця, який перед Тобою дорогу Твою приготує.</p>
<p>3 Голос того, хто кличе: У пустині готуйте дорогу для Господа, рівняйте стежки Йому!</p>
<p>4 виступив був так Іван, що в пустині христив та проповідував хрищення на покаяння для прощення гріхів.</p>
<p>5 І до нього приходила вся країна Юдейська та всі єрусалимляни, і в річці Йордані від нього христились вони, і визнавали гріхи свої.</p>
<p>6 А Іван зодягався в одежу з верблюжого волосу, і мав пояс ремінний на стегнах своїх, а їв сарану та мед польовий.</p>
<p>7 І він проповідував, кажучи: Услід за мною йде он Потужніший від мене, що Йому я негідний, нагнувшись, розв'язати ремінця від узуття Його.</p>
<p>8 Я христив вас водою, а Той вас христитиме Духом Святим.</p>
<p>9 І сталося тими днями, прийшов Ісус з Назарету Галілейського, і від Івана христився в Йордані.</p>
<p>10 І зараз, коли Він виходив із води, то побачив Іван небо розкрите, і Духа, як голуба, що сходив на Нього.</p>
<p>11 І голос із неба почувся: Ти Син Мій Улюблений, що Я вподобав Його!</p>
<p>12 І зараз повів Його Дух у пустиню.</p>
<p>13 І Він був сорок днів у пустині, випробовуваний від сатани, і перебував зо звіриною. І служили Йому Анголи.</p>
<p>14 А коли Іван виданий був, то прийшов Ісус до Галілеї, і проповідував Божу Євангелію,</p>
<p>15 і говорив: Збулися часи, і Боже Царство наблизилось. Покайтеся, і віруйте в Євангелію!</p>
<p>16 А коли Він проходив біля Галілейського моря, то побачив Симона та Андрія, брата Симонового, що невода в море закидали, бо рибалки були.</p>
<p>17 І сказав їм Ісус: Ідіть услід за Мною, і зроблю, що станете ви ловцями людей.</p>
<p>18 І зараз вони свого невода кинули, та й пішли вслід за Ним.</p>
<p>19 А коли недалеко прийшов, то побачив Він Якова Зеведеєвого та брата його Івана, що й вони в човні невода лагодили.</p>
<p>20 І зараз покликав Він їх. І вони залишили батька свого Зеведея в човні з робітниками, і пішли вслід за Ним.</p>
<p>21 І приходять вони в Капернаум. І негайно в суботу ввійшов Він у синагогу, і навчати зачав.</p>
<p>22 І дивувались науці Його, бо навчав Він їх, як можновладний, а не як ті книжники.</p>
<p>23 І зараз у їхній синагозі знайшовся один чоловік, що мав духа нечистого, і він закричав,</p>
<p>24 і сказав: Що Тобі до нас, Ісусе Назарянине? Ти прийшов погубити нас. Я знаю Тебе, хто Ти, Божий Святий.</p>
<p>25 Ісус же йому заказав: Замовчи, і вийди з нього!</p>
<p>26 І затряс дух нечистий того, і, скрикнувши голосом гучним, вийшов із нього.</p>
<p>27 І жахнулися всі, аж питали вони один одного, кажучи: Що це таке? Нова наука із потугою! Навіть духам нечистим наказує Він, і вони Його слухають.</p>
<p>28 І чутка про Нього пішла хвилі тієї по всій Галілейській країні.</p>
<p>29 І вийшли вони із синагоги небавом, і прийшли з Яковом та Іваном до дому Симонового й Андрієвого.</p>
<p>30 А теща Симонова лежала в гарячці; і зараз сказали про неї Йому.</p>
<p>31 І Він підійшов і підвів її, узявши за руку, і гарячка покинула ту, і вона зачала прислуговувати їм.</p>
<p>32 А як вечір настав, коли сонце зайшло, то стали приносити до Нього недужих усіх та біснуватих.</p>
<p>33 І все місто зібралося перед дверима.</p>
<p>34 І Він уздоровив багатьох, на різні хвороби недужих, і багатьох демонів повиганяв. А демонам не дозволяв Він казати, що знають Його.</p>
<p>35 А над ранком, як дуже ще темно було, уставши, Він вийшов і пішов у місце самітне, і там молився.</p>
<p>36 А Симон та ті, що були з ним, поспішили за Ним.</p>
<p>37 І, знайшовши Його, вони кажуть Йому: Усі шукають Тебе.</p>
<p>38 А Він промовляє до них: Ходім в інше місце, до сіл та околишніх міст, щоб і там проповідувати, бо на те Я прийшов.</p>
<p>39 І пішов, і проповідував в їхніх синагогах по всій Галілеї. І демонів Він виганяв.</p>
<p>40 І приходить до Нього прокажений, благає Його, і на коліна впадає та й каже Йому: Коли хочеш, Ти можеш очистити мене!</p>
<p>41 І змилосердився Він, простяг руку Свою, і доторкнувся до нього, та й каже йому: Хочу, будь чистий!</p>
<p>42 І проказа зійшла з нього хвилі тієї, і чистим він став.</p>
<p>43 А Він, погрозивши йому, зараз вислав його,</p>
<p>44 і йому наказав: Гляди, не оповідай нічого нікому. Але йди, покажися священикові, і принеси за своє очищення, що Мойсей заповів, їм на свідоцтво.</p>
<p>45 А він, вийшовши, став багато оповідати й говорити про подію, так що Він не міг явно ввійти вже до міста, але перебував віддалік по самітних місцях. І сходилися звідусюди до Нього.</p>
<h4>Вiд Марка 2</h4>
<p>1 Коли ж Він по кількох днях прийшов знов до Капернауму, то чутка пішла, що Він удома.</p>
<p>2 І зібралось багато, аж вони не вміщалися навіть при дверях. А Він їм виголошував слово.</p>
<p>3 І прийшли ось до Нього, несучи розслабленого, якого несли четверо.</p>
<p>4 А що через народ до Нього наблизитися не могли, то стелю розкрили, де Він був, і пробравши, звісили ложе, що на ньому лежав розслаблений.</p>
<p>5 А Ісус, віру їхню побачивши, каже розслабленому: Відпускаються, сину, гріхи тобі!</p>
<p>6 Там же сиділи дехто з книжників, і в серцях своїх думали:</p>
<p>7 Чого Він говорить отак? Зневажає Він Бога... Хто може прощати гріхи, окрім Бога Самого?</p>
<p>8 І зараз Ісус відчув Духом Своїм, що вони так міркують собі, і сказав їм: Що таке ви в серцях своїх думаєте?</p>
<p>9 Що легше: сказати розслабленому: Гріхи відпускаються тобі, чи сказати: Уставай, візьми ложе своє та й ходи?</p>
<p>10 Але щоб ви знали, що Син Людський має владу прощати гріхи на землі, каже розслабленому:</p>
<p>11 Тобі Я наказую: Уставай, візьми ложе своє, та й іди у свій дім!</p>
<p>12 І той устав, і негайно взяв ложе, і вийшов перед усіма, так що всі дивувались і славили Бога, й казали: Ніколи такого не бачили ми!</p>
<p>13 І вийшов над море Він знов. А ввесь натовп до Нього приходив, і Він їх навчав.</p>
<p>14 А коли Він проходив, то побачив Левія Алфієвого, що сидів на митниці, і каже йому: Іди за Мною! Той устав, і пішов услід за Ним.</p>
<p>15 Коли ж Він сидів при столі в його домі, то багато митників і грішників сиділи з Ісусом та з учнями Його; бо було їх багато, і вони ходили за Ним.</p>
<p>16 Як побачили ж книжники та фарисеї, що Він їсть із грішниками та з митниками, то сказали до учнів Його: Чому то Він їсть із митниками та з грішниками?</p>
<p>17 А Ісус, як почув, промовляє до них: Лікаря не потребують здорові, а слабі. Я не прийшов кликати праведних, але грішників на покаяння.</p>
<p>18 А учні Іванові та фарисейські постили. І приходять вони, та й говорять до Нього: Чому учні Іванові та фарисейські постять, а учні Твої не постять?</p>
<p>19 Ісус же промовив до них: Хіба постити можуть гості весільні, поки з ними ще є молодий? Доки мають вони молодого з собою, то постити не можуть.</p>
<p>20 Але прийдуть ті дні, коли заберуть молодого від них, то й постити будуть вони за тих днів.</p>
<p>21 І не пришиває ніхто до старої одежі латки з сукна сирового, а як ні, то край латки нової одірветься там від старого, і дірка стане ще гірша.</p>
<p>22 І ніхто не вливає вина молодого в старі бурдюки, а то попрориває вино бурдюки, і вино й бурдюки пропадуть, а вливають вино молоде до нових бурдюків.</p>
<p>23 І сталось, як Він переходив ланами в суботу, Його учні дорогою йшли, та й стали колосся зривати.</p>
<p>24 Фарисеї ж казали Йому: Подивись, чому роблять у суботу вони, чого не годиться?</p>
<p>25 А Він їм відказав: Чи ж ви не читали ніколи, що зробив був Давид, як потребу він мав та сам зголоднів був і ті, що були з ним?</p>
<p>26 Як він увійшов був до Божого дому за первосвященика Авіятара, і спожив хліби показні, яких їсти не можна було, тільки священикам, і дав він і тим, хто був із ним?</p>
<p>27 І сказав Він до них: Субота постала для чоловіка, а не чоловік для суботи,</p>
<p>28 а тому то Син Людський Господь і суботі.</p>
<h4>Вiд Марка 3</h4>
<p>1 І Він знову до синагоги ввійшов. І був там один чоловік, який мав суху руку.</p>
<p>2 І, щоб обвинуватити Його, наглядали за Ним, чи Він у суботу того не вздоровить.</p>
<p>3 І говорить Він до чоловіка з сухою рукою: Стань посередині!</p>
<p>4 А до них промовляє: У суботу годиться робити добре, чи робити лихе, життя зберегти, чи погубити? Вони ж мовчали.</p>
<p>5 І споглянув Він із гнівом на них, засмучений закам'янілістю їхніх сердець, і сказав чоловікові: Простягни свою руку! І той простяг, і рука йому стала здорова!</p>
<p>6 Фарисеї ж негайно пішли та з іродіянами раду зробили на Нього, як Його погубити.</p>
<p>7 А Ісус із Своїми учнями вийшов над море. І натовп великий ішов вслід за Ним із Галілеї й з Юдеї,</p>
<p>8 і з Єрусалиму, і з Ідумеї, і з-за Йордання, і з Тиру й Сидону. Натовп великий, прочувши, як багато чинив Він, зібрався до Нього.</p>
<p>9 І сказав Він до учнів Своїх наготовити човна Йому, через натовп, щоб до Нього не тиснулись.</p>
<p>10 Бо Він багатьох уздоровив, так що хто тільки немочі мав, то тислись до Нього, щоб Його доторкнутись.</p>
<p>11 І духи нечисті, як тільки вбачали Його, то падали ницьма перед Ним, і кричали й казали: Ти Син Божий!</p>
<p>12 А Він їм суворо наказував, щоб вони Його не виявляли.</p>
<p>13 І Він вийшов на гору, і покликав, кого Сам хотів; вони ж приступили до Нього.</p>
<p>14 І визначив Дванадцятьох, щоб із Ним перебували, і щоб послати на проповідь їх,</p>
<p>15 і щоб мали вони владу вздоровляти недуги й вигонити демонів.</p>
<p>16 І визначив Він оцих Дванадцятьох: Симона, і дав йому ймення Петро,</p>
<p>17 і Якова Зеведеєвого, і Івана, брата Якова, і дав їм імена Воанергес, цебто сини громові,</p>
<p>18 і Андрія, і Пилипа, і Варфоломія, і Матвія, і Хому, і Якова Алфієвого, і Тадея, і Симона Кананіта</p>
<p>19 та Юду Іскаріотського, що й видав Його.</p>
<p>20 І приходять до дому вони. І знову зібралось народу, що вони не могли навіть хліба з'їсти.</p>
<p>21 І коли Його ближчі почули, то вийшли, щоб узяти Його, бо говорено, ніби Він несамовитий.</p>
<p>22 А книжники, що поприходили з Єрусалиму, казали: Має Він Вельзевула, і виганяє демонів силою князя демонів.</p>
<p>23 І, закликавши їх, Він у притчах до них промовляв: Як може сатана сатану виганяти?</p>
<p>24 І коли царство поділиться супроти себе, не може встояти те царство.</p>
<p>25 І коли дім поділиться супроти себе, не може встояти той дім.</p>
<p>26 І коли б сатана сам на себе повстав і поділився, то не зможе встояти він, але згине.</p>
<p>27 Ніхто бо не може вдертись у дім дужого, та й пограбувати добро його, якщо перше не зв'яже дужого, і аж тоді пограбує господу його.</p>
<p>28 Поправді кажу вам, що простяться людським синам усі прогріхи та богозневаги, хоч би як вони богозневажали.</p>
<p>29 Але, хто богозневажить Духа Святого, повіки йому не відпуститься, але гріху вічному він підпадає.</p>
<p>30 Бож казали вони: Він духа нечистого має.</p>
<p>31 І поприходили мати Його та брати Його, і, осторонь ставши, послали до Нього і Його викликали.</p>
<p>32 А народ кругом Нього сидів. І сказали Йому: Ото мати Твоя, і брати Твої, і сестри Твої он про Тебе питаються осторонь.</p>
<p>33 А Він їм відповів і сказав: Хто Моя мати й брати?</p>
<p>34 І поглянув на тих, що круг Нього сиділи, і промовив: Ось мати Моя та браття Мої!</p>
<p>35 Бо хто Божу волю чинитиме, той Мені брат, і сестра, і мати.</p>
<h4>Вiд Марка 4</h4>
<p>1 І знову почав Він навчати над морем. І зібралось до Нього багато народу, так що Сам Він до човна на морі ввійшов і сидів, а народ увесь був на землі покрай моря.</p>
<p>2 І багато навчав Він їх притчами, і в науці Своїй їм казав:</p>
<p>3 Слухайте, вийшов сіяч ось, щоб сіяти.</p>
<p>4 І як сіяв, упало зерно одне край дороги, і налетіли пташки, і його повидзьобували.</p>
<p>5 Друге ж упало на ?рунт кам'янистий, де не мало багато землі, і негайно зійшло, бо земля неглибока була;</p>
<p>6 а як сонце зійшло то зів'яло, і, коріння не мавши, усохло.</p>
<p>7 А інше впало між терен, і вигнався терен, і його поглушив, і плоду воно не дало.</p>
<p>8 Інше ж упало на добрую землю, і дало плід, що посходив і ріс; і видало втридцятеро, у шістдесят і в сто раз.</p>
<p>9 І сказав: Хто має вуха, щоб слухати, нехай слухає!</p>
<p>10 І, як остався Він насамоті, Його запитали найближчі з Дванадцятьма про цю притчу.</p>
<p>11 І Він їм відповів: Вам дано пізнати таємниці Божого Царства, а тим, що за вами, усе відбувається в притчах,</p>
<p>12 щоб оком дивились вони і не бачили, вухом слухали і не зрозуміли, щоб коли вони не навернулися, і відпущені будуть гріхи їм!</p>
<p>13 І Він їх запитав: Ви не розумієте притчі цієї? І як вам зрозуміти всі притчі!</p>
<p>14 Сіяч сіє слово.</p>
<p>15 А котрі край дороги, де сіється слово, це ті, що як тільки почують, то зараз приходить до них сатана, і забирає слово, посіяне в них.</p>
<p>16 Так само й посіяні на кам'янистому ?рунті, вони, як почують те слово, то з радістю зараз приймають його,</p>
<p>17 та коріння не мають у собі й непостійні; а згодом, як утиск або переслідування наступає за слово, вони спокушаються зараз.</p>
<p>18 А між терен посіяне, це ті, що слухають слово,</p>
<p>19 але клопоти цьогосвітні й омана багатства та різні бажання ввіходять, та й заглушують слово, і плоду воно не дає.</p>
<p>20 А посіяне в добрую землю це ті, що слухають слово й приймають, і родять утридцятеро, у шістдесят і в сто раз.</p>
<p>21 І сказав Він до них: Чи світильника приносять на те, щоб поставити його під посудину, чи може під ліжко? А не щоб поставити на свічнику?</p>
<p>22 Бо немає нічого захованого, що не виявиться, і немає таємного, що не вийде наяв.</p>
<p>23 Хто має вуха, щоб слухати, нехай слухає!</p>
<p>24 І сказав Він до них: Уважайте, що чуєте: Якою мірою будете міряти, такою відміряють вам, і додадуть вам.</p>
<p>25 Бо хто має, то дасться йому, хто ж не має, забереться від нього й те, що він має.</p>
<p>26 І сказав Він: Так і Боже Царство, як той чоловік, що кидає в землю насіння,</p>
<p>27 і чи спить, чи встає він удень та вночі, а насіння пускає паростки та росте, хоч не знає він, як.</p>
<p>28 Бо родить земля сама з себе: перше вруна, потім колос, а тоді повне збіжжя на колосі.</p>
<p>29 А коли плід доспіє, зараз він посилає серпа, бо настали жнива.</p>
<p>30 І сказав Він: До чого прирівняємо Царство Боже? Або в якій притчі представим його?</p>
<p>31 Воно як те зерно гірчичне, яке, коли сіється в землю, найдрібніше за всі земні насіння.</p>
<p>32 Як посіяне ж буде, виростає, і стає над усі зілля більше, і віття пускає велике таке, що кублитись може в тіні його птаство небесне.</p>
<p>33 І такими притчами багатьома Він їм слово звіщав, поскільки вони могли слухати.</p>
<p>34 І без притчі нічого Він їм не казав, а учням Своїм самотою вияснював усе.</p>
<p>35 І сказав Він до них того дня, коли вечір настав: Переплиньмо на той бік.</p>
<p>36 І, лишивши народ, узяли із собою Його, як у човні Він був; і інші човни були з Ним.</p>
<p>37 І знялася ось буря велика, а хвилі вливалися в човен, аж човен водою вже був переповнився!</p>
<p>38 А Він спав на кормі на подушці... І вони розбудили Його та й сказали Йому: Учителю, чи Тобі байдуже, що ми гинемо?...</p>
<p>39 Тоді Він устав, і вітрові заборонив, і до моря сказав: Мовчи, перестань! І стих вітер, і тиша велика настала...</p>
<p>40 І сказав Він до них: Чого ви такі полохливі? Чому віри не маєте?</p>
<p>41 А вони налякалися страхом великим, і говорили один до одного: Хто ж це такий, що вітер і море слухняні Йому?</p>
<h4>Вiд Марка 5</h4>
<p>1 І на другий бік моря вони прибули, до землі Гадаринської.</p>
<p>2 І як вийшов Він із човна, то зараз Його перестрів чоловік із могильних печер, що мав духа нечистого.</p>
<p>3 Він мешкання мав у гробах, і ніхто й ланцюгами зв'язати не міг його,</p>
<p>4 бо часто кайданами та ланцюгами в'язали його, але він розривав ланцюги та кайдани торощив, і ніхто не міг угамувати його.</p>
<p>5 І він повсякчас перебував день і ніч у гробах та в горах, і кричав, і бився об каміння...</p>
<p>6 А коли він Ісуса побачив здалека, то прибіг, і вклонився Йому,</p>
<p>7 і закричав гучним голосом, кажучи: Що до мене Тобі, Ісусе, Сину Бога Всевишнього? Богом Тебе заклинаю, не муч Ти мене!</p>
<p>8 Бо сказав Він йому: Вийди, душе нечистий, із людини!</p>
<p>9 І запитав Він його: Як тобі на ім'я? А той відповів: Ле?іон мені ймення багато бо нас.</p>
<p>10 І він Його дуже просив, щоб їх не висилав із тієї землі.</p>
<p>11 Пасся ж там на горі гурт великий свиней.</p>
<p>12 І просилися демони, кажучи: Пошли нас у свиней, щоб у них ми ввійшли.</p>
<p>13 І дозволив Він їм. І повиходили духи нечисті, і в свиней увійшли. І гурт кинувся з кручі до моря, а було зо дві тисячі їх і вони потопилися в морі...</p>
<p>14 А їхні пастухи повтікали та в місті й по селах звістили. І повиходили люди побачити, що сталось.</p>
<p>15 І прийшли до Ісуса й побачили, що той біснуватий, що мав ле?іона, убраний сидів, і при умі, і полякались вони...</p>
<p>16 Самовидці ж їм розповіли, що сталося з тим біснуватим, також про свиней.</p>
<p>17 І вони стали благати Його, щоб пішов Собі з їхнього краю.</p>
<p>18 А як Він сів до човна, то біснуватий став просити Його, щоб залишитися з Ним.</p>
<p>19 Ісус же йому не дозволив, а промовив до нього: Іди до дому свого, до своїх, і їм розповіж, які речі великі Господь учинив тобі, і як змилувався над тобою!</p>
<p>20 І пішов він та в Десятимісті зачав проповідувати, які речі великі Ісус учинив йому. І всі дивувались!</p>
<p>21 І коли переплив Ісус човном на той бік ізнов, то до Нього зібралось багато народу. І був Він над морем.</p>
<p>22 І приходить один із старших синагоги, на ймення Яір, і, як побачив Його, припадає до ніг Йому,</p>
<p>23 і дуже благає Його та говорить: Моя дочка кінчається. Прийди ж, поклади Свої руки на неї, щоб видужала та жила!...</p>
<p>24 І пішов Він із ним. За Ним натовп великий ішов, і тиснувсь до Нього.</p>
<p>25 А жінка одна, що дванадцять років хворою на кровотечу була,</p>
<p>26 що чимало натерпілася від багатьох лікарів, і витратила все добро своє, та ніякої помочі з того не мала, а прийшла ще до гіршого,</p>
<p>27 як зачула вона про Ісуса, підійшла через натовп іззаду, і доторкнулась до одежі Його...</p>
<p>28 Бо вона говорила про себе: Коли хоч доторкнусь до одежі Його, то одужаю...</p>
<p>29 І висохло хвилі тієї джерело кровотечі її, і тілом відчула вона, що видужала від недуги!</p>
<p>30 І в ту мить Ісус вичув у Собі, що вийшла з Нього сила. І Він до народу звернувся й спитав: Хто доторкнувсь до Моєї одежі?</p>
<p>31 І відказали Йому Його учні: Ти бачиш, що тисне на Тебе народ, а питаєшся: Хто доторкнувся до Мене?</p>
<p>32 А Він навкруги поглядав, щоб побачити ту, що зробила оце.</p>
<p>33 І жінка злякалась та затрусилась, бо знала, що сталося їй. І вона підійшла, і впала ницьма перед Ним, і всю правду Йому розповіла...</p>
<p>34 А Він їй сказав: Твоя віра, о дочко, спасла тебе; іди з миром, і здоровою будь від своєї недуги!</p>
<p>35 Як Він ще говорив, приходять ось від старшини синагоги та й кажуть: Дочка твоя вмерла; чого ще турбуєш Учителя?...</p>
<p>36 А Ісус, як почув слово сказане, промовляє до старшини синагоги: Не лякайсь, тільки віруй!</p>
<p>37 І Він не дозволив іти за Собою нікому, тільки Петрові та Якову, та Іванові, братові Якова.</p>
<p>38 І приходять у дім старшини синагоги, і Він бачить метушню та людей, що плакали та голосили.</p>
<p>39 А ввійшовши, сказав Він до них: Чого ви метушитеся та плачете? Не вмерло дівча, але спить!</p>
<p>40 І вони насміхалися з Нього. А Він усіх випровадив, узяв батька дівчати та матір, та тих, хто був із Ним, і ввійшов, де лежало дівча.</p>
<p>41 І взяв Він за руку дівча та й промовив до нього: Таліта, кумі що значить: Дівчатко, кажу тобі встань!</p>
<p>42 І в ту мить підвелося й ходило дівча; а років мало з дванадцять. І всі зараз жахнулися з дива великого!...</p>
<p>43 А Він наказав їм суворо, щоб ніхто не довідавсь про це. І дати їй їсти звелів.</p>
<h4>Вiд Марка 6</h4>
<p>1 І, вийшовши звідти, Він прийшов до Своєї батьківщини, а за Ним ішли учні Його.</p>
<p>2 Як настала ж субота, Він навчати почав у синагозі. І багато-хто, чувши, дивуватися стали й питали: Звідки в Нього оце? І що за мудрість, що дана Йому? І що за чуда, що стаються руками Його?</p>
<p>3 Хіба ж Він не тесля, син Маріїн, брат же Якову, і Йосипу, і Юді та Симонові? А сестри Його хіба тут не між нами? І вони спокушалися Ним...</p>
<p>4 А Ісус їм сказав: Пророка нема без пошани, хіба тільки в вітчизні своїй, та в родині своїй, та в домі своїм.</p>
<p>5 І Він тут учинити не міг чуда жадного, тільки деяких хворих, руки поклавши на них, уздоровив.</p>
<p>6 І Він дивувавсь їх невірству. І ходив Він по селах навкруг та навчав.</p>
<p>7 І, закликавши Дванадцятьох, зачав їх по двох посилати, і владу їм дав над нечистими духами.</p>
<p>8 І звелів їм нічого в дорогу не брати, крім палиці тільки самої: ні торби, ні хліба, ані мідяків у свій черес,</p>
<p>9 а ходити в сандалях, і двох убрань не носити.</p>
<p>10 І промовив до них: Коли ви де ввійдете в дім, залишайтеся там, аж поки не вийдете звідти.</p>
<p>11 А як місто яке вас не прийме, і не послухають вас, то, виходячи звідти, обтрусіть порох, що в вас під ногами, на свідчення супроти них. Поправді кажу вам, легше буде Содому й Гоморрі дня судного, аніж місту тому!</p>
<p>12 І вийшли вони, і проповідували, щоб каялися.</p>
<p>13 І багато вигонили демонів, і оливою хворих багато намащували і вздоровляли.</p>
<p>14 І прочув про Ісуса цар Ірод, бо ім'я Його стало загально відоме, і сказав, що то Іван Христитель із мертвих воскрес, і тому творяться чуда від нього.</p>
<p>15 Інші впевняли, що Ілля Він, а знов інші казали, що пророк, або як один із пророків.</p>
<p>16 А Ірод, прочувши, сказав: Іван, якому я голову стяв був, оце він воскрес!</p>
<p>17 Той бо Ірод, пославши, схопив був Івана, і в в'язниці закув його, через Іродіяду, дружину брата свого Пилипа, бо він одружився був із нею.</p>
<p>18 Бо Іван казав Іродові: Не годиться тобі мати за дружину жінку брата свого!</p>
<p>19 А Іродіяда лютилась на нього, і хотіла йому смерть заподіяти, та не могла.</p>
<p>20 Бо Ірод боявся Івана, знавши, що він муж праведний і святий, і беріг його. І, його слухаючи, він дуже бентежився, але слухав його залюбки.</p>
<p>21 Та настав день догідний, коли дня народження Ірод справляв був бенкета вельможам своїм, і тисячникам, і галілейській старшині,</p>
<p>22 і коли прийшла дочка тієї Іродіяди, і танцювала, і сподобалася Іродові та присутнім із ним при столі, тоді цар промовив до дівчини: Проси в мене, чого хочеш, і дам я тобі!</p>
<p>23 І поклявся він їй: Чого тільки від мене попросиш, то дам я тобі, хоча б і півцарства мого!</p>
<p>24 Вона ж вийшла, і спиталася матері своєї: Чого маю просити? А та відказала: Голови Івана Христителя...</p>
<p>25 І зараз квапливо вернулась вона до царя, і просила, говорячи: Я хочу, щоб дав ти негайно мені на полумиску голову Івана Христителя!</p>
<p>26 І засмутився цар, але через клятву й з-за тих, що з ним були при столі, не схотів їй відмовити.</p>
<p>27 І цар зараз послав вояка, і звелів принести Іванову голову.</p>
<p>28 І пішов він, і стяв у в'язниці Івана, і приніс його голову на полумискові, і дівчаті віддав, а дівча віддало її своїй матері...</p>
<p>29 А коли його учні зачули, то прийшли, і взяли його тіло, і до гробу поклали його.</p>
<p>30 І посходилися до Ісуса апостоли, і розповіли Йому все, як багато зробили вони, і як багато навчили.</p>
<p>31 І сказав Він до них: Ідіть осібно самі до безлюдного місця, та трохи спочиньте. Бо багато народу приходило та відбувало, аж навіть не мали коли й поживитись.</p>
<p>32 І відпливли вони човном окремо до місця безлюдного.</p>
<p>33 І побачили їх, коли плинули, і багато-хто їх розпізнали. І пішки побігли туди з усіх міст, та й їх випередили.</p>
<p>34 І, як вийшов Ісус, Він побачив багато народу, і змилувався над ними, бо були, немов вівці, що не мають пастуха. І зачав їх багато навчати.</p>
<p>35 І, як минуло вже часу доволі, підійшли Його учні до Нього та й кажуть: Це місце безлюдне, а година вже пізня.</p>
<p>36 Відпусти їх, нехай підуть в осади та села близькі, і куплять собі чого їсти.</p>
<p>37 А Він відповів і сказав їм: Дайте їсти їм ви. Вони ж відказали Йому: Чи ми маємо піти та хліба купити на двісті динаріїв, і дати їм їсти?</p>
<p>38 А Він їх запитав: Скільки маєте хліба? Ідіть, побачте! І розізнавши, сказали: П'ять хлібів та дві рибі.</p>
<p>39 І звелів їм усіх на зеленій траві посадити один біля одного.</p>
<p>40 І розсілись рядами вони, по сто та по п'ятдесят.</p>
<p>41 І Він узяв п'ять хлібів та дві рибі, споглянув на небо, поблагословив, і поламав ті хліби, і дав учням, щоб клали перед ними, і дві рибі на всіх поділив.</p>
<p>42 І всі їли й наїлися!</p>
<p>43 А з кусків позосталих та з риб назбирали дванадцять повних кошів.</p>
<p>44 А тих, хто хліб споживав, було тисяч із п'ять чоловіка!</p>
<p>45 І зараз звелів Своїм учням до човна сідати, і на той бік поплинути до Віфсаїди, раніше Його, поки Сам Він відпустить народ.</p>
<p>46 І Він їх відпустив, та й пішов помолитись на гору.</p>
<p>47 А як вечір настав, човен був серед моря, а Він Сам один на землі.</p>
<p>48 Коли ж Він побачив, як вони веслуванням мордуються, бо вітер їм був супротивний, о четвертій сторожі вночі підійшов Він до них, по морю йдучи, і хотів їх минути.</p>
<p>49 А вони, як побачили, що йде Він по морю, подумали, що то мара, та й стали кричати,</p>
<p>50 бо Його всі побачили та налякались. А Він зараз до них обізвався й сказав їм: Будьте смілі, це Я, не лякайтесь!</p>
<p>51 І ввійшов Він у човен до них, і вітер затих. А вони здивувалися дуже в собі,</p>
<p>52 бо не зрозуміли чуда про хліби, бо серце їхнє було затверділе.</p>
<p>53 Перепливши ж вони, прибули в землю Генісаретську й причалили.</p>
<p>54 І, як вони повиходили з човна, люди зараз пізнали Його,</p>
<p>55 і порозбігались по всій тій околиці, і стали на ложах недужих приносити, де тільки прочули були, що Він є.</p>
<p>56 І куди тільки Він прибував до сіл, чи до міст, чи до осель, клали недужих на майданах, і благали Його, щоб могли доторкнутись хоч краю одежі Його. І хто тільки до Нього доторкувався, той був уздоровлений!</p>
<h4>Вiд Марка 7</h4>
<p>1 І зібрались до Нього фарисеї та деякі з книжників, які прибули із Єрусалиму,</p>
<p>2 і побачили, що деякі з учнів Його їли хліб руками нечистими, цебто невмитими.</p>
<p>3 Бо фарисеї й усі юдеї, зберігаючи передання старших, не їдять, як старанно не вимиють рук;</p>
<p>4 а вернувшися з ринку, вони ні їдять, поки не вмиються. Багато є й іншого, що вони прийняли, щоб додержувати: миття чаш, і глеків, і мідяного посуду.</p>
<p>5 І запитали Його фарисеї та книжники: Чому учні Твої не живуть за переданням старших, але хліб споживають руками нечистими?</p>
<p>6 А Він їм відказав: Добре пророкував про вас, лицемірів, Ісая, як написано: Оці люди устами шанують Мене, серце ж їхнє далеко від Мене...</p>
<p>7 Та однак надаремне шанують Мене, бо навчають наук людських заповідей.</p>
<p>8 Занехаявши заповідь Божу, передань людських ви тримаєтесь: обмиваєте глеки та чаші, і багато такого подібного й іншого робите ви.</p>
<p>9 І сказав Він до них: Спритно відкидаєте ви заповідь Божу, аби зберегти своє передання.</p>
<p>10 Бо Мойсей наказав: Шануй батька свого та матір свою, та: Хто злорічить на батька чи матір, нехай смертю помре.</p>
<p>11 А ви кажете: Коли скаже хто батьку чи матері: Корван, чи дар Богові те, чим би ти скористатись від мене хотів,</p>
<p>12 то вже вільно йому не робити нічого для батька чи матері,</p>
<p>13 порушуючи Боже Слово вашим переданням, що його ви самі встановили. І багато такого ви іншого робите.</p>
<p>14 І Він знову покликав народ і промовив до нього: Послухайте Мене всі, і зрозумійте!</p>
<p>15 Немає нічого назовні людини, що, увіходячи в неї, могло б опоганити її; що ж із неї виходить, те людину опоганює.</p>
<p>16 Коли має хто вуха, щоб слухати, нехай слухає!</p>
<p>17 А коли від народу ввійшов Він до дому, тоді учні Його запиталися в Нього про притчу.</p>
<p>18 І Він їм відказав: Чи ж і ви розуміння не маєте? Хіба ж не розумієте ви, що все те, що входить іззовні в людину, не може опоганити її?</p>
<p>19 Бо не входить до серця йому, але до живота, і виходить назовні, очищуючи всяку їжу.</p>
<p>20 А далі сказав Він: Що з людини виходить, те людину опоганює.</p>
<p>21 Бо зсередини, із людського серця виходять лихі думки, розпуста, крадіж, душогубства,</p>
<p>22 перелюби, здирства, лукавства, підступ, безстидства, завидющеє око, богозневага, гордощі, безум.</p>
<p>23 Усе зле це виходить зсередини, і людину опоганює!</p>
<p>24 І встав Він, і звідти пішов у землю тирську й сидонську. І, ввійшовши до дому, Він хотів, щоб ніхто не довідавсь, та не міг утаїтись.</p>
<p>25 Негайно бо жінка одна, якої дочка мала духа нечистого, прочула про Нього, і прийшла, та й припала до ніг Йому.</p>
<p>26 А ця жінка грекиня була, родом сирофінікіянка. Вона стала благати Його, щоб із дочки її демона вигнав.</p>
<p>27 А Він їй сказав: Дай, щоб перше наїлися діти, не годиться бо хліб забирати в дітей, і кинути щенятам!</p>
<p>28 А вона Йому в відповідь каже: Так, Господи! Але навіть щенята їдять під столом від дитячих кришок...</p>
<p>29 І Він їй сказав: За слово оце йди собі, демон вийшов із твоєї дочки!</p>
<p>30 А коли вона в дім свій вернулась, то знайшла, що дочка на постелі лежала, а демон вийшов із неї.</p>
<p>31 І вийшов Він знов із країв тирських і сидонських, і подався шляхом на Сидон над море Галілейське, через околиці Десятимістя.</p>
<p>32 І приводять до Нього глухого немову, і благають Його, щоб руку на нього поклав.</p>
<p>33 І взяв Він його від народу самого, і вклав пальці Свої йому в вуха, і, сплюнувши, доторкнувся його язика.</p>
<p>34 І, на небо споглянувши, Він зідхнув і промовив до нього: Еффата; цебто: Відкрийся!</p>
<p>35 І відкрилися вуха йому, і путо його язика розв'язалось негайно, і він став говорити виразно!</p>
<p>36 А Він їм звелів, щоб нікому цього не розповідали. Та що більше наказував їм, то ще більш розголошували.</p>
<p>37 І дуже всі дивувалися та говорили: Він добре все робить: глухим дає чути, а німим говорити!</p>
<h4>Вiд Марка 8</h4>
<p>1 Тими днями, коли було знову багато народу, а їсти не мали чого, покликав Він учнів Своїх та й промовив до них:</p>
<p>2 Жаль мені тих людей, що вже три дні зо Мною знаходяться, та їсти не мають чого.</p>
<p>3 А коли відпущу їх голодних до їхніх домівок, то ослабнуть у дорозі, бо деякі з них поприходили здалека.</p>
<p>4 І відказали Йому Його учні: Звідки зможе хто нагодувати їх хлібом отут у пустині?</p>
<p>5 А Він їх запитав: Скільки маєте хліба? Вони ж повідомили: Семеро.</p>
<p>6 Тоді Він народу звелів на землі посідати. І, взявши семеро хліба, віддавши подяку, Він поламав і дав учням Своїм, щоб роздати. А вони роздавали народові.</p>
<p>7 І мали вони трохи рибок; і Він їх поблагословив, і роздати звелів також їх.</p>
<p>8 І всі їли й наїлися, а з позосталих кусків сім кошів назбирали...</p>
<p>9 А їдців було тисяч з чотири!</p>
<p>10 І всів Він негайно до човна з Своїми учнями, та й прибув до землі Далманутської.</p>
<p>11 І вийшли фарисеї, і почали сперечатися з Ним, і, Його випробовуючи, хотіли від Нього ознаки із неба.</p>
<p>12 А Він тяжко зідхнув у Своїм дусі й промовив: Якої ознаки цей рід вимагає? Поправді кажу вам, що родові цьому ознака не буде дана!</p>
<p>13 І покинув Він їх, усів знову до човна, і на той бік відбув.</p>
<p>14 І забули вони взяти хліба, і крім одного буханця, у човні не мали з собою нічого.</p>
<p>15 А Він їм наказував та говорив: Стережіться уважливо фарисейської розчини й розчини Іродової!</p>
<p>16 Вони ж міркували й казали один до одного, що хліба не мають вони.</p>
<p>17 А Ісус, знавши те, промовляє до них: Чого ви міркуєте, що хліба не маєте? Чи ви ще не знаєте й не розумієте? Чи ще маєте серце своє затверділим?</p>
<p>18 Мавши очі не бачите, і мавши вуха не чуєте? І не пам'ятаєте,</p>
<p>19 коли п'ять хлібів Я ламав на п'ять тисяч, скільки повних кошів із кусків ви зібрали? Вони кажуть до Нього: Дванадцять.</p>
<p>20 А як сім на чотири тисячі, скільки кошиків повних з кусків ви зібрали? І відказують: Сім.</p>
<p>21 І сказав Він до них: Ви ще не розумієте?...</p>
<p>22 І приходять вони в Віфсаїду. І приводять до Нього сліпого, і благають Його, щоб доторкнувся до нього.</p>
<p>23 І взяв Він сліпого за руку, та й вивів його за село. І послинивши очі йому, поклав руки на нього, і питався його, чи що бачить.</p>
<p>24 І, зиркнувши, сказав той: Я бачу людей, які ходять, немов би дерева...</p>
<p>25 Потім знов Він поклав Свої руки на очі йому, і прозрів той, і одужав, і виразно став бачити все!</p>
<p>26 І послав Він додому його й наказав: До села й не заходь, і нікому в селі не розповідай!</p>
<p>27 Потому пішов Ісус й учні Його до сіл Кесарії Пилипової, а в дорозі питав Своїх учнів, говорячи їм: За кого Мене люди вважають?</p>
<p>28 Вони ж відповіли Йому, кажучи: За Івана Христителя, другі за Іллю, а інші за одного з пророків.</p>
<p>29 І Він запитав їх: А ви за кого Мене маєте? Петро Йому в відповідь каже: Ти Христос!</p>
<p>30 І Він заборонив їм, щоб нікому про Нього вони не казали!</p>
<p>31 І почав їх навчати, що Синові Людському треба багато страждати, і Його відцураються старші, і первосвященики, і книжники, і Він буде вбитий, але третього дня Він воскресне.</p>
<p>32 І те слово казав Він відкрито. А Петро узяв набік Його, і Йому став перечити.</p>
<p>33 А Він обернувся й поглянув на учнів Своїх, та й Петру докорив і сказав: Відступись, сатано, від Мене, бо думаєш ти не про Боже, а про людське!</p>
<p>34 І Він покликав народ із Своїми учнями, та й промовив до них: Коли хоче хто йти вслід за Мною, хай зречеться самого себе, і хай візьме свого хреста та й за Мною йде!</p>
<p>35 Бо хто хоче душу свою зберегти, той погубить її, а хто згубить душу свою ради Мене та Євангелії, той її збереже.</p>
<p>36 Яка ж користь людині, що здобуде ввесь світ, але душу свою занапастить?</p>
<p>37 Або що назамін дасть людина за душу свою?</p>
<p>38 Бо хто буде Мене та Моєї науки соромитися в роді цім перелюбнім та грішнім, того посоромиться також Син Людський, як прийде у славі Свого Отця з Анголами святими.</p>
<h4>Вiд Марка 9</h4>
<p>1 І сказав Він до них: Поправді кажу вам, що деякі з тут-о приявних не скуштують смерти, аж поки не бачитимуть Царства Божого, що прийшло воно в силі.</p>
<p>2 А через шість день забирає Ісус Петра, і Якова, і Івана, та й веде їх осібно на гору високу самих. І Він переобразивсь перед ними.</p>
<p>3 І стала одежа Його осяйна, дуже біла, як сніг, якої білильник не зміг би так вибілити на землі!</p>
<p>4 І з'явивсь їм Ілля та Мойсей, і розмовляли з Ісусом.</p>
<p>5 І озвався Петро та й сказав до Ісуса: Учителю, добре бути нам тут! Поставмо ж собі три шатрі: для Тебе одне, і одне для Мойсея, і одне для Іллі...</p>
<p>6 Бо не знав, що казати, бо були перелякані.</p>
<p>7 Та хмара ось їх заслонила, і голос почувся із хмари: Це Син Мій Улюблений, Його слухайтеся!</p>
<p>8 І зараз, звівши очі свої, вони вже нікого з собою не бачили, крім Самого Ісуса.</p>
<p>9 А коли з гори сходили, Він їм наказав, щоб нікому того не казали, що бачили, аж поки Син Людський із мертвих воскресне.</p>
<p>10 І вони заховали те слово в собі, сперечаючися, що то є: воскреснути з мертвих.</p>
<p>11 І вони запитали Його та сказали: Що це книжники кажуть, ніби треба Іллі перш прийти?</p>
<p>12 А Він відказав їм: Тож Ілля, коли прийде попереду, усе приготує. Та як же про Людського Сина написано, що мусить багато Він витерпіти, і буде зневажений?</p>
<p>13 Але вам кажу, що й Ілля був прийшов, та зробили йому, що тільки хотіли, як про нього написано...</p>
<p>14 А коли повернулись до учнів, коло них вони вгледіли безліч народу та книжників, що сперечалися з ними.</p>
<p>15 І негайно ввесь натовп, як побачив Його, сполохнувся із дива, і назустріч побіг, і став вітати Його.</p>
<p>16 І запитався Він їх: Про що сперечаєтесь з ними?</p>
<p>17 І Йому відповів один із натовпу: Учителю, привів я до Тебе ось сина свого, що духа німого він має.</p>
<p>18 А як він де схопить його, то об землю кидає ним, і він піну пускає й зубами скрегоче та сохне. Я казав Твоїм учням, щоб прогнали його, та вони не змогли.</p>
<p>19 А Він їм у відповідь каже: О, роде невірний, доки буду Я з вами? Доки вас Я терпітиму? Приведіть до Мене його!</p>
<p>20 І до Нього того привели. І як тільки побачив Його, то дух зараз затряс ним. А той, повалившись на землю, став качатися та заливатися піною...</p>
<p>21 І Він запитав його батька: Як давно йому сталося це? Той сказав: Із дитинства.</p>
<p>22 І почасту кидав він ним і в огонь, і до води, щоб його погубити. Але коли можеш що Ти, то змилуйсь над нами, і нам поможи!</p>
<p>23 Ісус же йому відказав: Щодо того твого коли можеш, то тому, хто вірує, все можливе!</p>
<p>24 Зараз батько хлоп'яти з слізьми закричав і сказав: Вірую, Господи, поможи недовірству моєму!</p>
<p>25 А Ісус, як побачив, що натовп збігається, то нечистому духові заказав, і сказав йому: Душе німий і глухий, тобі Я наказую: вийди з нього, і більше у нього не входь!</p>
<p>26 І, закричавши та міцно затрясши, той вийшов. І він став, немов мертвий, аж багато-хто стали казати, що помер він...</p>
<p>27 А Ісус узяв за руку його та й підвів його, і той устав.</p>
<p>28 Коли ж Він до дому прийшов, то учні питали Його самотою: Чому ми не могли його вигнати?</p>
<p>29 А Він їм сказав: Цей рід не виходить інакше, як тільки від молитви та посту.</p>
<p>30 І вони вийшли звідти, і проходили по Галілеї. А Він не хотів, щоб довідався хто.</p>
<p>31 Бо Він Своїх учнів навчав і казав їм: Людський Син буде виданий людям до рук, і вони Його вб'ють, але вбитий, воскресне Він третього дня!</p>
<p>32 Вони ж не зрозуміли цього слова, та боялись Його запитати.</p>
<p>33 І прибули вони в Капернаум. А як був Він у домі, то їх запитав: Про що міркували в дорозі?</p>
<p>34 І мовчали вони, сперечалися бо проміж себе в дорозі, хто найбільший.</p>
<p>35 А як сів, то покликав Він Дванадцятьох, і промовив до них: Коли хто бути першим бажає, нехай буде найменшим із усіх і слуга всім!</p>
<p>36 І взяв Він дитину, і поставив її серед них. І, обнявши її, Він промовив до них:</p>
<p>37 Коли хто в Ім'я Моє прийме одне з дітей таких, той приймає Мене. Хто ж приймає Мене, не Мене він приймає, а Того, Хто послав Мене!</p>
<p>38 Обізвався до нього Іван: Учителю, ми бачили одного чоловіка, який з нами не ходить, що виганяє Ім'ям Твоїм демонів; і ми заборонили йому, бо він із нами не ходить.</p>
<p>39 А Ісус відказав: Не забороняйте йому, бо немає такого, що Ім'ям Моїм чудо зробив би, і зміг би небаром лихословити Мене.</p>
<p>40 Хто бо не супроти нас, той за нас!</p>
<p>41 І коли хто напоїть вас кухлем води в Ім'я Моє ради того, що ви Христові, поправді кажу вам: той не згубить своєї нагороди!</p>
<p>42 Хто ж спокусить одного з малих цих, що вірять, то краще б такому було, коли б жорно млинове на шию йому почепити, та й кинути в море!</p>
<p>43 І коли рука твоя спокушає тебе, відітни її: краще тобі ввійти до життя одноруким, ніж з обома руками ввійти до геєнни, до огню невгасимого,</p>
<p>44 де їхній червяк не вмирає, і не гасне огонь.</p>
<p>45 І коли нога твоя спокушає тебе, відітни її: краще тобі ввійти до життя одноногим, ніж з обома ногами бути вкиненому до геєнни, до огню невгасимого,</p>
<p>46 де їхній червяк не вмирає, і не гасне огонь.</p>
<p>47 І коли твоє око тебе спокушає, вибери його: краще тобі однооким ввійти в Царство Боже, ніж з обома очима бути вкиненому до геєнни огненної,</p>
<p>48 де їхній червяк не вмирає, і не гасне огонь!</p>
<p>49 Бо посолиться кожен огнем, і кожна жертва посолиться сіллю.</p>
<p>50 Сіль добра річ. Коли ж сіль несолоною стане, чим поправити її? Майте сіль у собі, майте й мир між собою!</p>
<h4>Вiд Марка 10</h4>
<p>1 І, вийшовши звідти, Він приходить у землю Юдейську, на той бік Йордану. І знову зібралися юрби до Нього, і знов Він навчав їх, звичаєм Своїм.</p>
<p>2 І підійшли фарисеї й спитали, Його випробовуючи: Чи дозволено чоловікові дружину свою відпустити?</p>
<p>3 А Він відповів і сказав їм: Що Мойсей заповів вам?</p>
<p>4 Вони ж відказали: Мойсей заповів написати листа розводового, та й відпустити.</p>
<p>5 Ісус же промовив до них: То за ваше жорстокосердя він вам написав оцю заповідь.</p>
<p>6 Бог же з початку творіння створив чоловіком і жінкою їх.</p>
<p>7 Покине тому чоловік свого батька та матір,</p>
<p>8 і стануть обоє вони одним тілом, тим то немає вже двох, але одне тіло.</p>
<p>9 Тож, що Бог спарував, людина нехай не розлучує!</p>
<p>10 А вдома про це учні знов запитали Його.</p>
<p>11 І Він їм відказав: Хто дружину відпустить свою, та й одружиться з іншою, той чинить перелюб із нею.</p>
<p>12 І коли дружина покине свого чоловіка, і вийде заміж за іншого, то чинить перелюб вона.</p>
<p>13 Тоді поприносили діток до Нього, щоб Він доторкнувся до них, учні ж їм докоряли.</p>
<p>14 А коли спостеріг це Ісус, то обурився, та й промовив до них: Пустіть діток до Мене приходити, і не бороніть їм, бо таких Царство Боже!</p>
<p>15 Поправді кажу вам: Хто Божого Царства не прийме, немов те дитя, той у нього не ввійде.</p>
<p>16 І Він їх пригорнув, і поблагословив, на них руки поклавши.</p>
<p>17 І коли вирушав Він у путь, то швидко наблизивсь один, упав перед Ним на коліна, і спитався Його: Учителю Добрий, що робити мені, щоб вічне життя вспадкувати?</p>
<p>18 Ісус же йому відказав: Чого звеш Мене Добрим? Ніхто не є Добрий, крім Бога Самого.</p>
<p>19 Знаєш заповіді: Не вбивай, не чини перелюбу, не кради, не свідкуй неправдиво, не кривди, шануй свого батька та матір.</p>
<p>20 А він відказав Йому: Учителю, це все виконав я ще змалку.</p>
<p>21 Ісус же поглянув на нього з любов'ю, і промовив йому: Одного бракує тобі: іди, розпродай, що маєш, та вбогим роздай, і матимеш скарб ти на небі! Потому приходь та й іди вслід за Мною, узявши хреста.</p>
<p>22 А він засмутився тим словом, і пішов, зажурившись, бо великі маєтки він мав!</p>
<p>23 І поглянув довкола Ісус, та й сказав Своїм учням: Як тяжко отим, хто має багатство, увійти в Царство Боже!</p>
<p>24 І учні жахнулись від слів Його. А Ісус знов у відповідь каже до них: Мої діти, як тяжко отим, хто надію кладе на багатство, увійти в Царство Боже!</p>
<p>25 Верблюдові легше пройти через голчине вушко, ніж багатому в Божеє Царство ввійти!</p>
<p>26 А вони здивувалися дуже, і казали один до одного: Хто ж тоді може спастися?</p>
<p>27 Ісус же поглянув на них і промовив: Неможливе це людям, а не Богові. Бо для Бога можливе все!</p>
<p>28 А Петро став казати Йому: От усе ми покинули, та й пішли за Тобою слідом.</p>
<p>29 Ісус відказав: Поправді кажу вам: Немає такого, щоб дім полишив, чи братів, чи сестер, або матір, чи батька, або діти, чи поля ради Мене та ради Євангелії,</p>
<p>30 і не одержав би в сто раз більше тепер, цього часу, серед переслідувань, домів, і братів, і сестер, і матерів, і дітей, і піль, а в віці наступному вічне життя.</p>
<p>31 І багато-хто з перших стануть останніми, а останні першими.</p>
<p>32 Були ж у дорозі вони, простуючи в Єрусалим. А Ісус ішов попереду них, аж дуже вони дивувались, а ті, що йшли вслід за Ним, боялись. І, взявши знов Дванадцятьох, почав їм розповідати, що з Ним статися має:</p>
<p>33 Оце в Єрусалим ми йдемо, і первосвященикам і книжникам виданий буде Син Людський, і засудять на смерть Його, і поганам Його видадуть,</p>
<p>34 і насміхатися будуть із Нього, і будуть плювати на Нього, і будуть Його бичувати, і вб'ють, але третього дня Він воскресне!</p>
<p>35 І підходять до Нього Яків та Іван, сини Зеведеєві, та й кажуть Йому: Учителю, ми хочемо, щоб Ти зробив нам, про що будемо просити Тебе.</p>
<p>36 А Він їх поспитав: Чого ж хочете, щоб Я вам зробив?</p>
<p>37 Вони ж відказали Йому: Дай нам, щоб у славі Твоїй ми сиділи праворуч від Тебе один, і ліворуч один!</p>
<p>38 А Ісус відказав їм: Не знаєте, чого просите. Чи ж можете ви пити чашу, що Я її п'ю, і христитися хрищенням, що Я ним хрищуся?</p>
<p>39 Вони відказали Йому: Можемо. А Ісус їм сказав: Чашу, що Я її п'ю, ви питимете, і хрищенням, що Я ним хрищусь, ви охриститеся.</p>
<p>40 А сидіти праворуч Мене та ліворуч не Моє це давати, а кому уготовано.</p>
<p>41 Як почули ж це Десятеро, то обурились на Якова та на Івана.</p>
<p>42 А Ісус їх покликав, і промовив до них: Ви знаєте, що ті, що вважають себе за князів у народів, панують над ними, а їхні вельможі їх тиснуть.</p>
<p>43 Не так буде між вами, але хто з вас великим бути хоче, нехай буде він вам за слугу.</p>
<p>44 А хто з вас бути першим бажає, нехай буде всім за раба.</p>
<p>45 Бо Син Людський прийшов не на те, щоб служили Йому, але щоб послужити, і душу Свою дати на викуп за багатьох.</p>
<p>46 І приходять вони в Єрихон. А коли з Єрихону виходив Він разом із Своїми учнями й з безліччю люду, сидів і просив при дорозі сліпий Вартимей, син Тимеїв.</p>
<p>47 І, прочувши, що то Ісус Назарянин, почав кликати та говорити: Сину Давидів, Ісусе, змилуйся надо мною!</p>
<p>48 І сварились на нього багато-хто, щоб мовчав, а він іще більше кричав: Сину Давидів, змилуйся надо мною!</p>
<p>49 І спинився Ісус та й сказав: Покличте його! І кличуть сліпого та й кажуть йому: Будь бадьорий, устань, Він кличе тебе.</p>
<p>50 А той скинув плаща свого, і скочив із місця, і прибіг до Ісуса.</p>
<p>51 А Ісус відповів і сказав йому: Що ти хочеш, щоб зробив Я тобі? Сліпий же Йому відказав: Учителю, нехай я прозрю!</p>
<p>52 Ісус же до нього промовив: Іди, твоя віра спасла тебе! І той зараз прозрів, і пішов за Ісусом дорогою.</p>
<h4>Вiд Марка 11</h4>
<p>1 І коли вони наблизились до Єрусалиму, до Вітфагії й Віфанії, на Оливній горі, тоді Він посилає двох учнів Своїх,</p>
<p>2 і каже до них: Ідіть у село, яке перед вами, і, входячи в нього, ви знайдете зараз прив'язане осля, що на нього ніхто ще з людей не сідав. Відв'яжіть його, і приведіть.</p>
<p>3 Коли ж скаже хто вам: Що це ви робите? відкажіть: Господь потребує його, і відішле його сюди зараз.</p>
<p>4 І вони відійшли, і знайшли те осля, що прив'язане коло воріт ізнадвору було при дорозі, і відв'язали його.</p>
<p>5 А деякі з тих, що стояли там, сказали до них: Що ви робите? Пощо осля ви відв'язуєте?</p>
<p>6 Вони ж їм відказали, як звелів їм Ісус, і відпущено їх.</p>
<p>7 І вони привели до Ісуса осля, і поклали на нього плащі свої, а Він сів на нього.</p>
<p>8 Багато ж народу стелили одежу свою по дорозі, а інші стелили дорогою зелень, натяту в полях.</p>
<p>9 А ті, що йшли перед Ним і позаду, викрикували: Осанна! Благословенний, хто йде у Господнє Ім'я!</p>
<p>10 Благословенне Царство, що надходить, Отця нашого Давида! Осанна на висоті!</p>
<p>11 Потому ввійшов Він до Єрусалиму, і в храм. А оглянувши все, як година вже пізня була, Він пішов у Віфанію з Дванадцятьма.</p>
<p>12 А назавтра, коли вони вийшли з Віфанії, Він зголоднів був.</p>
<p>13 І, побачивши здалека фі?ове дерево, вкрите листями, Він підійшов, чи не знайде на ньому чого. І, прийшовши до нього, не знайшов нічого, крім листя самого, не пора бо на фі?и була.</p>
<p>14 І озвався Ісус і промовив до нього: Щоб більше ніхто твого плоду не з'їв аж повіки! А учні Його все те чули.</p>
<p>15 І прийшли вони в Єрусалим. А як Він у храм увійшов, то став виганяти продавців і покупців у храмі, і поперевертав столи грошомінам та ослони продавцям голубів.</p>
<p>16 І Він не дозволяв, щоб хто річ яку носив через храм.</p>
<p>17 І Він їх навчав і казав їм: Хіба не написано: Дім Мій буде домом молитви в народів усіх, ви ж із нього зробили печеру розбійників!</p>
<p>18 І почули це первосвященики й книжники, і шукали, як Його погубити, бо боялись Його, увесь бо народ дивувався науці Його.</p>
<p>19 А як пізно ставало, вони поза місто виходили.</p>
<p>20 А проходячи вранці, побачили фі?ове дерево, усохле від кореня.</p>
<p>21 І, згадавши Петро, говорить Йому: Учителю, глянь фі?ове дерево, що прокляв Ти, усохло!</p>
<p>22 А Ісус їм у відповідь каже: Майте віру Божу!</p>
<p>23 Поправді кажу вам: Як хто скаже горі цій: Порушся та й кинься до моря, і не матиме сумніву в серці своїм, але матиме віру, що станеться так, як говорить, то буде йому!</p>
<p>24 Через це говорю вам: Усе, чого ви в молитві попросите, вірте, що одержите, і сповниться вам.</p>
<p>25 І коли стоїте на молитві, то прощайте, як маєте що проти кого, щоб і Отець ваш Небесний пробачив вам прогріхи ваші.</p>
<p>26 Коли ж не прощаєте ви, то й Отець ваш Небесний не простить вам прогріхів ваших.</p>
<p>27 І знову прийшли вони в Єрусалим. Коли ж Він у храмі ходив, поприходили первосвященики й книжники, і старшини до Нього,</p>
<p>28 і сказали Йому: Якою Ти владою все оце чиниш? І хто Тобі владу цю дав, щоб Ти це робив?</p>
<p>29 А Ісус відказав їм: Запитаю й Я вас одне слово, і відповідайте Мені, то й Я відкажу вам, якою Я владою це все чиню.</p>
<p>30 Іванове хрищення з неба було, чи від людей? Відповідайте Мені!</p>
<p>31 Вони ж міркували собі й говорили: Коли скажемо: Із неба, відкаже: Чого ж ви йому не повірили?</p>
<p>32 А як скажемо: Від людей, то боялись народу, бо всі вважали, що Іван був поправді пророк.</p>
<p>33 І сказали Ісусові в відповідь: Не знаємо... А Ісус їм відказує: То й Я не скажу вам, якою Я владою це все чиню.</p>
<h4>Вiд Марка 12</h4>
<p>1 І почав Він у притчах до них промовляти: Насадив був один чоловік виноградника, муром обгородив, видовбав у ньому чавило, башту поставив, і віддав його винарям, та й пішов.</p>
<p>2 А певного часу послав він раба до своїх винарів, щоб прийняти частину плоду з виноградника в тих винарів.</p>
<p>3 Та вони схопили його та й побили, і відіслали ні з чим.</p>
<p>4 І знову послав він до них раба іншого, та й того вони зранили в голову та зневажили.</p>
<p>5 Тоді вислав він іншого, і того вони вбили. І багатьох іще інших, набили одних, а одних повбивали.</p>
<p>6 І він мав ще одного, сина улюбленого. Наостанок послав і того він до них і сказав: Посоромляться сина мого!</p>
<p>7 А ті винарі міркували собі: Це спадкоємець; ходім, замордуймо його, і нашою спадщина буде!</p>
<p>8 І вони схопили його та й убили, і викинули його за виноградник...</p>
<p>9 Отож, що пан виноградника зробить? Він прибуде та й вигубить тих винарів, і віддасть виноградника іншим.</p>
<p>10 Чи ви не читали в Писанні: Камінь, що його будівничі відкинули, той наріжним став каменем!</p>
<p>11 Від Господа сталося це, і дивне воно в очах наших.</p>
<p>12 І шукали Його, щоб схопити, але побоялись народу. Бо вони зрозуміли, що про них Він цю притчу сказав. І, лишивши Його, відійшли.</p>
<p>13 І вони вислали деяких із фарисеїв та іродіянів до Нього, щоб зловити на слові Його.</p>
<p>14 Ті ж прийшли та й говорять Йому: Учителю, знаємо ми, що Ти справедливий, і не зважаєш зовсім ні на кого, бо на людське обличчя не дивишся, а наставляєш на Божу дорогу правдиво. Чи годиться давати податок для кесаря, чи ні? Давати нам, чи не давати?</p>
<p>15 А Ісус, знавши їх лицемірство, сказав їм: Чого ви Мене випробовуєте? Принесіть Мені гріш податковий, щоб бачити.</p>
<p>16 І принесли вони. А Він каже до них: Чий це образ і напис? Ті ж Йому відказали: Кесарів.</p>
<p>17 Ісус тоді каже в відповідь їм: Віддайте кесареве кесареві, а Богові Боже! І дивувалися з Нього вони...</p>
<p>18 І прийшли до Нього ті саддукеї, що твердять, ніби нема воскресення, і запитали Його та сказали:</p>
<p>19 Учителю, Мойсей написав нам: Як помре кому брат, і полишить дружину, а дитини не лишить, то нехай його брат візьме дружину його, та й відновить насіння для брата свого.</p>
<p>20 Було сім братів. І перший взяв дружину й умер, не лишивши дітей.</p>
<p>21 Другий теж її взяв та й помер, і він не лишив дітей. Так само і третій.</p>
<p>22 І всі семеро не полишили дітей. А по всіх вмерла й жінка.</p>
<p>23 А в воскресенні, як воскреснуть вони, то котрому із них вона дружиною буде? Бо семеро мали за дружину її.</p>
<p>24 Ісус їм відказав: Чи ви не тому помиляєтесь, що не знаєте ані Писання, ані Божої сили?</p>
<p>25 Бо як із мертвих воскреснуть, то не будуть женитись, ані заміж виходити, але будуть, немов Анголи ті на небі.</p>
<p>26 Щождо мертвих, що воскреснуть, чи ж ви не читали в Мойсеєвій книзі, як при кущі сказав йому Бог, промовляючи: Я Бог Авраамів, і Бог Ісаків, і Бог Яковів,</p>
<p>27 Бо Він є Бог не мертвих, а живих! Тим то ви помиляєтесь дуже.</p>
<p>28 А один із тих книжників, що чув, як вони сперечались, та бачив, як добре Він відповідав їм, приступив та й спитався Його: Котра заповідь перша з усіх?</p>
<p>29 Ісус відповів: Перша: Слухай, Ізраїлю: наш Господь Бог Бог єдиний.</p>
<p>30 І: Люби Господа, Бога свого, усім серцем своїм, і всією душею своєю, і всім своїм розумом, і з цілої сили своєї! Це заповідь перша!</p>
<p>31 А друга однакова з нею: Люби свого ближнього, як самого себе! Нема іншої більшої заповіді над оці!</p>
<p>32 І сказав Йому книжник: Добре, Учителю! Ти поправді сказав, що Один Він, і нема іншого, окрім Нього,</p>
<p>33 і що Любити Його всім серцем, і всім розумом, і всією душею, і з цілої сили, і що Любити свого ближнього, як самого себе, це важливіше за всі цілопалення й жертви!</p>
<p>34 Ісус же, побачивши, що розумно той відповідь дав, промовив до нього: Ти недалеко від Божого Царства! І ніхто не насмілювався вже питати Його.</p>
<p>35 Потому Ісус відповів і промовив, у храмі навчаючи: Як то книжники кажуть, що ніби Христос син Давидів?</p>
<p>36 Адже той Давид Святим Духом сказав: Промовив Господь Господеві моєму: сядь праворуч Мене, доки не покладу Я Твоїх ворогів підніжком ногам Твоїм!</p>
<p>37 Сам Давид Його Господом зве, як же Він йому син? І багато людей залюбки Його слухали.</p>
<p>38 Він же казав у науці Своїй: Стережіться тих книжників, що люблять у довгих одежах проходжуватись, і привіти на ринках,</p>
<p>39 і перші лавки в синагогах, і перші місця на прийняттях,</p>
<p>40 що вдовині хати поїдають, і моляться довго напоказ, вони тяжче осудження приймуть!</p>
<p>41 І сів Він навпроти скарбниці, і дививсь, як народ мідяки до скарбниці вкидає. І багато заможних укидали багато.</p>
<p>42 І підійшла одна вбога вдовиця, і поклала дві лепті, цебто гріш.</p>
<p>43 І покликав Він учнів Своїх та й промовив до них: Поправді кажу вам, що ця вбога вдовиця поклала найбільше за всіх, хто клав у скарбницю.</p>
<p>44 Бо всі клали від лишка свого, а вона поклала з убозтва свого все, що мала, свій прожиток увесь...</p>
<h4>Вiд Марка 13</h4>
<p>1 І коли Він виходив із храму, говорить Йому один із учнів Його: Подивися, Учителю яке то каміння та що за будівлі!</p>
<p>2 Ісус же до нього сказав: Чи ти бачиш великі будинки оці? Не залишиться тут навіть камінь на камені, який не зруйнується!</p>
<p>3 Коли ж Він сидів на Оливній горі, проти храму, питали Його насамоті Петро, і Яків, і Іван, і Андрій:</p>
<p>4 Скажи нам, коли станеться це? І яка буде ознака, коли все те виконатись має?</p>
<p>5 Ісус же почав промовляти до них: Стережіться, щоб вас хто не звів.</p>
<p>6 Бо багато-хто прийдуть в Ім'я Моє, кажучи: Це Я. І зведуть багатьох.</p>
<p>7 І як про війни почуєте ви, і про воєнні чутки, не лякайтесь, бо статись належить тому. Та це ще не кінець.</p>
<p>8 Бо повстане народ на народ, і царство на царство, будуть землетруси місцями, буде голод. Це початок терпінь породільних.</p>
<p>9 Пильнуйте ж самі, бо вас на суди видаватимуть, і бичуватимуть вас у синагогах, і поведуть до правителів та до царів ради Мене, на свідчення їм.</p>
<p>10 Але перше Євангелія мусить бути народам усім проповідувана.</p>
<p>11 Коли ж видадуть вас і поведуть, не турбуйтеся заздалегідь, що вам говорити, а що дане вам буде тієї години, то те говоріть: бо не ви промовлятимете, але Дух Святий.</p>
<p>12 І видасть на смерть брата брат, а батько дитину. І діти повстануть навпроти батьків, і їм смерть заподіють.</p>
<p>13 І за Ім'я Моє будуть усі вас ненавидіти. А хто витерпить аж до кінця, той буде спасений!</p>
<p>14 Коли ж ви побачите ту гидоту спустошення, що про неї звіщав пророк Даниїл, що вона залягла, де не слід, хто читає, нехай розуміє, тоді ті, хто в Юдеї, нехай в гори втікають.</p>
<p>15 І хто на покрівлі, нехай той не сходить, і нехай не входить узяти щось із дому свого.</p>
<p>16 І хто на полі, хай назад не вертається взяти одежу свою.</p>
<p>17 Горе ж вагітним і тим, хто годує грудьми, у ті дні!</p>
<p>18 Моліться ж, щоб не трапилося це зимою!</p>
<p>19 Будуть бо ті дні такою скорботою, що її не було з первопочину світу, що його Бог створив, аж досі, і не буде.</p>
<p>20 І коли б Господь не вкоротив був тих днів, не спаслася б ніяка людина; але ради вибраних, кого вибрав, укоротив Він ті дні.</p>
<p>21 Тоді ж, як хто скаже до вас: Ото, Христос тут, Ото там, не йміть віри.</p>
<p>22 Бо повстануть христи неправдиві, і неправдиві пророки, і будуть чинити ознаки та чуда, щоб спокусити, як можна, і вибраних.</p>
<p>23 Але ви стережіться! Я сказав вам усе наперед.</p>
<p>24 Але за тих днів, по скорботі отій, сонце затьмиться, і місяць не дасть свого світла.</p>
<p>25 і зорі спадатимуть з неба, і сили небесні порушаться...</p>
<p>26 І побачать тоді Сина Людського, що йтиме на хмарах із великою потугою й славою.</p>
<p>27 І тоді Він пошле Анголів і зберуть Його вибраних від вітрів чотирьох, від краю землі до край-неба.</p>
<p>28 Від дерева ж фі?ового навчіться прикладу: коли віття його вже розпукується, і кинеться листя, то знаєте, що близько літо.</p>
<p>29 Так і ви: коли тільки побачите, що діється це, то знайте, що близько, під дверима.</p>
<p>30 Поправді кажу вам: не перейде цей рід, аж усе оце станеться!</p>
<p>31 Небо й земля проминуться, але не минуться слова Мої!</p>
<p>32 Про день же той чи про годину не знає ніхто: ні Анголи на небі, ні Син, тільки Отець.</p>
<p>33 Уважайте, чувайте й моліться: бо не знаєте, коли час той настане!</p>
<p>34 Як той чоловік, що від'їхав, і залишив свій дім, і дав рабам своїм владу й кожному працю свою, а воротареві звелів пильнувати.</p>
<p>35 Тож пильнуйте, не знаєте бо, коли прийде пан дому: увечорі, чи опівночі, чи як півні співатимуть, чи ранком.</p>
<p>36 Щоб вас не застав, що спите, коли вернеться він несподівано.</p>
<p>37 А що вам Я кажу, те всім Я кажу: Пильнуйте!</p>
<h4>Вiд Марка 14</h4>
<p>1 За два ж дні була Пасха й Опрісноки. А первосвященики й книжники стали шукати, як би підступом взяти Його та забити.</p>
<p>2 Вони говорили: Та не в свято, щоб бува колотнеча в народі не сталась.</p>
<p>3 Коли ж Ісус був у Віфанії, у домі Симона, на проказу слабого, і сидів при столі, підійшла одна жінка, алябастрову пляшечку маючи щирого нардового дуже цінного мира. І розбила вона алябастрову пляшечку, і вилила миро на голову Йому!</p>
<p>4 А дехто обурювались між собою й казали: Нащо таке марнотратство на миро?</p>
<p>5 Бо можна було б це миро продати більше, як за три сотні динаріїв, і вбогим роздати. І нарікали на неї.</p>
<p>6 Ісус же сказав: Залишіть її! Чого прикрість їй робите? Вона добрий учинок зробила Мені.</p>
<p>7 Бо вбогих ви маєте завжди з собою, і коли схочете, можете їм робити добро, Мене ж не постійно ви маєте.</p>
<p>8 Що могла, те зробила вона: заздалегідь намастила Моє тіло на похорон...</p>
<p>9 Поправді кажу вам: де тільки ця Євангелія проповідувана буде в цілому світі, на пам'ятку їй буде сказане й те, що зробила вона!</p>
<p>10 Юда ж Іскаріотський, один із Дванадцятьох, подався до первосвящеників, щоб їм Його видати.</p>
<p>11 А вони, як почули, зраділи, і обіцяли йому срібняків за те дати. І він став вишукувати, як би слушного часу їм видати Його.</p>
<p>12 А першого дня Опрісноків, коли пасху приношено в жертву, сказали Йому Його учні: Куди хочеш, щоб пішли й приготували ми Тобі пасху спожити?</p>
<p>13 І посилає Він двох із Своїх учнів, і каже до них: Підіть до міста, і стріне вас чоловік, що нестиме в глекові воду, то йдіть за ним.</p>
<p>14 І там, куди він увійде, скажіть до господаря дому: Учитель питає: Де кімната Моя, в якій Я споживу зо Своїми учнями пасху?</p>
<p>15 І він вам покаже великую горницю, вистелену та готову: там приготуйте для нас.</p>
<p>16 І учні пішли, і до міста прийшли, і знайшли, як Він їм сказав, і зачали вони пасху готувати.</p>
<p>17 А коли настав вечір, Він приходить із Дванадцятьма.</p>
<p>18 І як сиділи вони при столі й споживали, промовив Ісус: Поправді кажу вам, що один з-поміж вас, який споживає зо Мною, видасть Мене...</p>
<p>19 Вони зачали сумувати, і один по одному питати Його: Чи не я?</p>
<p>20 А Він їм сказав: Один із Дванадцятьох, що в миску мачає зо Мною...</p>
<p>21 Людський Син справді йде, як про Нього написано; та горе тому чоловікові, що видасть він Людського Сина! Було б краще тому чоловікові, коли б він не родився!...</p>
<p>22 Як вони ж споживали, Ісус узяв хліб, і поблагословив, поламав, і дав їм, і сказав: Прийміть, споживайте, це тіло Моє!</p>
<p>23 І взяв Він чашу, і, вчинивши подяку, подав їм, і пили з неї всі.</p>
<p>24 І промовив до них: Це кров Моя Нового Заповіту, що за багатьох проливається.</p>
<p>25 Поправді кажу вам, що віднині не питиму Я від плоду виноградного до того дня, як новим буду пити його в Царстві Божім!</p>
<p>26 А коли відспівали вони, на гору Оливну пішли.</p>
<p>27 Промовляє тоді їм Ісус: Усі ви спокуситесь ночі цієї, як написано: Уражу пастиря, і розпорошаться вівці!</p>
<p>28 По воскресенні ж Своїм Я вас випереджу в Галілеї.</p>
<p>29 І відізвався до Нього Петро: Хоч спокусяться й усі, та не я!</p>
<p>30 Ісус же йому відказав: Поправді кажу тобі, що сьогодні, цієї ось ночі, перше ніж заспіває півень двічі, відречешся ти тричі від Мене!</p>
<p>31 А він ще сильніш запевняв: Коли б мені й умерти з Тобою, я не відречуся Тебе! Так же само сказали й усі...</p>
<p>32 І приходять вони до місцевости, на ім'я Гефсиманія, і каже Він учням Своїм: Посидьте ви тут, поки Я помолюся.</p>
<p>33 І, взявши з Собою Петра, і Якова та Івана, Він зачав сумувати й тужити...</p>
<p>34 І сказав Він до них: Обгорнена сумом смертельним душа Моя! Залишіться тут і пильнуйте!</p>
<p>35 І Він відійшов трохи далі, припав до землі, та й благав, щоб, як можна, минула Його ця година.</p>
<p>36 І благав Він: Авва-Отче, Тобі все можливе: пронеси мимо Мене цю чашу!... А проте, не чого хочу Я, але чого Ти...</p>
<p>37 І вернувся, і знайшов їх, що спали, та й каже Петрові: Симоне, спиш ти? Однієї години не зміг попильнувати?</p>
<p>38 Пильнуйте й моліться, щоб не впасти в спокусу, бадьорий бо дух, але немічне тіло!</p>
<p>39 І знову пішов і молився, те саме промовивши слово.</p>
<p>40 А вернувшись, ізнову знайшов їх, що спали, бо зважніли їм очі були. І не знали вони, що Йому відказати...</p>
<p>41 І вернувсь Він утретє, та й каже до них: Ви ще далі спите й спочиваєте? Скінчено, надійшла та година: у руки грішникам ось видається Син Людський!...</p>
<p>42 Уставайте, ходім, ось наблизивсь Мій зрадник...</p>
<p>43 І зараз, як Він ще говорив, прийшов Юда, один із Дванадцятьох, а з ним люди з мечами та киями від первосвящеників, і книжників, і старших.</p>
<p>44 А зрадник Його дав був знака їм, кажучи: Кого я поцілую, то Він, беріть Його, і обережно ведіть.</p>
<p>45 І, прийшовши, підійшов він негайно та й каже: Учителю! І поцілував Його...</p>
<p>46 Вони ж руки свої наклали на Нього, і схопили Його.</p>
<p>47 А один із тих, що стояли навколо, меча вихопив та й рубонув раба первосвященика, і відтяв йому вухо.</p>
<p>48 А Ісус їм промовив у відповідь: Немов на розбійника вийшли з мечами та киями, щоб узяти Мене.</p>
<p>49 Я щодня був із вами у храмі, навчаючи, і Мене не взяли ви. Але, щоб збулися Писання.</p>
<p>50 Тоді всі полишили Його й повтікали...</p>
<p>51 Один же юнак, по нагому загорнений у покривало, ішов услід за Ним. І хапають його.</p>
<p>52 Але він, покривало покинувши, утік нагий.</p>
<p>53 А Ісуса вони повели до первосвященика. І зійшлися всі первосвященики й старші та книжники.</p>
<p>54 Петро ж здалека йшов услід за Ним до середини двору первосвященика; і сидів він із службою, і грівсь при огні.</p>
<p>55 А первосвященики та ввесь синедріон шукали посвідчення на Ісуса, щоб Йому заподіяти смерть, і не знаходили.</p>
<p>56 Бо багато-хто свідчив фальшиво на Нього, але не було згідних свідчень.</p>
<p>57 Тоді деякі встали, і кривосвідчили супроти Нього й казали:</p>
<p>58 Ми чули, як Він говорив: Я зруйную цей храм рукотворний, і за три дні збудую інший, нерукотворний.</p>
<p>59 Але й так не було їхнє свідчення згідне.</p>
<p>60 Тоді встав насередині первосвященик, та й Ісуса спитав і сказав: Ти нічого не відповідаєш, що свідчать вони проти Тебе?</p>
<p>61 Він же мовчав, і нічого не відповідав. Первосвященик ізнову спитав Його, до Нього говорячи: Чи Христос Ти, Син Благословенного?</p>
<p>62 А Ісус відказав: Я! І побачите ви Сина Людського, що сидітиме по правиці сили Божої, і на хмарах небесних приходитиме!</p>
<p>63 Роздер тоді первосвященик одежу свою та й сказав: На що нам ще свідки потрібні?</p>
<p>64 Ви чули цю богозневагу. Як вам здається? Вони ж усі присудили, що Він умерти повинен...</p>
<p>65 Тоді деякі стали плювати на Нього, і закривати обличчя Йому, і бити Його та казати Йому: Пророкуй! Служба теж Його била по щоках...</p>
<p>66 А коли Петро був на подвір'ї надолі, приходить одна із служниць первосвященика,</p>
<p>67 і як Петра вона вгледіла, що грівся, подивилась на нього та й каже: І ти був із Ісусом Назарянином!</p>
<p>68 Він же відрікся, говорячи: Не відаю, і не розумію, що кажеш... І вийшов назовні, на переддвір'я. І заспівав тоді півень.</p>
<p>69 Служниця ж, коли його вгледіла, стала знов говорити приявним: Цей із них!</p>
<p>70 І він знову відрікся. Незабаром же знов говорили приявні Петрові: Поправді, ти з них, бо ти галілеянин. Та й мова твоя така сама.</p>
<p>71 А він став клястись та божитись: Не знаю Цього Чоловіка, про Якого говорите ви!</p>
<p>72 І заспівав півень хвилі тієї подруге. І згадав Петро слово, що Ісус був промовив йому: Перше ніж заспіває півень двічі, відречешся ти тричі від Мене. І кинувся він, та й плакати став...</p>
<h4>Вiд Марка 15</h4>
<p>1 А первосвященики з старшими й книжниками, та ввесь синедріон, зараз уранці, нараду вчинивши, зв'язали Ісуса, повели та й Пилатові видали.</p>
<p>2 А Пилат запитався Його: Чи Ти Цар Юдейський? А Він йому в відповідь каже: Сам ти кажеш...</p>
<p>3 А первосвященики міцно Його винуватили.</p>
<p>4 Тоді Пилат знову Його запитав і сказав: Ти нічого не відповідаєш? Дивись, як багато проти Тебе свідкують!</p>
<p>5 А Ісус більш нічого не відповідав, так що Пилат дивувався.</p>
<p>6 На свято ж він їм відпускав був одного із в'язнів, котрого просили вони.</p>
<p>7 Був же один, що звався Варавва, ув'язнений разом із повстанцями, які за повстання вчинили були душогубство.</p>
<p>8 Коли ж натовп зібрався, він став просити Пилата зробити, як він завжди робив їм.</p>
<p>9 Пилат же сказав їм у відповідь: Хочете, відпущу вам Царя Юдейського?</p>
<p>10 Бо він знав, що Його через заздрощі видали первосвященики.</p>
<p>11 А первосвященики натовп підмовили, щоб краще пустив їм Варавву.</p>
<p>12 Пилат же промовив ізнов їм у відповідь: А що ж я чинитиму з Тим, що Його ви Юдейським Царем називаєте?</p>
<p>13 Вони ж стали кричати знов: Розіпни Його!</p>
<p>14 Пилат же сказав їм: Яке ж зло вчинив Він? А вони ще сильніше кричали: Розіпни Його!...</p>
<p>15 Пилат же хотів догодити народові, і відпустив їм Варавву. І видав Ісуса, збичувавши, щоб розп'ятий був.</p>
<p>16 Вояки ж повели Його до середини двору, цебто в преторій, і цілий відділ скликають.</p>
<p>17 І вони зодягли Його в багряницю і, сплівши з тернини вінка, поклали на Нього.</p>
<p>18 І вітати Його зачали: Радій, Царю Юдейський!</p>
<p>19 І тростиною по голові Його били, і плювали на Нього. І навколішки кидалися та вклонялись Йому...</p>
<p>20 І коли назнущалися з Нього, зняли з Нього багряницю, і наділи на Нього одежу Його. І Його повели, щоб розп'ясти Його.</p>
<p>21 І одного перехожого, що з поля вертався, Симона Кірінеянина, батька Олександра та Руфа, змусили, щоб хреста Йому ніс.</p>
<p>22 І Його привели на місце Голгофу, що значить Череповище.</p>
<p>23 І давали Йому пити вина, із миррою змішаного, але Він не прийняв.</p>
<p>24 І Його розп'яли, і поділили одежу Його, кинувши жереб про неї, хто що візьме.</p>
<p>25 Була ж третя година, як Його розп'яли.</p>
<p>26 І був написаний напис провини Його: Цар Юдейський.</p>
<p>27 Тоді розп'ято з Ним двох розбійників, одного праворуч, і одного ліворуч Його.</p>
<p>28 І збулося Писання, що каже: До злочинців Його зараховано!</p>
<p>29 А хто побіч проходив, то Його лихословили, головами своїми хитали й казали: Отак! Ти, що храма руйнуєш та за три дні будуєш,</p>
<p>30 зійди із хреста, та спаси Самого Себе!</p>
<p>31 Теж і первосвященики з книжниками глузували й один до одного казали: Він інших спасав, а Самого Себе не може спасти!</p>
<p>32 Христос, Цар Ізраїлів, нехай зійде тепер із хреста, щоб побачили ми та й увірували. Навіть ті, що разом із Ним були розп'яті, насміхалися з Нього...</p>
<p>33 А як шоста година настала, то аж до години дев'ятої темрява стала по цілій землі.</p>
<p>34 О годині ж дев'ятій Ісус скрикнув голосом гучним та й вимовив: Елої, Елої, лама савахтані, що в перекладі значить: Боже Мій, Боже Мій, нащо Мене Ти покинув?</p>
<p>35 Дехто ж із тих, що стояли навколо, це почули й казали: Ось Він кличе Іллю!</p>
<p>36 А один із них побіг, намочив губку оцтом, настромив на тростину, і давав Йому пити й казав: Чекайте, побачим, чи прийде Ілля Його зняти!</p>
<p>37 А Ісус скрикнув голосом гучним, і духа віддав!...</p>
<p>38 І в храмі завіса роздерлась надвоє, від верху аж додолу.</p>
<p>39 А сотник, що насупроти Нього стояв, як побачив, що Він отак духа віддав, то промовив: Чоловік Цей був справді Син Божий!</p>
<p>40 Були ж і жінки, що дивились здалека, між ними Марія Магдалина, і Марія, мати Якова Молодшого та Йосії, і Саломія,</p>
<p>41 що вони, як Він був у Галілеї, ходили за Ним та Йому прислуговували; і інших багато, що до Єрусалиму прийшли з Ним.</p>
<p>42 А коли настав вечір, через те, що було Приготовлення, цебто перед суботою,</p>
<p>43 прийшов Йосип із Ариматеї, радник поважний, що сам сподівавсь Царства Божого, і сміливо ввійшов до Пилата, і просив тіла Ісусового.</p>
<p>44 А Пилат здивувався, щоб Він міг уже вмерти. І, покликавши сотника, запитався його, чи давно вже Розп'ятий помер.</p>
<p>45 І, дізнавшись від сотника, він подарував тіло Йосипові.</p>
<p>46 А Йосип купив плащаницю, і, знявши Його, обгорнув плащаницею, та й поклав Його в гробі, що в скелі був висічений. І каменя привалив до могильних дверей.</p>
<p>47 Марія ж Магдалина й Марія, мати Йосієва, дивилися, де ховали Його.</p>
<h4>Вiд Марка 16</h4>
<p>1 Як минула ж субота, Марія Магдалина, і Марія Яковова, і Саломія накупили пахощів, щоб піти й намастити Його.</p>
<p>2 І на світанку дня першого в тижні, як сходило сонце, до гробу вони прибули,</p>
<p>3 і говорили одна одній: Хто відвалить нам каменя від могильних дверей?</p>
<p>4 А зиркнувши, побачили, що камінь відвалений; був же він дуже великий...</p>
<p>5 І, ввійшовши до гробу, побачили там юнака, що праворуч сидів, і був одягнений в білу одежу, і жахнулись вони...</p>
<p>6 А він промовляє до них: Не жахайтесь! Ви шукаєте Розп'ятого, Ісуса Назарянина. Він воскрес, нема Його тут! Ось місце, де Його поховали були.</p>
<p>7 Але йдіть, скажіть учням Його та Петрові: Він іде в Галілею попереду вас, там Його ви побачите, як Він вам говорив.</p>
<p>8 А як вийшли вони, то побігли від гробу, бо їх трепет та страх обгорнув. І не сказали нікому нічого, бо боялись...</p>
<p>9 Як воскрес Він уранці дня першого в тижні, то з'явився найперше Марії Магдалині, із якої був вигнав сім демонів.</p>
<p>10 Пішовши вона, повідомила тих, що були з Ним, які сумували та плакали.</p>
<p>11 А вони, як почули, що живий Він, і вона Його бачила, не йняли тому віри.</p>
<p>12 По цьому з'явився Він двом із них у постаті іншій в дорозі, як ішли вони на село.</p>
<p>13 А вони, як вернулися, інших про те сповістили, але не повірено й їм.</p>
<p>14 Нарешті, Він з'явився Одинадцятьом, як сиділи вони при столі, і докоряв їм за недовірство їхнє та твердосердя, що вони не йняли віри тим, хто воскреслого бачив Його.</p>
<p>15 І казав Він до них: Ідіть по цілому світові, та всьому створінню Євангелію проповідуйте!</p>
<p>16 Хто увірує й охриститься, буде спасений, а хто не ввірує засуджений буде.</p>
<p>17 А тих, хто ввірує, супроводити будуть ознаки такі: у Ім'я Моє демонів будуть вигонити, говоритимуть мовами новими,</p>
<p>18 братимуть змій; а коли смертодійне що вип'ють, не буде їм шкодити; кластимуть руки на хворих, і добре їм буде!</p>
<p>19 Господь же Ісус, по розмові із ними, вознісся на небо, і сів по Божій правиці.</p>
<p>20 І пішли вони, і скрізь проповідували. А Господь помагав їм, і стверджував слово ознаками, що його супроводили. Амінь.</p>

