
<h2></h2>
<h4>1-е Петра 1</h4>
<p>1 Петро, апостол Ісуса Христа, захожанам Розпорошення: Понту, Галатії, Каппадокії, Азії й Віфінії, вибраним</p>
<p>2 із передбачення Бога Отця, посвяченням Духа, на покору й окроплення кров'ю Ісуса Христа: нехай примножиться вам благодать та мир!</p>
<p>3 Благословенний Бог і Отець Господа нашого Ісуса Христа, що великою Своєю милістю відродив нас до живої надії через воскресення з мертвих Ісуса Христа,</p>
<p>4 на спадщину нетлінну й непорочну та нев'янучу, заховану в небі для вас,</p>
<p>5 що ви бережені силою Божою через віру на спасіння, яке готове з'явитися останнього часу.</p>
<p>6 Тіштеся з того, засмучені трохи тепер, якщо треба, всілякими випробовуваннями,</p>
<p>7 щоб досвідчення вашої віри було дорогоцінніше за золото, яке гине, хоч і огнем випробовується, на похвалу, і честь, і славу при з'явленні Ісуса Христа.</p>
<p>8 Ви Його любите, не бачивши, і віруєте в Нього, хоч тепер не бачите, а вірувавши, радієте невимовною й славною радістю,</p>
<p>9 бо досягаєте мети віри вашої спасіння душам.</p>
<p>10 Про це спасіння розвідували та допитувалися пророки, що звіщали про благодать, призначену вам.</p>
<p>11 Вони досліджували, на котрий чи на який час показував Дух Христів, що в них був, коли Він сповіщав про Христові страждання та славу, що прийдуть по них.</p>
<p>12 Їм відкрито було, що вони не для себе самих, а для вас служили тим, що тепер звіщено вам через благовісників Духом Святим, із неба посланим, на що бажають дивитися Анголи.</p>
<p>13 Тому то, підперезавши стегна свого розуму та бувши тверезі, майте досконалу надію на благодать, що приноситься вам в з'явленні Ісуса Христа.</p>
<p>14 Як слухняні, не застосовуйтеся до попередніх пожадливостей вашого невідання,</p>
<p>15 але за Святим, що покликав вас, будьте й самі святі в усім вашім поводженні,</p>
<p>16 бо написано: Будьте святі, Я бо святий!</p>
<p>17 І коли ви Отцем звете Того, Хто кожного, не зважаючи на особу, судить за вчинок, то в страху провадьте час вашого тимчасового замешкання.</p>
<p>18 І знайте, що не тлінним сріблом або золотом відкуплені ви були від марного вашого життя, що передане вам від батьків,</p>
<p>19 але дорогоцінною кров'ю Христа, як непорочного й чистого Ягняти,</p>
<p>20 що призначений був іще перед закладинами світу, але був з'явлений вам за останнього часу.</p>
<p>21 Через Нього ви віруєте в Бога, що з мертвих Його воскресив та дав славу Йому, щоб була ваша віра й надія на Бога.</p>
<p>22 Послухом правді очистьте душі свої через Духа на нелицемірну братерську любов, і ревно від щирого серця любіть один одного,</p>
<p>23 бо народжені ви не з тлінного насіння, але з нетлінного, Словом Божим живим та тривалим.</p>
<p>24 Бо кожне тіло немов та трава, і всяка слава людини як цвіт трав'яний: засохне трава то й цвіт опаде,</p>
<p>25 а Слово Господнє повік пробуває! А це те Слово, яке звіщене вам в Євангелії.</p>
<h4>1-е Петра 2</h4>
<p>1 Отож, відкладіть усяку злобу, і всякий підступ, і лицемірство, і заздрість, і всякі обмови,</p>
<p>2 і, немов новонароджені немовлята, жадайте щирого духовного молока, щоб ним вирости вам на спасіння,</p>
<p>3 якщо ви спробували, що добрий Господь.</p>
<p>4 Приступайте до Нього, до Каменя живого, дорогоцінного, що відкинули люди Його, але вибрав Бог.</p>
<p>5 І самі, немов те каміння живе, будуйтеся в дім духовий, на священство святе, щоб приносити жертви духовні, приємні для Бога через Ісуса Христа.</p>
<p>6 Бо стоїть у Писанні: Ось кладу Я на Сіоні Каменя вибраного, наріжного, дорогоцінного, і хто вірує в Нього, той не буде осоромлений!</p>
<p>7 Отож бо, для вас, хто вірує, Він коштовність, а для тих, хто не вірує камінь, що його занедбали були будівничі, той наріжним став каменем,</p>
<p>8 і камінь спотикання, і скеля спокуси, і об нього вони спотикаються, не вірячи слову, на що й призначені були.</p>
<p>9 Але ви вибраний рід, священство царське, народ святий, люд власности Божої, щоб звіщали чесноти Того, Хто покликав вас із темряви до дивного світла Свого,</p>
<p>10 колись ненарод, а тепер народ Божий, колись непомилувані, а тепер ви помилувані!</p>
<p>11 Благаю вас, любі, як приходьків та подорожніх, щоб ви здержувались від тілесних пожадливостей, що воюють проти душі.</p>
<p>12 Поводьтеся поміж поганами добре, щоб за те, за що вас обмовляють вони, немов би злочинців, побачивши добрі діла, славили Бога в день відвідання.</p>
<p>13 Отож, коріться кожному людському творінню ради Господа, чи то цареві, як найвищому,</p>
<p>14 чи то володарям, як від нього посланим для карання злочинців та для похвали доброчинців.</p>
<p>15 Бо така Божа воля, щоб доброчинці гамували неуцтво нерозумних людей,</p>
<p>16 як вільні, а не як ті, що мають волю на прикриття лихого, але як раби Божі.</p>
<p>17 Шануйте всіх, братство любіть, Бога бійтеся, царя поважайте.</p>
<p>18 Раби, коріться панам із повним страхом, не тільки добрим та тихим, але й прикрим.</p>
<p>19 Бо то вгодне, коли хто, через сумління перед Богом, терпить недолю, непоправді страждаючи.</p>
<p>20 Бо яка похвала, коли терпите ви, як вас б'ють за провини? Але коли з мукою терпите за добрі вчинки, то це вгодне Богові!</p>
<p>21 Бо на це ви покликані. Бо й Христос постраждав за нас, і залишив нам приклада, щоб пішли ми слідами Його.</p>
<p>22 Не вчинив Він гріха, і не знайшлося в устах Його підступу!</p>
<p>23 Коли був лихословлений, Він не лихословив взаємно, а коли Він страждав, не погрожував, але передав Тому, Хто судить справедливо.</p>
<p>24 Він тілом Своїм Сам підніс гріхи наші на дерево, щоб ми вмерли для гріхів та для праведности жили; Його ранами ви вздоровилися.</p>
<p>25 Ви бо були як ті вівці заблукані, та ви повернулись до Пастиря й Опікуна ваших душ.</p>
<h4>1-е Петра 3</h4>
<p>1 Так само дружини, коріться своїм чоловікам, щоб і деякі, хто не кориться слову, були приєднані без слова поводженням дружин,</p>
<p>2 як побачать ваше поводження чисте в страху.</p>
<p>3 А окрасою їм нехай буде не зовнішнє, заплітання волосся та навішання золота або вбирання одеж,</p>
<p>4 але захована людина серця в нетлінні лагідного й мовчазного духа, що дорогоцінне перед Богом.</p>
<p>5 Бо так само колись прикрашали себе й святі ті жінки, що клали надію на Бога й корились своїм чоловікам.</p>
<p>6 Так Сара корилась Авраамові, і паном його називала. А ви її діти, коли добро робите та не лякаєтесь жадного страху.</p>
<p>7 Чоловіки, так само живіть разом із дружинами за розумом, як зо слабішою жіночою посудиною, і виявляйте їм честь, бо й вони є співспадкоємиці благодаті життя, щоб не спинялися ваші молитви.</p>
<p>8 Нарешті ж, будьте всі однодумні, спочутливі, братолюбні, милосердні, покірливі.</p>
<p>9 Не платіть злом за зло, або лайкою за лайку, навпаки, благословляйте, знавши, що на це вас покликано, щоб ви вспадкували благословення.</p>
<p>10 Бо хто хоче любити життя та бачити добрі дні, нехай здержить свого язика від лихого та уста свої від говорення підступу.</p>
<p>11 Ухиляйся від злого та добре чини, шукай миру й женися за ним!</p>
<p>12 Бо очі Господні до праведних, а вуха Його до їхніх прохань, а Господнє лице проти тих, хто чинить лихе!</p>
<p>13 І хто заподіє вам зле, коли будете ви оборонцями доброго?</p>
<p>14 А коли ви за правду й страждаєте, то ви блаженні! А їхнього страху не бійтеся, і не тривожтеся!</p>
<p>15 А Господа Христа святіть у ваших серцях, і завжди готовими будьте на відповідь кожному, хто в вас запитає рахунку про надію, що в вас, із лагідністю та зо страхом.</p>
<p>16 Майте добре сумління, щоб тим, за що вас обмовляють, немов би злочинців, були посоромлені лихословники вашого поводження в Христі.</p>
<p>17 Бо ліпше страждати за добрі діла, коли хоче того Божа воля, аніж за лихі.</p>
<p>18 Бо й Христос один раз постраждав був за наші гріхи, щоб привести нас до Бога, Праведний за неправедних, хоч умертвлений тілом, але Духом оживлений,</p>
<p>19 Яким Він і духам, що в в'язниці були, зійшовши, звіщав;</p>
<p>20 вони колись непокірливі були, як їх Боже довготерпіння чекало за Ноєвих днів, коли будувався ковчег, що в ньому мало, цебто вісім душ, спаслось від води.</p>
<p>21 Того образ, хрищення не тілесної нечистости позбуття, але обітниця Богові доброго сумління, спасає тепер і нас воскресенням Ісуса Христа,</p>
<p>22 що, зійшовши на небо, пробуває по Божій правиці, а Йому підкорилися Анголи, влади та сили.</p>
<h4>1-е Петра 4</h4>
<p>1 Отож, коли тілом Христос постраждав за нас, то озбройтеся й ви тією самою думкою, бо хто тілом постраждав, той перестав грішити,</p>
<p>2 щоб решту часу в тілі жити вже не для пожадливостей людських, а для Божої волі.</p>
<p>3 Бо досить минулого часу, коли ви чинили волю поган, ходили в розпусті, у пожадливостях, у піяцтві, у гулянках, у піятиках, у беззаконних ідолослужбах.</p>
<p>4 Вони з того дивуються, що ви разом із ними не берете участи в розпусті, та зневажають.</p>
<p>5 Вони дадуть відповідь Тому, Хто судитиме живих та мертвих!</p>
<p>6 Бо на те й мертвим звіщувано Євангелію, щоб вони прийняли суд по-людському тілом, але жили по-Божому духом.</p>
<p>7 Кінець же всьому наблизився. Отже, будьте мудрі й пильнуйте в молитвах!</p>
<p>8 Найперше майте щиру любов один до одного, бо любов покриває багато гріхів!</p>
<p>9 Будьте гостинні один до одного без нехоті!</p>
<p>10 Служіть один одному, кожен тим даром, якого отримав, як доморядники всілякої Божої благодаті.</p>
<p>11 Коли хто говорить, говори, як Божі слова. Коли хто служить, то служи, як від сили, яку дає Бог, щоб Бог прославлявся в усьому Ісусом Христом, що Йому слава та влада на віки вічні, амінь.</p>
<p>12 Улюблені, не дивуйтесь огневі, що вам посилається на випробовування, немов би чужому випадку для вас.</p>
<p>13 Але через те, що берете ви участь у Христових стражданнях, то тіштеся, щоб і в з'явленні слави Його раділи ви й звеселялись.</p>
<p>14 Коли ж вас ганьблять за Христове Ім'я, то ви блаженні, бо на вас спочиває Дух слави й Дух Божий.</p>
<p>15 Ніхто з вас хай не страждає, як душогуб, або злодій, або злочинець, або ворохобник,</p>
<p>16 а коли як християнин, то нехай не соромиться він, але хай прославляє Бога за те.</p>
<p>17 Бо час уже суд розпочати від Божого дому; а коли він почнеться перше з нас, то який кінець тих, хто противиться Божій Євангелії?</p>
<p>18 А коли праведний ледве спасеться, то безбожний та грішний де зможе з'явитись?</p>
<p>19 Тому й ті, хто з Божої волі страждає, нехай душі свої віддадуть в доброчинстві Йому, як Створителю вірному.</p>
<h4>1-е Петра 5</h4>
<p>1 Тож благаю між вами пресвітерів, співпресвітер та свідок Христових страждань, співучасник слави, що повинна з'явитись:</p>
<p>2 пасіть стадо Боже, що у вас, наглядайте не з примусу, але добровільно по-Божому, не для брудної наживи, а ревно,</p>
<p>3 не пануйте над спадком Божим, але будьте для стада за взір.</p>
<p>4 А коли Архипастир з'явиться, то одержите ви нев'янучого вінка слави.</p>
<p>5 Також молоді, коріться старшим! А всі майте покору один до одного, бо Бог противиться гордим, а смиренним дає благодать!</p>
<p>6 Тож покоріться під міцну Божу руку, щоб Він вас Свого часу повищив.</p>
<p>7 Покладіть на Нього всю вашу журбу, бо Він опікується вами!</p>
<p>8 Будьте тверезі, пильнуйте! Ваш супротивник диявол ходить, ричучи, як лев, що шукає пожерти кого.</p>
<p>9 Противтесь йому, тверді в вірі, знавши, що ті самі муки трапляються й вашому братству по світі.</p>
<p>10 А Бог усякої благодаті, що покликав вас до вічної слави Своєї в Христі, нехай Сам удосконалить вас, хто трохи потерпів, хай упевнить, зміцнить, уґрунтує.</p>
<p>11 Йому слава та влада на вічні віки, амінь.</p>
<p>12 Я коротко вам написав через Силуяна, як гадаю вірного брата. Закликаю та свідчу, що це Божа благодать правдива, що ви в ній стоїте.</p>
<p>13 Вітає вас разом вибрана Церква в Вавилоні, і Марко, мій син.</p>
<p>14 Вітайте один одного поцілунком любови. Мир вам усім у Христі! Амінь.</p>

