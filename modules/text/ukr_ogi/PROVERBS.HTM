
<h2></h2>
<h4>Приповiстi 1</h4>
<p>1 Приповісті Соломона, сина Давидового, царя Ізраїлевого,</p>
<p>2 щоб пізнати премудрість і карність, щоб зрозуміти розсудні слова,</p>
<p>3 щоб прийняти напоумлення мудрости, праведности, і права й простоти,</p>
<p>4 щоб мудрости дати простодушним, юнакові пізнання й розважність.</p>
<p>5 Хай послухає мудрий і примножить науку, а розумний здобуде хай мудрих думок,</p>
<p>6 щоб пізнати ту приповість та загадкове говорення, слова мудреців та їхні загадки.</p>
<p>7 Страх Господній початок премудрости, нерозумні погорджують мудрістю та напучуванням.</p>
<p>8 Послухай, мій сину, напучення батька свого, і не відкидай науки матері своєї,</p>
<p>9 вони бо хороший вінок для твоєї голови, і прикраса на шию твою.</p>
<p>10 Мій сину, як грішники будуть тебе намовляти, то з ними не згоджуйся ти!</p>
<p>11 Якщо скажуть вони: Ходи з нами, чатуймо на кров, безпричинно засядьмо на неповинного,</p>
<p>12 живих поковтаймо ми їх, як шеол, та здорових, як тих, які сходять до гробу!</p>
<p>13 Ми знайдемо всіляке багатство цінне, переповнимо здобиччю наші хати.</p>
<p>14 Жеребок свій ти кинеш із нами, буде саква одна для всіх нас,</p>
<p>15 сину мій, не ходи ти дорогою з ними, спини ногу свою від їхньої стежки,</p>
<p>16 бо біжать їхні ноги на зло, і поспішають, щоб кров проливати!</p>
<p>17 Бож надармо поставлена сітка на очах усього крилатого:</p>
<p>18 то вони на кров власну чатують, засідають на душу свою!</p>
<p>19 Такі то дороги усіх, хто заздрий чужого добра: воно бере душу свого власника!</p>
<p>20 Кличе мудрість на вулиці, на площах свій голос дає,</p>
<p>21 на шумливих місцях проповідує, у місті при входах до брам вона каже слова свої:</p>
<p>22 Доки ви, нерозумні, глупоту любитимете? Аж доки насмішники будуть кохатись собі в глузуванні, а безглузді ненавидіти будуть знання?</p>
<p>23 Зверніться но ви до картання мого, ось я виллю вам духа свого, сповіщу вам слова свої!</p>
<p>24 Бо кликала я, та відмовились ви, простягла була руку свою, та ніхто не прислухувався!</p>
<p>25 І всю раду мою ви відкинули, картання ж мого не схотіли!</p>
<p>26 Тож у вашім нещасті сміятися буду і я, насміхатися буду, як прийде ваш страх.</p>
<p>27 Коли прийде ваш страх, немов вихор, і привалиться ваше нещастя, мов буря, як прийде недоля та утиск на вас,</p>
<p>28 тоді кликати будуть мене, але не відповім, будуть шукати мене, та не знайдуть мене,</p>
<p>29 за те, що науку зненавиділи, і не вибрали страху Господнього,</p>
<p>30 не хотіли поради моєї, погорджували всіма моїми докорами!</p>
<p>31 І тому хай їдять вони з плоду дороги своєї, а з порад своїх хай насищаються,</p>
<p>32 бо відступство безумних заб'є їх, і безпечність безтямних їх вигубить!</p>
<p>33 А хто мене слухає, той буде жити безпечно, і буде спокійний від страху перед злом!</p>
<h4>Приповiстi 2</h4>
<p>1 Сину мій, якщо приймеш слова мої ти, а накази мої при собі заховаєш,</p>
<p>2 щоб слухало мудрости вухо твоє, своє серце прихилиш до розуму,</p>
<p>3 якщо до розсудку ти кликати будеш, до розуму кликатимеш своїм голосом,</p>
<p>4 якщо будеш шукати його, немов срібла, і будеш його ти пошукувати, як тих схованих скарбів,</p>
<p>5 тоді зрозумієш страх Господній, і знайдеш ти Богопізнання,</p>
<p>6 бо Господь дає мудрість, з Його уст знання й розум!</p>
<p>7 Він спасіння ховає для щирих, мов щит той для тих, хто в невинності ходить,</p>
<p>8 щоб справедливих стежок стерегти, і береже Він дорогу Своїх богобійних!</p>
<p>9 Тоді ти збагнеш справедливість та право, і простоту, всіляку дорогу добра,</p>
<p>10 бо мудрість увійде до серця твого, і буде приємне знання для твоєї душі!</p>
<p>11 розважність тоді тебе пильнуватиме, розум тебе стерегтиме,</p>
<p>12 щоб тебе врятувати від злої дороги, від людини, що каже лукаве,</p>
<p>13 від тих, хто стежки простоти покидає, щоб ходити дорогами темряви,</p>
<p>14 що тішаться, роблячи зло, що радіють крутійствами злого,</p>
<p>15 що стежки їхні круті, і відходять своїми путями,</p>
<p>16 щоб тебе врятувати від блудниці, від чужинки, що мовить м'якенькі слова,</p>
<p>17 що покинула друга юнацтва свого, а про заповіт свого Бога забула,</p>
<p>18 вона бо із домом своїм западеться у смерть, а стежки її до померлих,</p>
<p>19 ніхто, хто входить до неї, не вернеться, і стежки життя не досягне,</p>
<p>20 щоб ходив ти дорогою добрих, і стежки справедливих беріг!</p>
<p>21 Бо замешкають праведні землю, і невинні зостануться в ній,</p>
<p>22 а безбожні з землі будуть вигублені, і повириваються з неї невірні!</p>
<h4>Приповiстi 3</h4>
<p>1 Сину мій, не забудь ти моєї науки, і нехай мої заповіді стережуть твоє серце,</p>
<p>2 бо примножать для тебе вони довготу твоїх днів, і років життя та спокою!</p>
<p>3 Милість та правда нехай не залишать тебе, прив'яжи їх до шиї своєї, напиши їх на таблиці серця свого,</p>
<p>4 і знайдеш ти ласку та добру премудрість в очах Бога й людини!</p>
<p>5 Надійся на Господа всім своїм серцем, а на розум свій не покладайся!</p>
<p>6 Пізнавай ти Його на всіх дорогах своїх, і Він випростує твої стежки.</p>
<p>7 Не будь мудрий у власних очах, бійся Господа та ухиляйся від злого!</p>
<p>8 Це буде ліком для тіла твого, напоєм для костей твоїх.</p>
<p>9 Шануй Господа із маєтку свого, і з початку всіх плодів своїх,</p>
<p>10 і будуть комори твої переповнені ситістю, а чавила твої будуть переливатись вином молодим!</p>
<p>11 Мій сину, карання Господнього не відкидай, і картання Його не вважай тягарем,</p>
<p>12 бо кого Господь любить, картає того, і кохає, немов батько сина!</p>
<p>13 Блаженна людина, що мудрість знайшла, і людина, що розум одержала,</p>
<p>14 бо ліпше надбання її від надбання срібла, і від щирого золота ліпший прибуток її,</p>
<p>15 дорожча за перли вона, і всіляке жадання твоє не зрівняється з нею.</p>
<p>16 Довгість днів у правиці її, багатство та слава в лівиці її.</p>
<p>17 Дороги її то дороги приємности, всі стежки її мир.</p>
<p>18 Вона дерево життя для тих, хто тримається міцно її, і блаженний, хто держить її!</p>
<p>19 Господь мудрістю землю заклав, небо розумом міцно поставив.</p>
<p>20 Знанням Його порозкривались безодні, і кроплять росою ті хмари.</p>
<p>21 Мій сину, нехай від очей твоїх це не відходить, стережи добрий розум і розважність,</p>
<p>22 і вони будуть життям для твоєї душі, і прикрасою шиї твоєї,</p>
<p>23 Тоді підеш безпечно своєю дорогою, а нога твоя не спотикнеться!</p>
<p>24 Якщо покладешся не будеш боятись, а ляжеш, то буде приємний твій сон.</p>
<p>25 Не будеш боятися наглого страху, ні бурі безбожних, як прийде,</p>
<p>26 бо твоєю надією буде Господь, і Він пильнуватиме ногу твою, щоб вона не зловилась у пастку!</p>
<p>27 Не стримуй добра потребуючому, коли в силі твоєї руки це вчинити,</p>
<p>28 не кажи своїм ближнім: Іди, і знову прийди, а взавтра я дам, коли маєш з собою.</p>
<p>29 Не виорюй лихого на свого ближнього, коли він безпечно з тобою сидить.</p>
<p>30 Не сварися з людиною дармо, якщо злого вона не вчинила тобі.</p>
<p>31 Не заздри насильникові, і ні однієї з доріг його не вибирай,</p>
<p>32 бо бридить Господь крутіями, а з праведними в Нього дружба.</p>
<p>33 Прокляття Господнє на домі безбожного, а мешкання праведних Він благословить,</p>
<p>34 з насмішників Він насміхається, а покірливим милість дає.</p>
<p>35 Мудрі славу вспадковують, а нерозумні носитимуть сором.</p>
<h4>Приповiстi 4</h4>
<p>1 Послухайте, діти, напучення батькового, і прислухайтеся, щоб навчитися розуму,</p>
<p>2 бо даю я вам добру науку: закона мого не кидайте,</p>
<p>3 бо сином у батька свого я був, пещений й єдиний у неньки своєї.</p>
<p>4 І навчав він мене, і мені говорив: Нехай держиться серце твоє моїх слів, стережи мої заповіді та й живи!</p>
<p>5 Здобудь мудрість, здобудь собі розум, не забудь, і не цурайся слів моїх уст,</p>
<p>6 не кидай її й вона буде тебе стерегти! Кохай ти її й вона буде тебе пильнувати!</p>
<p>7 Початок премудрости мудрість здобудь, а за ввесь свій маєток здобудь собі розуму!</p>
<p>8 Тримай її високо і підійме тебе, ушанує тебе, як її ти пригорнеш:</p>
<p>9 вона дасть голові твоїй гарний вінок, пишну корону тобі подарує!</p>
<p>10 Послухай, мій сину, й бери ти слова мої, і помножаться роки твойого життя,</p>
<p>11 дороги премудрости вчу я тебе, стежками прямими проваджу тебе:</p>
<p>12 коли підеш, то крок твій не буде тісний, а коли побіжиш не спіткнешся!</p>
<p>13 Міцно тримайся напучування, не лишай, його стережи, воно бо життя твоє!</p>
<p>14 На стежку безбожних не йди, і не ходи на дорогу лихих,</p>
<p>15 покинь ти її, не йди нею, усунься від неї й мини,</p>
<p>16 бо вони не заснуть, якщо злого не вчинять, відійметься сон їм, як не зроблять кому, щоб спіткнувся!...</p>
<p>17 Бо вони хліб безбожжя їдять, і вино грабежу попивають.</p>
<p>18 А путь праведних ніби те світло ясне, що світить все більше та більш аж до повного дня!</p>
<p>19 Дорога ж безбожних як темність: не знають, об що спотикнуться...</p>
<p>20 Мій сину, прислухуйся до моїх слів, до речей моїх ухо своє нахили!</p>
<p>21 Нехай не відійдуть вони від очей твоїх, бережи їх в середині серця свого!</p>
<p>22 Бо життя вони тим, хто їх знайде, а для тіла усього його лікування.</p>
<p>23 Над усе, що лише стережеться, серце своє стережи, бо з нього походить життя.</p>
<p>24 Відкинь ти від себе лукавство уст, віддали ти від себе крутійство губ.</p>
<p>25 Нехай дивляться очі твої уперед, а повіки твої нехай перед тобою простують.</p>
<p>26 Стежку ніг своїх вирівняй, і стануть міцні всі дороги твої:</p>
<p>27 не вступайся ні вправо, ні вліво, усунь свою ногу від зла!</p>
<h4>Приповiстi 5</h4>
<p>1 Мій сину, на мудрість мою уважай, нахили своє ухо до мого розуму,</p>
<p>2 щоб розважність ти міг стерегти, а пізнання хай уста твої стережуть!</p>
<p>3 Бо крапають солодощ губи блудниці, а уста її від оливи масніші,</p>
<p>4 та гіркий їй кінець, мов полин, гострий, як меч обосічний,</p>
<p>5 її ноги до смерти спускаються, шеолу тримаються кроки її!</p>
<p>6 Вона путь життя не урівнює, її стежки непевні, і цього не знає вона.</p>
<p>7 Тож тепер, мої діти, мене ви послухайте, не відходьте від слів моїх уст:</p>
<p>8 віддали ти від неї дорогу свою, і не зближайсь до дверей її дому,</p>
<p>9 щоб слави своєї ти іншим не дав, а роки свої для жорстокого,</p>
<p>10 щоб чужі не наситились сили твоєї й маєтку твого в чужім домі!...</p>
<p>11 І будеш стогнати при своєму кінці, як знеможеться тіло твоє й твої сили,</p>
<p>12 і скажеш: Як ненавидів я те напучування, а картання те серце моє відкидало!</p>
<p>13 І не слухав я голосу своїх учителів, і уха свого не схиляв до наставників...</p>
<p>14 Трохи не був я при кожному злому, в середині збору й громади!...</p>
<p>15 Пий воду з криниці своєї, і текуче з свого колодязя:</p>
<p>16 чи ж мають на вулицю вилиті бути джерела твої, а на площі потоки твоєї води?</p>
<p>17 Нехай вони будуть для тебе, для тебе самого, а не для чужих із тобою!</p>
<p>18 Хай твоє джерело буде благословенне, і радій через жінку твоїх юних літ,</p>
<p>19 вона ланя любовна та серна прекрасна, її перса напоять тебе кожночасно, впивайся ж назавжди коханням її!</p>
<p>20 І нащо, мій сину, ти маєш впиватись блудницею, і нащо ти будеш пригортати груди чужинки?</p>
<p>21 Бож перед очима Господніми всі дороги людини, і стежки її всі Він рівняє:</p>
<p>22 власні провини безбожного схоплять його, і повороззям свого гріха буде зв'язаний він,</p>
<p>23 помиратиме він без напучування, і буде блукати в великій глупоті своїй!...</p>
<h4>Приповiстi 6</h4>
<p>1 Мій сину, якщо поручився ти за свого ближнього, дав руку свою за чужого,</p>
<p>2 ти попався до пастки з-за слів своїх уст, схоплений ти із-за слів своїх уст!</p>
<p>3 Учини тоді це, сину мій, та рятуйсь, бо впав ти до рук свого ближнього: іди, впади в порох, і на ближніх своїх напирай,</p>
<p>4 не дай сну своїм очам, і дрімання повікам своїм,</p>
<p>5 рятуйся, як серна, з руки, і як птах із руки птахолова!</p>
<p>6 Іди до мурашки, лінюху, поглянь на дороги її й помудрій:</p>
<p>7 нема в неї володаря, ані урядника, ані правителя;</p>
<p>8 вона заготовлює літом свій хліб, збирає в жнива свою їжу.</p>
<p>9 Аж доки, лінюху, ти будеш вилежуватись, коли ти зо сну свого встанеш?</p>
<p>10 Ще трохи поспати, подрімати ще трохи, руки трохи зложити, щоб полежати,</p>
<p>11 і прийде, немов волоцюга, твоя незаможність, і злидні твої, як озброєний муж!...</p>
<p>12 Людина нікчемна, чоловік злочинний, він ходить з лукавими устами,</p>
<p>13 він моргає очима своїми, шургає своїми ногами, знаки подає пальцями своїми,</p>
<p>14 в його серці лукавство виорює зло кожночасно, сварки розсіває,</p>
<p>15 тому нагло приходить погибіль його, буде раптом побитий і ліку нема!</p>
<p>16 Оцих шість ненавидить Господь, а ці сім то гидота душі Його:</p>
<p>17 очі пишні, брехливий язик, і руки, що кров неповинну ллють,</p>
<p>18 серце, що плекає злочинні думки, ноги, що сквапно біжать на лихе,</p>
<p>19 свідок брехливий, що брехні роздмухує, і хто розсіває сварки між братів!</p>
<p>20 Стережи, сину мій, заповідь батька свого, і не відкидай науки матері своєї!</p>
<p>21 Прив'яжи їх на серці своєму назавжди, повісь їх на шиї своїй!</p>
<p>22 Вона буде провадити тебе у ході, стерегтиме тебе, коли будеш лежати, а пробудишся мовити буде до тебе!</p>
<p>23 Бо заповідь Божа світильник, а наука то світло, дорога ж життя то навчальні картання,</p>
<p>24 щоб тебе стерегти від злосливої жінки, від облесливого язика чужинки.</p>
<p>25 Не жадай її вроди у серці своїм, і тебе хай не візьме своїми повіками,</p>
<p>26 бо вартість розпусної жінки то боханець хліба, а жінка заміжня вловлює душу цінну...</p>
<p>27 Чи візьме людина огонь на лоно своє, і одіж її не згорить?</p>
<p>28 Чи буде людина ходити по вугіллю розпаленому, і не попаляться ноги її?</p>
<p>29 Так і той, хто вчащає до жінки свого ближнього: не буде некараним кожен, хто доторкнеться до неї!</p>
<p>30 Не погорджують злодієм, якщо він украде, щоб рятувати життя своє, коли він голодує,</p>
<p>31 та як буде він знайдений, всемеро він відшкодує, віддасть все майно свого дому!</p>
<p>32 Хто чинить перелюб, не має той розуму, він знищує душу свою,</p>
<p>33 побої та сором він знайде, а ганьба його не зітреться,</p>
<p>34 бо заздрощі лютість мужчини, і не змилосердиться він у день помсти:</p>
<p>35 він не зверне уваги на жоден твій викуп, і не схоче, коли ти гостинця прибільшиш!</p>
<h4>Приповiстi 7</h4>
<p>1 Сину мій, бережи ти слова мої, мої ж заповіді заховай при собі,</p>
<p>2 бережи мої заповіді та й живи, а наука моя немов в очах твоїх та зіниця,</p>
<p>3 прив'яжи їх на пальцях своїх, напиши на таблиці тій серця свого!</p>
<p>4 На мудрість скажи: Ти сестра моя! а розум назви: Мій довірений!</p>
<p>5 щоб тебе стерегти від блудниці, від чужинки, що мовить м'якенькі слова.</p>
<p>6 Бо я визирав був в вікно свого дому, через ґрати мого вікна,</p>
<p>7 і приглядавсь до невіж, розглядався між молоддю. І юнак ось, позбавлений розуму,</p>
<p>8 проходив по ринку при розі його, і ступив по дорозі до дому її,</p>
<p>9 коли вітерець повівав був увечорі дня, у темряві ночі та мороку.</p>
<p>10 Аж ось жінка в убранні блудниці назустріч йому, із серцем підступним,</p>
<p>11 галаслива та непогамована, її ноги у домі своїм не бувають:</p>
<p>12 раз на вулиці, раз на майданах, і при кожному розі чатує вона...</p>
<p>13 І вхопила вона його міцно та й поцілувала його, безсоромним зробила обличчя своє та й сказала йому:</p>
<p>14 У мене тепер мирні жертви, виповнила я сьогодні обіти свої!</p>
<p>15 Тому то я вийшла назустріч тобі, пошукати обличчя твого, і знайшла я тебе!</p>
<p>16 Килимами я вистелила своє ложе, тканинами різних кольорів з єгипетського полотна,</p>
<p>17 постелю свою я посипала миррою, алоєм та цинамоном...</p>
<p>18 Ходи ж, аж до ранку впиватися будем коханням, любов'ю натішимось ми!</p>
<p>19 Бо вдома нема чоловіка, пішов у далеку дорогу:</p>
<p>20 вузлик срібла він узяв в свою руку, хіба на день повні поверне до дому свого...</p>
<p>21 Прихилила його велемовством своїм, облесливістю своїх губ його звабила,</p>
<p>22 він раптом за нею пішов, немов віл, до зарізу проваджений, і немов пес, що ведуть його на ланцюгу до ув'язнення,</p>
<p>23 як той птах, поспішає до сітки, і не знає, що це на життя його пастка...</p>
<p>24 А тепер, мої діти, мене ви послухайте, і на слова моїх уст уважайте:</p>
<p>25 Хай не збочує серце твоє на дороги її, не блукай ти стежками її,</p>
<p>26 бо вона багатьох уже трупами кинула, і численні всі, нею забиті!</p>
<p>27 °ї дім до шеолу дороги, що провадять до смертних кімнат...</p>
<h4>Приповiстi 8</h4>
<p>1 Чи ж мудрість не кличе, і не подає свого голосу розум?</p>
<p>2 На верхів'ях холмів, при дорозі та на перехрестях стоїть он вона!</p>
<p>3 При брамах, при вході до міста, де входиться в двері, там голосно кличе вона:</p>
<p>4 До вас, мужі, я кличу, а мій голос до людських синів:</p>
<p>5 Зрозумійте но, неуки, мудрість, зрозумійте ви розум, безглузді!</p>
<p>6 Послухайте, я бо шляхетне кажу, і відкриття моїх губ то простота.</p>
<p>7 Бо правду говорять уста мої, а лукавство гидота для губ моїх.</p>
<p>8 Всі слова моїх уст справедливі, нема в них крутійства й лукавства.</p>
<p>9 Усі вони прості, хто їх розуміє, і щирі для тих, хто знаходить знання.</p>
<p>10 Візьміть ви картання моє, а не срібло, і знання, добірніше від щирого золота:</p>
<p>11 ліпша бо мудрість за перли, і не рівняються їй всі клейноди!</p>
<p>12 Я, мудрість, живу разом з розумом, і знаходжу пізнання розважне.</p>
<p>13 Страх Господній лихе все ненавидіти: я ненавиджу пиху та гордість, і дорогу лиху та лукаві уста!</p>
<p>14 В мене рада й оглядність, я розум, і сила у мене.</p>
<p>15 Мною царюють царі, а законодавці права справедливі встановлюють.</p>
<p>16 Мною правлять владики й вельможні, всі праведні судді.</p>
<p>17 Я кохаю всіх тих, хто кохає мене, хто ж шукає мене мене знайде!</p>
<p>18 Зо мною багатство та слава, тривалий маєток та правда:</p>
<p>19 ліпший плід мій від щирого золота й золота чистого, а прибуток мій ліпший за срібло добірне!</p>
<p>20 Путтю праведною я ходжу, поміж правних стежок,</p>
<p>21 щоб дати багатство в спадщину для тих, хто кохає мене, і я понаповнюю їхні скарбниці!</p>
<p>22 Господь мене мав на початку Своєї дороги, перше чинів Своїх, спервовіку,</p>
<p>23 відвіку була я встановлена, від початку, від правіку землі.</p>
<p>24 Народжена я, як безодень іще не було, коли не було ще джерел, водою обтяжених.</p>
<p>25 Народжена я, поки гори поставлені ще не були, давніше за пагірки,</p>
<p>26 коли ще землі не вчинив Він, ні піль, ні початкового пороху всесвіту.</p>
<p>27 Коли приправляв небеса я була там, коли круга вставляв на поверхні безодні,</p>
<p>28 коли хмари уміцнював Він нагорі, як джерела безодні зміцняв,</p>
<p>29 коли клав Він для моря устава його, щоб його берегів вода не переходила, коли ставив основи землі,</p>
<p>30 то я майстром у Нього була, і була я веселощами день-у-день, радіючи перед обличчям Його кожночасно,</p>
<p>31 радіючи на земнім крузі Його, а забава моя із синами людськими!</p>
<p>32 Тепер же, послухайте, діти, мене, і блаженні, хто буде дороги мої стерегти!</p>
<p>33 Навчання послухайте й мудрими станьте, і не відступайте від нього!</p>
<p>34 Блаженна людина, яка мене слухає, щоб пильнувати при дверях моїх день-у-день, щоб одвірки мої берегти!</p>
<p>35 Хто бо знаходить мене, той знаходить життя, і одержує милість від Господа.</p>
<p>36 А хто проти мене грішить, ограбовує душу свою; всі, хто мене ненавидить, ті смерть покохали!</p>
<h4>Приповiстi 9</h4>
<p>1 Мудрість свій дім збудувала, сім стовпів своїх витесала.</p>
<p>2 Зарізала те, що було на заріз, змішала вино своє, і трапезу свою приготовила.</p>
<p>3 Дівчат своїх вислала, і кличе вона на висотах міських:</p>
<p>4 Хто бідний на розум, хай прийде сюди, а хто нерозумний, говорить йому:</p>
<p>5 Ходіть, споживайте із хліба мого, та пийте з вина, що його я змішала!</p>
<p>6 Покиньте глупоту і будете жити, і ходіте дорогою розуму!</p>
<p>7 Хто картає насмішника, той собі ганьбу бере, хто ж безбожникові виговорює, сором собі набуває.</p>
<p>8 Не дорікай пересмішникові, щоб тебе не зненавидів він, викартай мудрого й він покохає тебе.</p>
<p>9 Дай мудрому й він помудріє іще, навчи праведного і прибільшить він мудрости!</p>
<p>10 Страх Господній початок премудрости, а пізнання Святого це розум,</p>
<p>11 бо мною помножаться дні твої, і додадуть тобі років життя.</p>
<p>12 Якщо ти змудрів то для себе змудрів, а як станеш насмішником, сам понесеш!</p>
<p>13 Жінка безглузда криклива, нерозумна, і нічого не знає!</p>
<p>14 Сідає вона на сидінні при вході до дому свого, на високостях міста,</p>
<p>15 щоб кликати тих, хто дорогою йде, хто путтю своєю простує:</p>
<p>16 Хто бідний на розум, хай прийде сюди, а хто нерозумний, то каже йому:</p>
<p>17 Вода крадена солодка, і приємний прихований хліб...</p>
<p>18 І не відає він, що самі там мерці, у глибинах шеолу запрошені нею!...</p>
<h4>Приповiстi 10</h4>
<p>1 Син мудрий потіха для батька, а син нерозумний то смуток для неньки його.</p>
<p>2 Не поможуть неправедні скарби, а справедливість від смерти визволює.</p>
<p>3 Не допустить Господь голодувати душу праведного, а набуток безбожників згине.</p>
<p>4 Ледача рука до убозтва веде, рука ж роботяща збагачує.</p>
<p>5 Хто літом збирає син мудрий, хто ж дрімає в жнива син безпутній.</p>
<p>6 Благословенства на голову праведного, а уста безбожним прикриє насильство.</p>
<p>7 Пам'ять про праведного на благословення, а ймення безбожних загине.</p>
<p>8 Заповіді мудросердий приймає, але дурногубий впаде.</p>
<p>9 Хто в невинності ходить, той ходить безпечно, а хто кривить дороги свої, буде виявлений.</p>
<p>10 Хто оком моргає, той смуток дає, але дурногубий впаде.</p>
<p>11 Уста праведного то джерело життя, а уста безбожним прикриє насильство.</p>
<p>12 Ненависть побуджує сварки, а любов покриває всі вини.</p>
<p>13 В устах розумного мудрість знаходиться, а різка на спину безтямного.</p>
<p>14 Приховують мудрі знання, а уста нерозумного близькі до загибелі.</p>
<p>15 Маєток багатого місто твердинне його, погибіль убогих їхні злидні.</p>
<p>16 Дорібок праведного на життя, прибуток безбожного в гріх.</p>
<p>17 Хто напучування стереже той на стежці життя, а хто нехтує картання, той блудить.</p>
<p>18 Хто ненависть ховає, в того губи брехливі, а хто наклепи ширить, той дурноверхий.</p>
<p>19 Не бракує гріха в многомовності, а хто стримує губи свої, той розумний.</p>
<p>20 Язик праведного то добірне срібло, а розум безбожних мізерний.</p>
<p>21 Пасуть багатьох губи праведного, безглузді ж умирають з нерозуму.</p>
<p>22 Благословення Господнє воно збагачає, і смутку воно не приносить з собою.</p>
<p>23 Нешляхетне робити забава невігласа, а мудрість людині розумній.</p>
<p>24 Чого нечестивий боїться, те прийде на нього, а прагнення праведних сповняться.</p>
<p>25 Як буря, яка пронесеться, то й гине безбожний, а праведний має довічну основу.</p>
<p>26 Як оцет зубам, і як дим для очей, так лінивий для тих, хто його посилає.</p>
<p>27 Страх Господній примножує днів, а роки безбожних вкоротяться.</p>
<p>28 Сподівання для праведних радість, а надія безбожних загине.</p>
<p>29 Дорога Господня твердиня невинним, а загибіль злочинцям.</p>
<p>30 Повік праведний не захитається, а безбожники не поживуть на землі.</p>
<p>31 Уста праведного дають мудрість, а лукавий язик буде втятий.</p>
<p>32 Уста праведного уподобання знають, а уста безбожних лукавство.</p>
<h4>Приповiстi 11</h4>
<p>1 Обманливі шальки огида для Господа, а повна вага це Його уподоба.</p>
<p>2 Прийде пишність, та прийде і ганьба, а з сумирними мудрість.</p>
<p>3 Невинність простосердих веде їх, а лукавство зрадливих їх вигубить.</p>
<p>4 Не поможе багатство в день гніву, а справедливість від смерти визволює.</p>
<p>5 Справедливість невинного дорогу йому випростовує, безбожний же падає через безбожність свою.</p>
<p>6 Справедливість прямих їх рятує, а зрадливі захоплені будуть своєю захланністю.</p>
<p>7 При смерті людини безбожної гине надія, зникає чекання людини нікчемної.</p>
<p>8 Виривається праведний з утиску, і замість нього безбожний іде.</p>
<p>9 Свого ближнього нищить лукавий устами, а знанням визволяються праведні.</p>
<p>10 Добром праведних місто радіє, а як гинуть безбожні співає.</p>
<p>11 Благословенням чесних підноситься місто, а устами безбожних руйнується.</p>
<p>12 Хто погорджує ближнім своїм, той позбавлений розуму, а розумна людина мовчить.</p>
<p>13 Виявляє обмовник таємне, вірнодухий же справу ховає.</p>
<p>14 Народ падає з браку розумного проводу, при численності ж радників спасіння буває.</p>
<p>15 Зле робить, як хто за чужого поручується, хто ж поруку ненавидить, той безпечний.</p>
<p>16 Жінка чеснотна осягує слави, і пильні багатства здобудуть.</p>
<p>17 Людина ласкава душі своїй чинить добро, а жорстока замучує тіло своє.</p>
<p>18 Чинить діло безвартне безбожний, хто ж праведність сіє заплату правдиву одержує.</p>
<p>19 Отак праведність є на життя, хто ж женеться за злом, той до смерти зближається.</p>
<p>20 Серцем лукаві огида для Господа, а хто в неповинності ходить Його уподоба.</p>
<p>21 Ручаюсь: не буде невинним лихий, а нащадок правдивих захований буде.</p>
<p>22 Золотая сережка в свині на ніздрі це жінка гарна, позбавлена розуму.</p>
<p>23 Жадання у праведних тільки добро, надія безбожних то гнів.</p>
<p>24 Дехто щедро дає, та ще додається йому, а дехто ховає над міру, та тільки бідніє.</p>
<p>25 Душа, яка благословляє, насичена буде, а хто поїть інших, напоєний буде і він.</p>
<p>26 Хто задержує збіжжя, того проклинає народ, хто ж поживу випродує, тому благословення на голову.</p>
<p>27 Хто прагне добра, той шукає вподобання, хто ж лихого жадає, то й прийде на нього воно.</p>
<p>28 Хто надію кладе на багатство своє, той впаде, а праведники зеленіють, як листя.</p>
<p>29 Хто неряд уносить до дому свого, той вітер посяде, а дурноголовий розумному стане рабом.</p>
<p>30 Плід праведного дерево життя, і мудрий життя набуває.</p>
<p>31 Коли праведний ось надолужується на землі, то тим більше безбожний та грішний!</p>
<h4>Приповiстi 12</h4>
<p>1 Хто любить навчання, той любить пізнання, а хто докір ненавидить, той нерозумний.</p>
<p>2 Добрий від Господа має вподобання, а людину злих замірів осудить Господь.</p>
<p>3 Не зміцниться людина безбожністю, корінь же праведних не захитається.</p>
<p>4 Жінка чеснотна корона для чоловіка свого, а засоромлююча мов та гниль в його костях.</p>
<p>5 Думки праведних право, підступні заміри безбожних омана.</p>
<p>6 Безбожних слова чатування на кров, а уста невинних урятовують їх.</p>
<p>7 Перевернути безбожних і вже їх нема, а дім праведних буде стояти.</p>
<p>8 Хвалять людину за розум її, а кривосердий стає на погорду.</p>
<p>9 Ліпше простий, але роботящий на себе, від того, хто поважним себе видає, та хліба позбавлений.</p>
<p>10 Піклується праведний життям худоби своєї, а серце безбожних жорстоке.</p>
<p>11 Хто оброблює землю свою, той хлібом насичується, хто ж за марницею гониться, той позбавлений розуму.</p>
<p>12 Безбожний жадає ловити у сітку лихих, а в праведних корень приносить плоди.</p>
<p>13 Пастка злого в гріху його уст, а праведний з утиску вийде.</p>
<p>14 Людина насичується добром з плоду уст, і зроблене рук чоловіка до нього впаде.</p>
<p>15 Дорога безумця пряма в його очах, а мудрий послухає ради.</p>
<p>16 Нерозумного гнів пізнається відразу, розумний же мовчки ховає зневагу.</p>
<p>17 Хто правду говорить, той виявлює праведність, а свідок брехливий оману.</p>
<p>18 Дехто говорить, мов коле мечем, язик же премудрих то ліки.</p>
<p>19 Уста правдиві стоятимуть вічно, а брехливий язик лиш на хвилю.</p>
<p>20 В серці тих, хто зло оре, омана, а радість у тих, хто дораджує мир.</p>
<p>21 Жодна кривда не трапиться праведному, а безбожні наповняться лихом.</p>
<p>22 Уста брехливі огида у Господа, а чинячі правду Його уподоба.</p>
<p>23 Приховує мудра людина знання, а серце безумних глупоту викликує.</p>
<p>24 Роботяща рука пануватиме, а лінива даниною стане.</p>
<p>25 Туга на серці людини чавить її, добре ж слово її веселить.</p>
<p>26 Праведний вивідає свою путь, а дорога безбожних зведе їх самих.</p>
<p>27 Не буде ледачий пекти свого полову, а людина трудяща набуде маєток цінний.</p>
<p>28 В путі праведности є життя, і на стежці її нема смерти.</p>
<h4>Приповiстi 13</h4>
<p>1 Син мудрий приймає картання від батька, а насмішник докору не слухає.</p>
<p>2 З плоду уст чоловік споживає добро, а жадоба зрадливих насильство.</p>
<p>3 Хто уста свої стереже, той душу свою береже, а хто губи свої розпускає, на того погибіль.</p>
<p>4 Пожадає душа лінюха, та даремно, душа ж роботящих насититься.</p>
<p>5 Ненавидить праведний слово брехливе, безбожний же чинить лихе, і себе засоромлює.</p>
<p>6 Праведність оберігає невинного на дорозі його, а безбожність погублює грішника.</p>
<p>7 Дехто вдає багача, хоч нічого не має, а дехто вдає бідака, хоч маєток великий у нього.</p>
<p>8 Викуп за душу людини багатство її, а вбогий й докору не чує.</p>
<p>9 Світло праведних весело світить, а світильник безбожних погасне.</p>
<p>10 Тільки сварка пихою зчиняється, а мудрість із тими, хто радиться.</p>
<p>11 Багатство, заскоро здобуте, поменшується, хто ж збирає помалу примножує.</p>
<p>12 Задовга надія недуга для серця, а бажання, що сповнюється, це дерево життя.</p>
<p>13 Хто погорджує словом Господнім, той шкодить собі, хто ж страх має до заповіді, тому надолужиться.</p>
<p>14 Наука премудрого криниця життя, щоб віддалитися від пасток смерти.</p>
<p>15 Добрий розум приносить приємність, а дорога зрадливих погуба для них.</p>
<p>16 Кожен розумний за мудрістю робить, а безумний глупоту показує.</p>
<p>17 Безбожний посол у нещастя впаде, а вірний посол немов лік.</p>
<p>18 Хто ламає поуку убозтво та ганьба тому, а хто береже осторогу шанований він.</p>
<p>19 Виконане побажання приємне душі, а вступитись від зла то огида безумним.</p>
<p>20 Хто з мудрими ходить, той мудрим стає, а хто товаришує з безумним, той лиха набуде.</p>
<p>21 Грішників зло доганяє, а праведним Бог надолужить добром.</p>
<p>22 Добрий лишає спадок і онукам, маєток же грішника схований буде для праведного.</p>
<p>23 Убогому буде багато поживи і з поля невправного, та деякі гинуть з безправ'я.</p>
<p>24 Хто стримує різку свою, той ненавидить сина свого, хто ж кохає його, той шукає для нього картання.</p>
<p>25 Праведний їсть, скільки схоче душа, живіт же безбожників завсіди брак відчуває.</p>
<h4>Приповiстi 14</h4>
<p>1 Мудра жінка будує свій дім, а безумна своєю рукою руйнує його.</p>
<p>2 Хто ходить в простоті своїй, боїться той Господа, а в кого дороги криві, той погорджує Ним.</p>
<p>3 На устах безумця галузка пихи, а губи премудрих їх стережуть.</p>
<p>4 Де немає биків, там ясла порожні, а щедрість врожаю у силі вола.</p>
<p>5 Свідок правдивий не лже, а свідок брехливий говорить неправду.</p>
<p>6 Насмішник шукає премудрости, та надаремно, пізнання легке для розумного.</p>
<p>7 Ходи здалека від людини безумної, і від того, в кого мудрих уст ти не бачив.</p>
<p>8 Мудрість розумного то розуміння дороги своєї, а глупота дурних то омана.</p>
<p>9 Нерозумні сміються з гріха, а між праведними уподобання.</p>
<p>10 Серце знає гіркоту своєї душі, і в радість його не втручається інший.</p>
<p>11 Буде вигублений дім безбожних, а намет безневинних розквітне.</p>
<p>12 Буває, дорога людині здається простою, та кінець її стежка до смерти.</p>
<p>13 Також іноді і від сміху болить серце, і закінчення радости смуток.</p>
<p>14 Хто підступного серця, насититься той із доріг своїх, а добра людина із чинів своїх.</p>
<p>15 Вірить безглуздий в кожнісіньке слово, а мудрий зважає на кроки свої.</p>
<p>16 Мудрий боїться й від злого вступає, нерозумний же гнівається та сміливий.</p>
<p>17 Скорий на гнів учиняє глупоту, а людина лукава зненавиджена.</p>
<p>18 Нерозумні глупоту вспадковують, а мудрі знанням коронуються.</p>
<p>19 Поклоняться злі перед добрими, а безбожники при брамах праведного.</p>
<p>20 Убогий зненавиджений навіть ближнім своїм, а в багатого друзі численні.</p>
<p>21 Хто погорджує ближнім своїм, той грішить, а ласкавий до вбогих блаженний.</p>
<p>22 Чи ж не блудять, хто оре лихе? А милість та правда для тих, хто оре добро.</p>
<p>23 Кожна праця приносить достаток, але праця уст в недостаток веде.</p>
<p>24 Корона премудрих їхня мудрість, а вінець нерозумних глупота.</p>
<p>25 Свідок правдивий визволює душі, а свідок обманливий брехні торочить.</p>
<p>26 У Господньому страхові сильна надія, і Він пристановище дітям Своїм.</p>
<p>27 Страх Господній криниця життя, щоб віддалятися від пасток смерти.</p>
<p>28 У численності люду величність царя, а в браку народу погибіль володаря.</p>
<p>29 Терпеливий у гніві багаторозумний, а гнівливий вчиняє глупоту.</p>
<p>30 Лагідне серце життя то для тіла, а заздрість гнилизна костей.</p>
<p>31 Хто тисне нужденного, той ображає свого Творця, а хто милостивий до вбогого, той поважає Його.</p>
<p>32 Безбожний у зло своє падає, а праведний повний надії й при смерті своїй.</p>
<p>33 Мудрість має спочинок у серці розумного, а що в нутрі безумних, те виявиться.</p>
<p>34 Праведність люд підіймає, а беззаконня то сором народів.</p>
<p>35 Ласка царева рабові розумному, гнів же його проти того, хто соромить його.</p>
<h4>Приповiстi 15</h4>
<p>1 Лагідна відповідь гнів відвертає, а слово вразливе гнів підіймає.</p>
<p>2 Язик мудрих то добре знання, а уста нерозумних глупоту висловлюють.</p>
<p>3 Очі Господні на кожному місці, позирають на злих та на добрих.</p>
<p>4 Язик лагідний то дерево життя, а лукавство його заламання на дусі.</p>
<p>5 Зневажає безумний напучення батькове, а хто береже осторогу, стає розумніший.</p>
<p>6 Дім праведного скарб великий, а в плоді безбожного безлад.</p>
<p>7 Уста мудрих знання розсівають, а серце безглуздих не так.</p>
<p>8 Жертва безбожних огида для Господа, а молитва невинних Його уподоба.</p>
<p>9 Господеві огида дорога безбожного, а того, хто женеться за праведністю, Він кохає.</p>
<p>10 Люта кара на того, хто путь оставляє, а хто осторогу ненавидить, той умирає.</p>
<p>11 Шеол й Аваддон перед Господом, тим більше серця синів людських!</p>
<p>12 Насмішник не любить картання собі, він до мудрих не піде.</p>
<p>13 Радісне серце лице веселить, а при смутку сердечному дух приголомшений.</p>
<p>14 Серце розумне шукає знання, а уста безумних глупоту пасуть.</p>
<p>15 Нужденному всі дні лихі, кому ж добре на серці, у того гостина постійно.</p>
<p>16 Ліпше мале у Господньому страху, ані ж скарб великий, та тривога при тому.</p>
<p>17 Ліпша пожива яринна, і при тому любов, аніж тучний віл, та ненависть при тому.</p>
<p>18 Гнівлива людина роздражнює сварку, терпелива ж у гніві вспокоює заколот.</p>
<p>19 Дорога лінивого то терновиння, а путь щирих дорога гладка.</p>
<p>20 Мудрий син тішить батька свого, а людина безумна погорджує матір'ю своєю.</p>
<p>21 Глупота то радість для нерозумного, а людина розумна дорогою простою ходить.</p>
<p>22 Ламаються задуми з браку поради, при численності ж радників сповняться.</p>
<p>23 Радість людині у відповіді його уст, а слово на часі своєму яке воно добре!</p>
<p>24 Путь життя для премудрого угору, щоб віддалюватись від шеолу внизу.</p>
<p>25 Дім пишних руйнує Господь, але ставить межу для вдови.</p>
<p>26 Думки злого огида для Господа, але чисті для Нього приємні слова.</p>
<p>27 Зажерливий робить нещасним свій дім, хто ж дарунки ненавидить, той буде жити.</p>
<p>28 Серце праведного розмірковує про відповідь, а уста безбожних вибризкують зло.</p>
<p>29 Далекий Господь від безбожних, але справедливих молитву Він чує.</p>
<p>30 Світло очей тішить серце, добра звістка підкріплює кості.</p>
<p>31 Ухо, що навчання життя вислуховує, буде перебувати між мудрими.</p>
<p>32 Хто напучування не приймає, той не дбає про душу свою, а хто слухається остороги, здобуде той розум.</p>
<p>33 Страх Господній навчання премудрости, а перед славою скромність іде.</p>
<h4>Приповiстi 16</h4>
<p>1 Заміри серця належать людині, та від Господа відповідь язика.</p>
<p>2 Всі дороги людини чисті в очах її, та зважує душі Господь.</p>
<p>3 Поклади свої чини на Господа, і будуть поставлені міцно думки твої.</p>
<p>4 Все Господь учинив ради цілей Своїх, і безбожного на днину зла.</p>
<p>5 Огида для Господа всякий бундючний, ручуся: не буде такий без вини!</p>
<p>6 Провина викуплюється через милість та правду, і страх Господній відводить від злого.</p>
<p>7 Як дороги людини Господь уподобає, то й її ворогів Він замирює з нею.</p>
<p>8 Ліпше мале справедливе, аніж великі прибутки з безправ'я.</p>
<p>9 Розум людини обдумує путь її, але кроки її наставляє Господь.</p>
<p>10 Вирішальне слово в царя на губах, тому в суді уста його не спроневіряться.</p>
<p>11 Вага й шальки правдиві від Господа, все каміння вагове в торбинці то діло Його.</p>
<p>12 Чинити безбожне огида царям, бо трон зміцнюється справедливістю.</p>
<p>13 Уподоба царям губи праведности, і він любить того, хто правдиве говорить.</p>
<p>14 Гнів царя вісник смерти, та мудра людина злагіднить його.</p>
<p>15 У світлі царського обличчя життя, а його уподоба мов хмара дощева весною.</p>
<p>16 Набування премудрости як же це ліпше від золота, набування ж розуму добірніше від срібла!</p>
<p>17 Путь справедливих ухилятись від зла; хто дорогу свою береже, той душу свою охоронює.</p>
<p>18 Перед загибіллю гордість буває, а перед упадком бундючність.</p>
<p>19 Ліпше бути покірливим із лагідними, ніж здобич ділити з бундючними.</p>
<p>20 Хто вважає на слово, той знайде добро, хто ж надію складає на Господа буде блаженний.</p>
<p>21 Мудросердого кличуть розумний, а солодощ уст прибавляє науки.</p>
<p>22 Розум джерело життя власникові його, а картання безумних глупота.</p>
<p>23 Серце мудрого чинить розумними уста його, і на уста його прибавляє навчання.</p>
<p>24 Приємні слова щільниковий то мед, солодкий душі й лік на кості.</p>
<p>25 Буває, дорога людині здається простою, та кінець її стежка до смерти.</p>
<p>26 Людина трудяща працює для себе, бо до того примушує рот її.</p>
<p>27 Нікчемна людина копає лихе, а на устах її як палючий огонь.</p>
<p>28 Лукава людина сварки розсіває, а обмовник розділює друзів.</p>
<p>29 Насильник підмовлює друга свого, і провадить його по недобрій дорозі.</p>
<p>30 Хто прижмурює очі свої, той крутійства видумує, хто губами знаки подає, той виконує зло.</p>
<p>31 Сивизна то пишна корона, знаходять її на дорозі праведности.</p>
<p>32 Ліпший від силача, хто не скорий до гніву, хто ж панує над собою самим, ліпший від завойовника міста.</p>
<p>33 За пазуху жереб вкладається, та ввесь його вирок від Господа.</p>
<h4>Приповiстi 17</h4>
<p>1 Ліпший черствий кусок зо спокоєм, ніж дім, повний учти м'ясної зо сваркою.</p>
<p>2 Раб розумний панує над сином безпутнім, і серед братів він поділить спадок.</p>
<p>3 Для срібла топильна посудина, а горно для золота, Господь же серця випробовує.</p>
<p>4 Лиходій слухається уст безбожних, слухає неправдомов язика лиходійного.</p>
<p>5 Хто сміється з убогого, той ображає свого Творця, хто радіє з нещастя, не буде такий без вини.</p>
<p>6 Корона для старших онуки, а пишнота дітей їхні батьки.</p>
<p>7 Не пристойна безумному мова поважна, а тим більше шляхетному мова брехлива.</p>
<p>8 Хабар в очах його власника самоцвіт: до всього, до чого повернеться, буде щастити йому.</p>
<p>9 Хто шукає любови провину ховає, хто ж про неї повторює, розгонює друзів.</p>
<p>10 На розумного більше впливає одне остереження, як на глупака сто ударів.</p>
<p>11 Злий шукає лише неслухняности, та вісник жорстокий на нього пошлеться.</p>
<p>12 Ліпше спіткати обездітнену ведмедицю, що кидається на людину, аніж нерозумного в глупоті його.</p>
<p>13 Хто відплачує злом за добро, не відступить лихе з його дому.</p>
<p>14 Почин сварки то прорив води, тому перед вибухом сварки покинь ти її!</p>
<p>15 Хто оправдує несправедливого, і хто засуджує праведного, обидва вони Господеві огидні.</p>
<p>16 Нащо ті гроші в руці нерозумного, щоб мудрість купити, як мозку нема?</p>
<p>17 Правдивий друг любить за всякого часу, в недолі ж він робиться братом.</p>
<p>18 Людина, позбавлена розуму, ручиться, поруку дає за друга свого.</p>
<p>19 Хто сварку кохає, той любить гріх; хто ж підвищує уста свої, той шукає нещастя.</p>
<p>20 Людина лукавого серця не знайде добра, хто ж лукавить своїм язиком, упаде в зло.</p>
<p>21 Хто родить безумного, родить на смуток собі, і не потішиться батько безглуздого.</p>
<p>22 Серце радісне добре лікує, а пригноблений дух сушить кості.</p>
<p>23 Безбожний таємно бере хабара, щоб зігнути путі правосуддя.</p>
<p>24 З обличчям розумного мудрість, а очі глупця аж на кінці землі.</p>
<p>25 Нерозумний син смуток для батька, для своєї ж родительки гіркість.</p>
<p>26 Не добре карати справедливого, бити шляхетних за щирість!</p>
<p>27 Хто слова свої стримує, той знає пізнання, і холоднокровний розумна людина.</p>
<p>28 І глупак, як мовчить, уважається мудрим, а як уста свої закриває розумним.</p>
<h4>Приповiстi 18</h4>
<p>1 Примхливий шукає сваволі, стає проти всього розумного.</p>
<p>2 Нерозумний не хоче навчатися, а тільки свій ум показати.</p>
<p>3 З приходом безбожного й ганьба приходить, а з легковаженням сором.</p>
<p>4 Слова уст людини глибока вода, джерело премудрости бризкотливий потік.</p>
<p>5 Не добре вважати на обличчя безбожного, щоб праведного повалити на суді.</p>
<p>6 Уста нерозумного тягнуть до сварки, а слова його кличуть бійки.</p>
<p>7 Язик нерозумного загибіль для нього, а уста його то тенета на душу його.</p>
<p>8 Слова обмовника мов ті присмаки, і вони сходять у нутро утроби.</p>
<p>9 Теж недбалий у праці своїй то брат марнотратнику.</p>
<p>10 Господнє Ім'я сильна башта: до неї втече справедливий і буде безпечний.</p>
<p>11 Маєток багатому місто твердинне його, і немов міцний мур ув уяві його.</p>
<p>12 Перед загибіллю серце людини високо несеться, перед славою ж скромність.</p>
<p>13 Хто відповідає на слово, ще поки почув, то глупота та сором йому!</p>
<p>14 Дух дійсного мужа виносить терпіння своє, а духа прибитого хто піднесе?</p>
<p>15 Серце розумне знання набуває, і вухо премудрих шукає знання.</p>
<p>16 Дарунок людини виводить із утиску, і провадить її до великих людей.</p>
<p>17 Перший у сварці своїй уважає себе справедливим, але прийде противник його та й дослідить його.</p>
<p>18 Жереб перериває сварки, та відділює сильних один від одного.</p>
<p>19 Розлючений брат протиставиться більше за місто твердинне, а сварки, немов засуви замку.</p>
<p>20 Із плоду уст людини насичується її шлунок, вона насичується плодом уст своїх.</p>
<p>21 Смерть та життя у владі язика, хто ж кохає його, його плід поїдає.</p>
<p>22 Хто жінку чеснотну знайшов, знайшов той добро, і милість отримав від Господа.</p>
<p>23 Убогий говорить благально, багатий же відповідає зухвало.</p>
<p>24 Є товариші на розбиття, та є й приятель, більше від брата прив'язаний.</p>
<h4>Приповiстi 19</h4>
<p>1 Ліпший убогий, що ходить в своїй неповинності, ніж лукавий устами та нерозумний.</p>
<p>2 Теж не добра душа без знання, а хто наглить ногами, спіткнеться.</p>
<p>3 Глупота людини дорогу її викривляє, і на Господа гнівається її серце.</p>
<p>4 Маєток примножує друзів численних, а від бідака відпадає й товариш його...</p>
<p>5 Свідок брехливий не буде без кари, а хто брехні говорить, не буде врятований.</p>
<p>6 Багато-хто годять тому, хто гостинці дає, і кожен товариш людині, яка не скупиться на дари.</p>
<p>7 Бідаря ненавидять всі браття його, а тимбільш його приятелі відпадають від нього; а коли за словами поради женеться, нема їх!</p>
<p>8 Хто ума набуває, кохає той душу свою, а хто розум стереже, той знаходить добро.</p>
<p>9 Свідок брехливий не буде без кари, хто ж неправду говорить, загине.</p>
<p>10 Не лицює пишнота безумному, тим більше рабові панувати над зверхником.</p>
<p>11 Розум людини припинює гнів її, а величність її перейти над провиною.</p>
<p>12 Гнів царя немов рик левчука, а ласкавість його як роса на траву.</p>
<p>13 Син безумний погибіль для батька свого, а жінка сварлива як ринва, що з неї вода тече завжди.</p>
<p>14 Хата й маєток спадщина батьків, а жінка розумна від Господа.</p>
<p>15 Лінощі сон накидають, і лінива душа голодує.</p>
<p>16 Хто заповідь охороняє, той душу свою стереже; хто дороги свої легковажить, помре.</p>
<p>17 Хто милостивий до вбогого, той позичає для Господа, і чин його Він надолужить йому.</p>
<p>18 Картай свого сина, коли є надія навчити, та забити його не піднось свою душу.</p>
<p>19 Людина великого гніву хай кару несе, бо якщо ти врятуєш її, то вчиниш ще гірше.</p>
<p>20 Слухай ради й картання приймай, щоб мудрим ти став при своєму кінці.</p>
<p>21 У серці людини багато думок, але виповниться тільки задум Господній.</p>
<p>22 Здобуток людині то милість її, але ліпший бідар за людину брехливу.</p>
<p>23 Страх Господній веде до життя, і хто його має, той ситим ночує, і зло не досягне його.</p>
<p>24 У миску стромляє лінюх свою руку, до уст же своїх не підійме її.</p>
<p>25 Як битимеш нерозважного, то помудріє й немудрий, а будеш розумного остерігати, то він зрозуміє поуку.</p>
<p>26 Хто батька грабує, хто матір жене? Це син, що застиджує та осоромлює,</p>
<p>27 перестань же, мій сину, навчатися від нерозумних, щоб відступитися від слів знання!</p>
<p>28 Свідок нікчемний висміює суд, а уста безбожних вибризкують кривду.</p>
<p>29 На насмішників кари готові постійно, і вдари на спину безумним.</p>
<h4>Приповiстi 20</h4>
<p>1 Вино то насмішник, напій п'янкий галасун, і кожен, хто блудить у ньому, немудрий.</p>
<p>2 Страх царя як рик лева; хто до гніву доводить його, проти свого життя прогрішає.</p>
<p>3 Слава людині, що гнів покидає, а кожен глупак вибухає.</p>
<p>4 Лінивий не оре із осени, а захоче в жнива і нічого нема.</p>
<p>5 Рада в серці людини глибока вода, і розумна людина її повичерпує.</p>
<p>6 Багато людей себе звуть милосердними, та вірну людину хто знайде?</p>
<p>7 У своїй неповинності праведний ходить, блаженні по ньому сини його!</p>
<p>8 Цар сидить на суддевім престолі, всяке зло розганяє своїми очима.</p>
<p>9 Хто скаже: Очистив я серце своє, очистився я від свого гріха?</p>
<p>10 Вага неоднакова, неоднакова міра, обоє вони то огида для Господа.</p>
<p>11 Навіть юнак буде пізнаний з чинів своїх, чи чин його чистий й чи простий.</p>
<p>12 Ухо, що слухає, й око, що бачить, Господь учинив їх обоє.</p>
<p>13 Не кохайся в спанні, щоб не збідніти; розплющ свої очі та хлібом наситься!</p>
<p>14 Зле, зле! каже той, хто купує, а як піде собі, тоді хвалиться купном.</p>
<p>15 Є золото й перел багато, та розумні уста найцінніший то посуд.</p>
<p>16 Візьми його одіж, бо він поручивсь за чужого, і за чужинку візьми його застав.</p>
<p>17 Хліб з неправди солодкий людині, та піском потім будуть наповнені уста її.</p>
<p>18 Тримаються заміри радою, і війну провадь мудрими радами.</p>
<p>19 Виявляє обмовник таємне, а ти не втручайся до того, легко хто розтулює уста свої.</p>
<p>20 Хто кляне свого батька та матір свою, погасне світильник йому серед темряви!</p>
<p>21 Спадок спочатку заскоро набутий, не буде кінець його поблагословлений!</p>
<p>22 Не кажи: Надолужу я зло! май надію на Господа, і Він допоможе тобі.</p>
<p>23 Вага неоднакова то огида для Господа, а оманливі шальки не добрі.</p>
<p>24 Від Господа кроки людини, а людина як вона зрозуміє дорогу свою?</p>
<p>25 Тенета людині казати святе нерозважно, а згодом свої обітниці досліджувати.</p>
<p>26 Мудрий цар розпорошить безбожних, і зверне на них своє коло для мук.</p>
<p>27 Дух людини світильник Господній, що все нутро обшукує.</p>
<p>28 Милість та правда царя стережуть, і трона свого він підтримує милістю.</p>
<p>29 Окраса юнацтва їхня сила, а пишність старих сивина.</p>
<p>30 Синяки від побоїв то масть лікувальна на злого, та вдари нутру живота.</p>
<h4>Приповiстi 21</h4>
<p>1 Водні потоки цареве це серце в Господній руці: куди тільки захоче, його Він скеровує.</p>
<p>2 Всяка дорога людини пряма в її очах, та керує серцями Господь.</p>
<p>3 Справедливість та правду чинити для Господа це добірніше за жертву.</p>
<p>4 Муж гордого ока та серця надутого несправедливий, а світильник безбожних це гріх.</p>
<p>5 Думки пильного лиш на достаток ведуть, а всякий квапливий на збиток.</p>
<p>6 Набування майна язиком неправдивим це скороминуща марнота шукаючих смерти.</p>
<p>7 Насильство безбожних прямує на них, бо права чинити не хочуть.</p>
<p>8 Дорога злочинця крута, а чистий прямий його чин.</p>
<p>9 Ліпше жити в куті на даху, ніж з сварливою жінкою в спільному домі.</p>
<p>10 Лихого жадає душа нечестивого, і в очах його ближній його не отримає милости.</p>
<p>11 Як карають глумливця мудріє безумний, а як мудрого вчать, знання набуває.</p>
<p>12 До дому свого приглядається праведний, а безбожний доводить до зла.</p>
<p>13 Хто вухо своє затикає від зойку убогого, то й він буде кликати, та не отримає відповіді.</p>
<p>14 Таємний дарунок погашує гнів, а неявний гостинець лють сильну.</p>
<p>15 Радість праведному правосуддя чинити, а злочинцеві страх.</p>
<p>16 Людина, що зблуджує від путі розуму, у зборі померлих спочине.</p>
<p>17 Хто любить веселощі, той немаючий, хто любить вино та оливу, той не збагатіє.</p>
<p>18 Безбожний то викуп за праведного, а лукавий за щирого.</p>
<p>19 Ліпше сидіти в пустинній країні, ніж з сварливою та сердитою жінкою.</p>
<p>20 Скарб цінний та олива в мешканні премудрого, та нищить безумна людина його.</p>
<p>21 Хто женеться за праведністю та за милістю, той знаходить життя, справедливість та славу.</p>
<p>22 До міста хоробрих увійде премудрий, і твердиню надії його поруйнує.</p>
<p>23 Хто стереже свої уста й свого язика, той душу свою зберігає від лиха.</p>
<p>24 Надутий пихою насмішник ім'я йому, він робить усе із бундючним зухвальством.</p>
<p>25 Пожадання лінивого вб'є його, бо руки його відмовляють робити,</p>
<p>26 він кожного дня пожадливо жадає, а справедливий дає та не жалує.</p>
<p>27 Жертва безбожних огида, а надто тоді, як за діло безчесне приноситься.</p>
<p>28 Свідок брехливий загине, а людина, що слухає Боже, говоритиме завжди.</p>
<p>29 Безбожна людина жорстока обличчям своїм, а невинний зміцняє дорогу свою.</p>
<p>30 Нема мудрости, ані розуму, ані ради насупроти Господа.</p>
<p>31 Приготовлений кінь на день бою, але перемога від Господа!</p>
<h4>Приповiстi 22</h4>
<p>1 Ліпше добре ім'я за багатство велике, і ліпша милість за срібло та золото.</p>
<p>2 Багатий та вбогий стрічаються, Господь їх обох створив.</p>
<p>3 Мудрий бачить лихе і ховається, а безумні йдуть і караються.</p>
<p>4 Заплата покори і страху Господнього, це багатство, і слава, й життя.</p>
<p>5 Тернина й пастки на дорозі лукавого, а хто стереже свою душу, відійде далеко від них.</p>
<p>6 Привчай юнака до дороги його, і він, як постаріється, не уступиться з неї.</p>
<p>7 Багатий панує над бідними, а боржник раб позичальника.</p>
<p>8 Хто сіє кривду, той жатиме лихо, а бич гніву його покінчиться.</p>
<p>9 Хто доброго ока, той поблагословлений буде, бо дає він убогому з хліба свого.</p>
<p>10 Глумливого вижени, й вийде з ним сварка, і суперечка та ганьба припиняться.</p>
<p>11 Хто чистість серця кохає, той має хороше на устах, і другом йому буде цар.</p>
<p>12 Очі Господа оберігають знання, а лукаві слова Він відкине.</p>
<p>13 Лінивий говорить: На вулиці лев, серед майдану я буду забитий!</p>
<p>14 Уста коханки яма глибока: на кого Господь має гнів, той впадає туди.</p>
<p>15 До юнакового серця глупота прив'язана, та різка картання віддалить від нього її.</p>
<p>16 Хто тисне убогого, щоб собі збагатитись, і хто багачеві дає, той певно збідніє.</p>
<p>17 Нахили своє вухо, і послухай слів мудрих, і серце зверни до мого знання,</p>
<p>18 бо гарне воно, коли будеш ти їх у своєму нутрі стерегти, хай стануть на устах твоїх вони разом!</p>
<p>19 Щоб надія твоя була в Господі, я й сьогодні навчаю тебе.</p>
<p>20 Хіба ж не писав тобі тричі з порадами та із знанням,</p>
<p>21 щоб тобі завідомити правду, правдиві слова, щоб ти істину міг відповісти тому, хто тебе запитає.</p>
<p>22 Не грабуй незаможнього, бо він незаможній, і не тисни убогого в брамі,</p>
<p>23 бо Господь за їхню справу судитиметься, і грабіжникам їхнім ограбує Він душу.</p>
<p>24 Не дружись із чоловіком гнівливим, і не ходи із людиною лютою,</p>
<p>25 щоб доріг її ти не навчився, і тенета не взяв для своєї душі.</p>
<p>26 Не будь серед тих, хто поруку дає, серед тих, хто поручується за борги:</p>
<p>27 коли ти не матимеш чим заплатити, нащо візьмуть з-під тебе постелю твою?</p>
<p>28 Не пересувай вікової границі, яку встановили батьки твої.</p>
<p>29 Ти бачив людину, моторну в занятті своїм? Вона перед царями спокійно стоятиме, та не встоїть вона перед простими.</p>
<h4>Приповiстi 23</h4>
<p>1 Коли сядеш хліб їсти з володарем, то пильно вважай, що перед тобою,</p>
<p>2 і поклади собі в горло ножа, якщо ти ненажера:</p>
<p>3 не жадай його ласощів, бо вони хліб обманливий!</p>
<p>4 Не мордуйся, щоб мати багатство, відступися від думки своєї про це,</p>
<p>5 свої очі ти звернеш на нього, й нема вже його: бо конче змайструє воно собі крила, і полетить, мов орел той, до неба...</p>
<p>6 Не їж хліба в злоокого, і не пожадай лакоминок його,</p>
<p>7 бо як у душі своїй він обраховує, такий є. Він скаже тобі: °ж та пий! але серце його не з тобою,</p>
<p>8 той кавалок, якого ти з'їв, із себе викинеш, і свої гарні слова надаремно потратиш!</p>
<p>9 Не кажи до ушей нерозумному, бо погордить він мудрістю слів твоїх.</p>
<p>10 Не пересувай вікової границі, і не входь на сирітські поля,</p>
<p>11 бо їхній Визволитель міцний, Він за справу їхню буде судитись з тобою!</p>
<p>12 Своє серце зверни до навчання, а уші свої до розумних речей.</p>
<p>13 Не стримуй напучування юнака, коли різкою виб'єш його, не помре:</p>
<p>14 ти різкою виб'єш його, і душу його від шеолу врятуєш.</p>
<p>15 Мій сину, якщо твоє серце змудріло, то буде радіти також моє серце,</p>
<p>16 і нутро моє буде тішитись, коли уста твої говоритимуть слушне.</p>
<p>17 Нехай серце твоє не завидує грішним, і повсякчас пильнуй тільки страху Господнього,</p>
<p>18 бо існує майбутнє, і надія твоя не загине.</p>
<p>19 Послухай, мій сину, та й помудрій, і нехай твоє серце ступає дорогою рівною.</p>
<p>20 Не будь поміж тими, що жлуктять вино, поміж тими, що м'ясо собі пожирають,</p>
<p>21 бо п'яниця й жерун збідніють, а сонливий одягне лахміття.</p>
<p>22 Слухай батька свого, він тебе породив, і не гордуй, як постаріла мати твоя.</p>
<p>23 Купи собі й не продавай правду, мудрість, і картання та розум.</p>
<p>24 Буде вельми радіти батько праведного, і родитель премудрого втішиться ним.</p>
<p>25 Хай радіє твій батько та мати твоя, хай потішиться та, що тебе породила.</p>
<p>26 Дай мені, сину мій, своє серце, і очі твої хай кохають дороги мої.</p>
<p>27 Бо блудниця то яма глибока, а криниця тісна чужа жінка.</p>
<p>28 І вона, мов грабіжник, чатує, і примножує зрадників поміж людьми.</p>
<p>29 В кого ой, в кого ай, в кого сварки, в кого клопіт, в кого рани даремні, в кого очі червоні?</p>
<p>30 У тих, хто запізнюється над вином, у тих, хто приходить попробувати вина змішаного.</p>
<p>31 Не дивись на вино, як воно рум'яніє, як виблискує в келіху й рівненько ллється,</p>
<p>32 кінець його буде кусати, як гад, і вжалить, немов та гадюка,</p>
<p>33 пантруватимуть очі твої на чужі жінки, і серце твоє говоритиме дурощі...</p>
<p>34 І ти будеш, як той, хто лежить у середині моря, й як той, хто лежить на щогловім верху.</p>
<p>35 І скажеш: Побили мене, та мені не боліло, мене штурхали, я ж не почув, коли я прокинусь, шукатиму далі того ж...</p>
<h4>Приповiстi 24</h4>
<p>1 Не завидуй злим людям, не бажай бути з ними,</p>
<p>2 бо їхне серце говорить про здирство, а уста їхні мовлять про зло.</p>
<p>3 Дім будується мудрістю, і розумом ставиться міцно.</p>
<p>4 А через пізнання кімнати наповнюються усіляким маєтком цінним та приємним.</p>
<p>5 Мудрий сильніший від сильного, а людина розумна від повносилого.</p>
<p>6 Тому то провадь війну мудрими радами, бо спасіння в численності радників.</p>
<p>7 Для безумного мудрість занадто висока, своїх уст не розкриє при брамі.</p>
<p>8 Хто чинити лихе заміряє, того звуть лукавим.</p>
<p>9 Замір глупоти то гріх, а насмішник огида людині.</p>
<p>10 Якщо ти в день недолі знесилився, то мала твоя сила.</p>
<p>11 Рятуй узятих на смерть, також тих, хто на страчення хилиться, хіба не підтримаєш їх?</p>
<p>12 Якщо скажеш: Цього ми не знали! чи ж Той, хто серця випробовує, знати не буде? Він Сторож твоєї душі, і він знає про це, і поверне людині за чином її.</p>
<p>13 °ж, сину мій, мед, бо він добрий, а мед щільниковий солодкий він на піднебінні твоїм,</p>
<p>14 отак мудрість пізнай для своєї душі: якщо знайдеш її, то ти маєш майбутність, і надія твоя не понищиться!</p>
<p>15 Не чатуй на помешкання праведного, ти безбожнику, не ограблюй мешкання його,</p>
<p>16 бо праведний сім раз впаде та зведеться, а безбожний в погибіль впаде!</p>
<p>17 Не тішся, як ворог твій падає, а коли він спіткнеться, хай серце твоє не радіє,</p>
<p>18 щоб Господь не побачив, і це не було в Його очах лихим, і щоб Він не звернув Свого гніву від нього на тебе!</p>
<p>19 Не пались на злочинців, не заздри безбожним,</p>
<p>20 бо злому не буде майбутности, світильник безбожних погасне.</p>
<p>21 Бійся, сину мій, Господа та царя, не водися з непевними,</p>
<p>22 бо погибіль їхня нагло постане, а біду від обох тих хто знає?</p>
<p>23 І оце ось походить від мудрих: Звертати увагу в суді на обличчя не добре.</p>
<p>24 Хто буде казати безбожному: Праведний ти! того проклинатимуть люди, і гніватись будуть на того народи.</p>
<p>25 А тим, хто картає його, буде миле оце, і прийде на них благословення добра!</p>
<p>26 Мов у губи цілує, хто відповідає правдиве.</p>
<p>27 Приготуй свою працю надворі, й оброби собі поле, а потім збудуєш свій дім.</p>
<p>28 Не будь ложним свідком на свого ближнього, і не підговорюй устами своїми.</p>
<p>29 Не кажи: Як зробив він мені, так зроблю я йому, верну людині за чином її!</p>
<p>30 Я проходив край поля людини лінивої, та край виноградника недоумкуватого,</p>
<p>31 і ось все воно позаростало терням, будяками покрита поверхня його, камінний же мур його був поруйнований...</p>
<p>32 І бачив я те, і увагу звернув, і взяв я поуку собі:</p>
<p>33 Ще трохи поспати, подрімати ще трохи, руки трохи зложити, щоб полежати,</p>
<p>34 і приходить, немов мандрівник, незаможність твоя, і нужда твоя, як озброєний муж!...</p>
<h4>Приповiстi 25</h4>
<p>1 І оце Соломонові приповісті, що зібрали люди Єзекії, Юдиного царя.</p>
<p>2 Слава Божа щоб справу сховати, а слава царів щоб розвідати справу.</p>
<p>3 Небо високістю, і земля глибиною, і серце царів недослідимі.</p>
<p>4 Як відкинути жужель від срібла, то золотареві виходить посудина,</p>
<p>5 коли віддалити безбожного з-перед обличчя царевого, то справедливістю міцно поставиться трон його.</p>
<p>6 Перед царем не пишайся, а на місці великих не стій,</p>
<p>7 бо ліпше, як скажуть тобі: Ходи вище сюди! аніж тебе знизити перед шляхетним, що бачили очі твої.</p>
<p>8 Не спішися ставати до позову, бо що будеш робити в кінці його, як тебе засоромить твій ближній?</p>
<p>9 Судися за сварку свою з своїм ближнім, але не виявляй таємниці іншого,</p>
<p>10 щоб тебе не образив, хто слухати буде, і щоб не вернулась на тебе обмова твоя.</p>
<p>11 Золоті яблука на срібнім тарелі це слово, проказане часу свого.</p>
<p>12 Золотая сережка й оздоба зо щирого золота це мудрий картач для уважного уха.</p>
<p>13 Немов снігова прохолода в день жнив посол вірний для тих, хто його посилає, і він душу пана свого оживляє.</p>
<p>14 Хмари та вітер, а немає дощу це людина, що чваниться даром, та його не дає.</p>
<p>15 Володар зм'якшується терпеливістю, а м'якенький язик ломить кістку.</p>
<p>16 Якщо мед ти знайшов, то спожий, скільки досить тобі, щоб ним не пересититися та не звернути.</p>
<p>17 Здержуй ногу свою від дому твого товариша, щоб тобою він не переситивсь, і не зненавидів тебе.</p>
<p>18 Молот, і меч, і гостра стріла, людина, що говорить на ближнього свого, як свідок брехливий.</p>
<p>19 Гнилий зуб та кульгава нога це надія на зрадливого радника в день твого утиску.</p>
<p>20 Що здіймати одежу холодного дня, що лити оцет на соду, це співати пісні серцю засмученому.</p>
<p>21 Якщо голодує твій ворог нагодуй його хлібом, а як спрагнений він водою напій ти його,</p>
<p>22 бо цим пригортаєш ти жар на його голову, і Господь надолужить тобі!</p>
<p>23 Вітер північний народжує дощ, а таємний язик сердите обличчя.</p>
<p>24 Ліпше жити в куті на даху, ніж з сварливою жінкою в спільному домі.</p>
<p>25 Добра звістка з далекого краю це холодна водиця на спрагнену душу.</p>
<p>26 Джерело скаламучене чи зіпсутий потік це праведний, що схиляється перед безбожним.</p>
<p>27 °сти меду багато не добре, так досліджувати власну славу неслава.</p>
<p>28 Людина, що стриму немає для духу свого, це зруйноване місто без муру.</p>
<h4>Приповiстi 26</h4>
<p>1 Як літом той сніг, і як дощ у жнива, так не лицює глупцеві пошана.</p>
<p>2 Як пташка літає, як ластівка лине, так невинне прокляття не сповниться.</p>
<p>3 Батіг на коня, оброть на осла, а різка на спину глупців.</p>
<p>4 Нерозумному відповіді не давай за нерозум його, щоб і ти не став рівний йому.</p>
<p>5 Нерозумному відповідь дай за безумством його, щоб він в очах своїх не став мудрим.</p>
<p>6 Хто через глупця посилає слова, той ноги собі обтинає, отруту він п'є.</p>
<p>7 Як волочаться ноги в кульгавого, так у безумних устах приповістка.</p>
<p>8 Як прив'язувати камінь коштовний до пращі, так глупцеві пошану давати.</p>
<p>9 Як терен, що влізе у руку, отак приповістка в устах нерозумного.</p>
<p>10 Як стрілець, що все ранить, так і той, хто наймає глупця, і наймає усяких прохожих.</p>
<p>11 Як вертається пес до своєї блювотини, так глупоту свою повторяє глупак.</p>
<p>12 Чи ти бачив людину, що мудра в очах своїх? Більша надія глупцеві, ніж їй.</p>
<p>13 Лінивий говорить: Лев на дорозі! Лев на майдані!</p>
<p>14 Двері обертаються на своєму чопі, а лінивий на ліжку своїм.</p>
<p>15 Свою руку лінивий стромляє до миски, та піднести до рота її йому тяжко.</p>
<p>16 Лінивий мудріший ув очах своїх за сімох, що відповідають розумно.</p>
<p>17 Пса за вуха хапає, хто, йдучи, устряває до сварки чужої.</p>
<p>18 Як той, хто вдає божевільного, кидає іскри, стріли та смерть,</p>
<p>19 так і людина, що обманює друга свого та каже: Таж це я жартую!...</p>
<p>20 З браку дров огонь гасне, а без пліткаря мовкне сварка.</p>
<p>21 Вугілля для жару, а дрова огневі, а людина сварлива щоб сварку розпалювати.</p>
<p>22 Слова обмовника мов ті присмаки, й у нутро живота вони сходять.</p>
<p>23 Як срібло з жужелицею, на горшкові накладене, так полум'яні уста, а серце лихе,</p>
<p>24 устами своїми маскується ворог, і ховає оману в своєму нутрі:</p>
<p>25 коли він говорить лагідно не вір ти йому, бо в серці його сім огид!</p>
<p>26 Як ненависть прикрита оманою, її зло відкривається в зборі.</p>
<p>27 Хто яму копає, той в неї впаде, а хто котить каміння на нього воно повертається.</p>
<p>28 Брехливий язик ненавидить своїх утискуваних, і уста гладенькі до згуби провадять.</p>
<h4>Приповiстi 27</h4>
<p>1 Не вихвалюйся завтрішнім днем, бо не знаєш, що день той породить.</p>
<p>2 Нехай інший тебе вихваляє, а не уста твої, чужий, а не губи твої.</p>
<p>3 Каміння тягар, і пісок важка річ, та гнів нерозумного тяжчий від них від обох.</p>
<p>4 Лютість жорстокість, а гнів то затоплення, та хто перед заздрістю встоїть?</p>
<p>5 Ліпше відкрите картання, ніж таємна любов.</p>
<p>6 Побої коханого вірність показують, а в ненависника поцілунки численні.</p>
<p>7 Сита душа топче й мед щільниковий, а голодній душі все гірке то солодке.</p>
<p>8 Як птах, що гніздо своє кинув, так і людина, що з місця свого мандрує.</p>
<p>9 Олива й кадило потішують серце, і солодкий нам друг за душевну пораду.</p>
<p>10 Друга свого й друга батька свого не кидай, а в дім брата свого не приходь в день нещастя свого, ліпший сусіда близький за далекого брата!</p>
<p>11 Будь мудрий, мій сину, й потіш моє серце, і я матиму що відповісти, як мені докорятиме хто.</p>
<p>12 Мудрий бачить лихе і ховається, а безумні йдуть і караються.</p>
<p>13 Візьми його одіж, бо він поручивсь за чужого, і за чужинку заставу візьми.</p>
<p>14 Хто сильним голосом благословляє із раннього ранку свого товариша, за прокляття залічується це йому.</p>
<p>15 Ринва, постійно текуча слотливого дня та жінка сварлива однакове:</p>
<p>16 хто хоче сховати її той вітра ховає, чи оливу пахучу правиці своєї, що видасть себе.</p>
<p>17 Як гострить залізо залізо, так гострить людина лице свого друга.</p>
<p>18 Сторож фіґовниці плоди її споживає, а хто пана свого стереже, той шанований.</p>
<p>19 Як лице до лиця у воді, так серце людини до серця людини.</p>
<p>20 Шеол й Аваддон не наситяться, не наситяться й очі людини.</p>
<p>21 Що для срібла топильна посудина, і горно для золота, те для людини уста, які хвалять її.</p>
<p>22 Хоч нерозумного будеш товкти товкачем поміж зернами в ступі, не відійде від нього глупота його!</p>
<p>23 Добре знай вигляд своєї отари, поклади своє серце на череди,</p>
<p>24 бо багатство твоє не навіки, і чи корона твоя з роду в рід?</p>
<p>25 Появилася зелень, і трава показалась, і збирається сіно із гір,</p>
<p>26 будуть вівці тобі на вбрання, і козли ціна поля,</p>
<p>27 і молока твоїх кіз буде досить на їжу тобі, на їду твого дому, і на життя для служниць твоїх.</p>
<h4>Приповiстi 28</h4>
<p>1 Безбожні втікають, коли й не женуться за ними, а справедливий безпечний, немов той левчук.</p>
<p>2 Коли край провиниться, то має багато володарів, коли ж є людина розумна й знаюча, то держиться довго.</p>
<p>3 Людина убога, що гнобить нужденних, це злива рвучка, що хліба по ній не буває.</p>
<p>4 Ті, хто Закон залишає, хвалять безбожних, а ті, хто Закон береже, на них буряться.</p>
<p>5 Люди лихі правосуддя не розуміють, а шукаючі Господа все розуміють.</p>
<p>6 Ліпше убогий, що ходить в своїй неповинності, ніж криводорогий, хоч він і багач.</p>
<p>7 Хто Закон береже, розумний той син, а хто водиться із гультяями, засоромлює батька свого.</p>
<p>8 Хто множить лихварським відсотком багатство своє, той для того громадить його, хто ласкавий для бідних.</p>
<p>9 Хто відхилює вухо своє, щоб не слухати Закона, то буде огидна й молитва того.</p>
<p>10 Хто простих доводить блудити дорогою зла, сам до ями своєї впаде, а невинні посядуть добро.</p>
<p>11 Багата людина в очах своїх мудра, та розумний убогий розслідить її.</p>
<p>12 Велика пишнота, як тішаться праведні, коли ж несправедливі зростають, то треба шукати людину.</p>
<p>13 Хто ховає провини свої, тому не ведеться, а хто признається та кидає їх, той буде помилуваний.</p>
<p>14 Блаженна людина, що завжди обачна, а хто ожорсточує серце своє, той впадає в лихе.</p>
<p>15 Лев ричучий й ведмідь ненажерливий це безбожний володар над людом убогим.</p>
<p>16 Володар, позбавлений розуму, тисне дошкульно, а ненависник зажерливости буде мати дні довгі.</p>
<p>17 Людина, обтяжена за душогубство, втікає до гробу, нехай її не підпирають!</p>
<p>18 Хто ходить невинний, той буде спасений, а криводорогий впаде на одній із доріг.</p>
<p>19 Хто землю свою обробляє, той насититься хлібом, а хто за марнотним женеться, насититься вбогістю.</p>
<p>20 Вірна людина багата на благословення, а хто спішно збагачується, непокараним той не залишиться.</p>
<p>21 Увагу звертати на особу не добре, бо й за кус хліба людина згрішить.</p>
<p>22 Завидюща людина спішить до багатства, і не знає, що прийде на неї нужда.</p>
<p>23 Хто напоумляє людину, той знаходить вкінці більшу ласку, ніж той, хто лестить язиком.</p>
<p>24 Хто батька свого й свою матір грабує і каже: Це не гріх, той розбійнику друг.</p>
<p>25 Захланний викликує сварку, хто ж має надію на Господа, буде насичений.</p>
<p>26 Хто надію кладе на свій розум, то він нерозумний, а хто мудрістю ходить, той буде врятований.</p>
<p>27 Хто дає немаючому, той недостатку не знатиме, хто ж свої очі ховає від нього, той зазнає багато проклять.</p>
<p>28 Коли підіймаються люди безбожні, людина ховається, а як гинуть вони, то множаться праведні.</p>
<h4>Приповiстi 29</h4>
<p>1 Чоловік остережуваний, та твердошиїй, буде зламаний нагло, і ліку не буде йому.</p>
<p>2 Коли множаться праведні, радіє народ, як панує ж безбожний то стогне народ.</p>
<p>3 Людина, що мудрість кохає, потішує батька свого, а хто попасає блудниць, той губить маєток.</p>
<p>4 Цар утримує край правосуддям, а людина хабарна руйнує його.</p>
<p>5 Людина, що другові своєму підлещує, на стопах його пастку ставить.</p>
<p>6 У провині людини лихої знаходиться пастка, а справедливий радіє та тішиться.</p>
<p>7 Праведний знає про право вбогих, безбожний же не розуміє пізнання про це.</p>
<p>8 Люди глузливі підбурюють місто, а мудрі утишують гнів.</p>
<p>9 Мудра людина, що правується із нерозумним, то чи гнівається, чи сміється, спокою не знає.</p>
<p>10 Кровожерці ненавидять праведного, справедливі ж шукають спасти його душу.</p>
<p>11 Глупак увесь свій гнів увиявляє, а мудрий назад його стримує.</p>
<p>12 Володар, що слухає слова брехливого, безбожні всі слуги його!</p>
<p>13 Убогий й гнобитель стрічаються, їм обом Господь очі освітлює.</p>
<p>14 Як цар правдою судить убогих, стоятиме трон його завжди.</p>
<p>15 Різка й поука премудрість дають, а дитина, залишена тільки собі, засоромлює матір свою.</p>
<p>16 Як множаться несправедливі провина розмножується, але праведні бачитимуть їхній упадок.</p>
<p>17 Карай сина свого й він тебе заспокоїть, і приємнощі дасть для твоєї душі.</p>
<p>18 Без пророчих видінь люд розбещений, коли ж стереже він Закона блаженний.</p>
<p>19 Раб словами не буде покараний, хоч він розуміє, але не послухає.</p>
<p>20 Чи бачив людину, квапливу в словах своїх? Більша надія глупцеві, ніж їй!</p>
<p>21 Хто розпещує змалку свого раба, то кінець його буде невдячний.</p>
<p>22 Гнівлива людина викликує сварку, а лютий вчиняє багато провин.</p>
<p>23 Гординя людини її понижає, а чести набуває покірливий духом.</p>
<p>24 Хто ділиться з злодієм, той ненавидить душу свою, він чує прокляття, та не виявляє.</p>
<p>25 Страх перед людиною пастку дає, хто ж надію складає на Господа, буде безпечний.</p>
<p>26 Багато шукають для себе обличчя володаря, та від Господа суд для людини.</p>
<p>27 Насильник огида для праведних, а простодорогий огида безбожному.</p>
<h4>Приповiстi 30</h4>
<p>1 Слова Агура, Якеєвого сина, массеянина: Слово мужчини: Трудився я, Боже, трудився я, Боже, і змучився я!</p>
<p>2 Бо думаю, що немудріший за кожного я, і не маю я людського розуму,</p>
<p>3 і не навчився я мудрости, і не знаю пізнання святих...</p>
<p>4 Хто на небо ввійшов і зійшов? Хто у жмені свої зібрав вітер? Хто воду в одежу зв'язав? Хто поставив усі кінці землі? Яке ймення його, і яке ймення сина його, коли знаєш?</p>
<p>5 Кожне Боже слово очищене, щит Він для тих, хто в Нім пристановище має.</p>
<p>6 До слів Його не додавай, щоб тебе не скартав Він, і щоб неправдомовцем не став ти.</p>
<p>7 Двох речей я від Тебе просив, не відмов мені, поки помру:</p>
<p>8 віддали Ти від мене марноту та слово брехливе, убозтва й багатства мені не давай! Годуй мене хлібом, для мене призначеним,</p>
<p>9 щоб я не переситився та й не відрікся, і не сказав: Хто Господь? і щоб я не збіднів і не крав, і не зневажив Ім'я мого Бога.</p>
<p>10 Раба не обмовляй перед паном його, щоб тебе не прокляв він, і ти винуватим не став.</p>
<p>11 Оце покоління, що батька свого проклинає, і неньки своєї не благословляє,</p>
<p>12 покоління, що чисте в очах своїх, та від бруду свого не обмите,</p>
<p>13 покоління, які гордісні очі його, а повіки його як піднеслися!</p>
<p>14 Покоління, що в нього мечі його зуби, а гострі ножі його щелепи, щоб пожерти убогих із краю й нужденних з землі!</p>
<p>15 Дві дочки в кровожерця: Дай, дай! Оці три не наситяться, чотири не скажуть досить:</p>
<p>16 шеол та утроба неплідна, водою земля не насититься, і не скаже досить огонь!</p>
<p>17 Око, що з батька сміється й погорджує послухом матері, нехай видзьобають його круки поточні, і нехай орленята його пожеруть!</p>
<p>18 Три речі оці дивовижні для мене, і чотири, яких я не знаю:</p>
<p>19 дорога орлина в повітрі, дорога зміїна на скелі, корабельна дорога в середині моря, і дорога мужчини при дівчині!...</p>
<p>20 Така ось дорога блудливої жінки: наїлась та витерла уста свої й повіла: Не вчинила я злого!...</p>
<p>21 Трясеться земля під трьома, і під чотирма, яких знести не може вона:</p>
<p>22 під рабом, коли він зацарює, і під нерозумним, як хліба наїсться,</p>
<p>23 під розпустницею, коли взята за жінку, і невільницею, коли вижене пані свою!...</p>
<p>24 Оці ось чотири малі на землі, та вони вельми мудрі:</p>
<p>25 мурашки, не сильний народ, та поживу свою заготовлюють літом;</p>
<p>26 борсуки, люд не сильний, та в скелі свій дім вони ставлять;</p>
<p>27 немає царя в сарани, але вся вона в строї бойовім виходить;</p>
<p>28 павук тільки лапками пнеться, та він і в палатах царських!</p>
<p>29 Добре ступають ці троє, і добре ходять чотири:</p>
<p>30 лев, найсильніший поміж звіриною, який не вступається ні перед ким,</p>
<p>31 осідланий кінь, і козел, та той цар, що з ним військо!</p>
<p>32 Якщо ти допустився глупоти пихою, й якщо заміряєш лихе, то руку на уста!</p>
<p>33 Бо збивання молока дає масло, і дає кров вдар по носі, тиск же на гнів дає сварку.</p>
<h4>Приповiстi 31</h4>
<p>1 Слова Лемуїла, царя Масси, що ними навчала його його мати:</p>
<p>2 Що, сину мій, і що, сину утроби моєї, і що, сину обітниць моїх?</p>
<p>3 Не давай жінкам сили своєї, ні доріг своїх для руйнувальниць царів!</p>
<p>4 Не царям, Лемуїле, вино, не царям, і напій той п'янкий не князям,</p>
<p>5 щоб не впився він та не забув про Закона, і щоб не змінив для всіх гноблених права!</p>
<p>6 Дайте напою п'янкого тому, хто гине, а вина гіркодухим:</p>
<p>7 він вип'є й забуде за бідність свою, і муки своєї вже не пам'ятатиме!</p>
<p>8 Відкривай свої уста немові, для суда всім нещасним.</p>
<p>9 Відкривай свої уста, й суди справедливо, і правосуддя зроби для убогого та для нужденного.</p>
<p>10 Хто жінку чеснотну знайде? а ціна її більша від перел:</p>
<p>11 довіряє їй серце її чоловіка, і йому не забракне прибутку!</p>
<p>12 Вона чинить для нього добро, а не зло, по всі дні свого життя.</p>
<p>13 Шукає вона вовни й льону, і робить охоче своїми руками.</p>
<p>14 Вона, немов кораблі ті купецькі, здалека спроваджує хліб свій.</p>
<p>15 І встане вона ще вночі, і видасть для дому свого поживу, а порядок служницям своїм.</p>
<p>16 Про поле вона намишляла, і його набула, із плоду долоней своїх засадила вона виноградника.</p>
<p>17 Вона підперізує силою стегна свої та зміцняє рамена свої.</p>
<p>18 Вона розуміє, що добра робота її, і світильник її не погасне вночі.</p>
<p>19 Вона руки свої простягає до прядки, а долоні її веретено тримають.</p>
<p>20 Долоню свою відкриває для вбогого, а руки свої простягає до бідного.</p>
<p>21 Холоду в домі своїм не боїться вона, бо подвійно одягнений ввесь її дім.</p>
<p>22 Килими поробила собі, віссон та кармазин убрання її.</p>
<p>23 Чоловік її знаний при брамах, як сидить він із старшими краю.</p>
<p>24 Тонку туніку робить вона й продає, і купцеві дає пояси.</p>
<p>25 Сила та пишність одежа її, і сміється вона до прийдещнього дня.</p>
<p>26 Свої уста вона відкриває на мудрість, і милостива наука їй на язиці.</p>
<p>27 Доглядає вона ходи дому свого, і хліба з лінивства не їсть.</p>
<p>28 Устають її діти, і хвалять її, чоловік її й він похваляє її:</p>
<p>29 Багато було тих чеснотних дочок, та ти їх усіх перевищила!</p>
<p>30 Краса то омана, а врода марнота, жінка ж богобоязна вона буде хвалена!</p>
<p>31 Дайте їй з плоду рук її, і нехай її вчинки її вихваляють при брамах!</p>

