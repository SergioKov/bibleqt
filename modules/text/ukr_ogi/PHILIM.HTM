
<h2></h2>
<h4>До Филимона 1</h4>
<p>1 Павло, в'язень Христа Ісуса, та брат Тимофій, улюбленому Филимонові й співробітникові нашому,</p>
<p>2 і сестрі любій Апфії, і співвойовникові нашому Архипові, і Церкві домашній твоїй:</p>
<p>3 благодать вам і мир від Бога Отця нашого й Господа Ісуса Христа!</p>
<p>4 Я завсіди дякую Богові моєму, коли тебе згадую в молитвах своїх.</p>
<p>5 Бо я чув про любов твою й віру, яку маєш до Господа Ісуса, і до всіх святих,</p>
<p>6 щоб спільність віри твоєї діяльна була в пізнанні всякого добра, що в нас для Христа.</p>
<p>7 Бо ми маємо радість велику й потіху в любові твоїй, серця бо святих заспокоїв ти, брате.</p>
<p>8 Через це, хоч я маю велику відвагу в Христі подавати накази тобі про потрібне,</p>
<p>9 але більше з любови благаю я, як Павло, старий, тепер же ще й в'язень Христа Ісуса.</p>
<p>10 Благаю тебе про сина свого, про Онисима, що його породив я в кайданах своїх.</p>
<p>11 Колись то для тебе він був непотрібний, тепер же для тебе й для мене він дуже потрібний.</p>
<p>12 Тобі я вертаю його, того, хто є неначе серце моє.</p>
<p>13 Я хотів був тримати його при собі, щоб він замість тебе мені послужив у кайданах за Євангелію,</p>
<p>14 та без волі твоєї нічого робити не хотів я, щоб твій добрий учинок не був ніби вимушений, але добровільний.</p>
<p>15 Бо може для того він був розлучився на час, щоб навіки прийняв ти його,</p>
<p>16 і вже не як раба, але вище від раба, як брата улюбленого, особливо для мене, а тим більше для тебе, і за тілом, і в Господі.</p>
<p>17 Отож, коли маєш за друга мене, то прийми його, як мене.</p>
<p>18 Коли ж він чим скривдив тебе або винен тобі, полічи це мені.</p>
<p>19 Я, Павло, написав це рукою своєю: Я віддам, щоб тобі не казати, що ти навіть самого себе мені винен.</p>
<p>20 Так, брате, нехай я одержу те, що від тебе прохаю в Господі. Заспокой моє серце в Христі!</p>
<p>21 Пересвідчений я про слухняність твою, і тобі написав оце, відаючи, що ти зробиш і більше, ніж я говорю.</p>
<p>22 А разом мені приготуй і помешкання, бо надіюся я, що за ваші молитви я буду дарований вам.</p>
<p>23 Вітає тебе Епафрас, мій співв'язень у Христі Ісусі,</p>
<p>24 Марко, Аристарх, Димас, Лука, мої співробітники.</p>
<p>25 Благодать Господа Ісуса Христа з вашим духом! Амінь.</p>

