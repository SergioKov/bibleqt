
<h2></h2>
<h4>2-е Петра 1</h4>
<p>1 Симеон Петро, раб та апостол Ісуса Христа, до тих, хто одержав із нами рівноцінну віру в правді Бога нашого й Спасителя Ісуса Христа:</p>
<p>2 благодать вам та мир нехай примножиться в пізнанні Бога й Ісуса, Господа нашого!</p>
<p>3 Усе, що потрібне для життя та побожности, подала нам Його Божа сила пізнанням Того, Хто покликав нас славою та чеснотою.</p>
<p>4 Через них даровані нам цінні та великі обітниці, щоб ними ви стали учасниками Божої Істоти, утікаючи від пожадливого світового тління.</p>
<p>5 Тому докладіть до цього всю пильність, і покажіть у вашій вірі чесноту, а в чесноті пізнання,</p>
<p>6 а в пізнанні стримання, а в стриманні терпеливість, а в терпеливості благочестя,</p>
<p>7 а в благочесті братерство, а в братерстві любов.</p>
<p>8 Бо коли це в вас є та примножується, то воно зробить вас нелінивими, ані безплідними для пізнання Господа нашого Ісуса Христа.</p>
<p>9 А хто цього не має, той сліпий, короткозорий, він забув про очищення з своїх давніх гріхів.</p>
<p>10 Тому, браття, тим більше дбайте чинити міцним своє покликання та вибрання, бо, роблячи так, ви ніколи не спіткнетесь.</p>
<p>11 Бо щедро відкриється вам вхід до вічного Царства Господа нашого й Спасителя Ісуса Христа.</p>
<p>12 Тому то ніколи я не занедбую про це вам нагадувати, хоч ви й знаєте, і впевнені в теперішній правді.</p>
<p>13 Бо вважаю я за справедливе, доки я в цій оселі, спонукувати вас нагадуванням,</p>
<p>14 знаючи, що я незабаром повинен покинути оселю свою, як і Господь наш Ісус Христос об'явив був мені.</p>
<p>15 А я пильнуватиму, щоб ви й по моєму відході завжди мали це в пам'яті.</p>
<p>16 Бо ми сповістили вам силу та прихід Господа нашого Ісуса Христа, не йдучи за хитро видуманими байками, але бувши самовидцями Його величі.</p>
<p>17 Бо Він честь та славу прийняв від Бога Отця, як до Нього прийшов від величної слави голос такий: Це Син Мій Улюблений, що Його Я вподобав!</p>
<p>18 І цей голос, що з неба зійшов, ми чули, як із Ним були на святій горі.</p>
<p>19 І ми маємо слово пророче певніше. І ви добре робите, що на нього вважаєте, як на світильника, що світить у темному місці, аж поки зачне розвиднятися, і світова зірниця засяє у ваших серцях,</p>
<p>20 бо ви знаєте перше про те, що жодне пророцтво в Писанні від власного вияснення не залежить.</p>
<p>21 Бо пророцтва ніколи не було з волі людської, а звіщали його святі Божі мужі, проваджені Духом Святим.</p>
<h4>2-е Петра 2</h4>
<p>1 А між людом були й неправдиві пророки, як і будуть між вас учителі неправдиві, що впровадять згубні єресі, відречуться від Владики, що викупив їх, і стягнуть на себе самі скору погибіль.</p>
<p>2 І багато-хто підуть за пожадливістю їхньою, а через них дорога правдива зневажиться.</p>
<p>3 І в зажерливості вони будуть ловити вас словами облесними. Суд на них віддавна не бариться, а їхня загибіль не дрімає!</p>
<p>4 Бо як Бог Анголів, що згрішили, не помилував був, а в кайданах темряви вкинув до аду, і передав зберігати на суд;</p>
<p>5 і Він не помилував першого світу, а зберіг самовосьмого Ноя, проповідника праведности, і навів потопа на світ безбожних;</p>
<p>6 і міста Содом і Гоморру спопелив, засудивши на знищення, і дав приклада для майбутніх безбожників,</p>
<p>7 а врятував праведного Лота, змученого поводженням розпусних людей,</p>
<p>8 бо цей праведник, живши між ними, день-у-день мучив свою праведну душу, бачачи й чуючи вчинки безбожні,</p>
<p>9 то вміє Господь рятувати побожних від спокуси, а неправедних берегти на день суду для кари,</p>
<p>10 а надто тих, хто ходить за нечистими пожадливостями тіла та погорджує владою; зухвалі свавільці, що не бояться зневажати слави,</p>
<p>11 хоч Анголи, бувши міццю та силою більші за них, не несуть до Господа зневажливого суду на них.</p>
<p>12 Вони, немов звірина нерозумна, зроджена природою на зловлення та загибіль, зневажають те, чого не розуміють, і в тлінні своїм будуть знищені,</p>
<p>13 і приймуть заплату за лихі вчинки. Вони повсякденну розпусту вважають за розкіш; самі бруд та неслава, вони насолоджуються своїми оманами, бенкетуючи з вами.</p>
<p>14 °хні очі наповнені перелюбом та гріхом безупинним; вони зваблюють душі незміцнені; вони, діти прокляття, мають серце, привчене до зажерливости.</p>
<p>15 Вони покинули просту дорогу та й заблудили, і пішли слідом за Валаамом Беоровим, що полюбив нагороду несправедливости,</p>
<p>16 але був докорений у своїм беззаконні: німа під'яремна ослиця проговорила людським голосом, та й безум пророка спинила.</p>
<p>17 Вони джерела безводні, хмари, бурею гнані; для них приготований морок темряви!</p>
<p>18 Бо, висловлюючи марне базікання, вони зваблюють пожадливістю тіла й розпустою тих, хто ледве втік від тих, хто живе в розпусті.</p>
<p>19 Вони волю обіцюють їм, самі бувши рабами тління. Бо хто ким переможений, той тому й раб.</p>
<p>20 Бо коли хто втече від нечистости світу через пізнання Господа й Спасителя Ісуса Христа, а потому знов заплутуються ними та перемагаються, то останнє буває для них гірше першого.</p>
<p>21 Бо краще було б не пізнати їм дороги праведности, аніж, пізнавши, вернутись назад від переданої їм святої заповіді!</p>
<p>22 Бо їм трапилося за правдивою приказкою: Вертається пес до своєї блювотини, та: Помита свиня йде валятися в калюжу...</p>
<h4>2-е Петра 3</h4>
<p>1 Це вже другого листа пишу я до вас, улюблені. У них нагадуванням я буджу вашу чисту думку,</p>
<p>2 щоб ви пам'ятали слова, що святі пророки давніше звістили їх вам, і заповідь Господа й Спасителя, що одержали через ваших апостолів.</p>
<p>3 Насамперед знайте оце, що в останні дні прийдуть із насмішками глузії, що ходитимуть за своїми пожадливостями,</p>
<p>4 та й скажуть: Де обітниця Його приходу? Бо від того часу, як позасинали наші батьки, усе залишається так від початку творіння.</p>
<p>5 Бо сховане від тих, хто хоче цього, що небо було напочатку, а земля із води та водою складена словом Божим,</p>
<p>6 тому тодішній світ, водою потоплений, згинув.</p>
<p>7 А теперішні небо й земля заховані тим самим словом, і зберігаються для огню на день суду й загибелі безбожних людей.</p>
<p>8 Нехай же одне це не буде заховане від вас, улюблені, що в Господа один день немов тисяча років, а тисяча років немов один день!</p>
<p>9 Не бариться Господь із обітницею, як деякі вважають це барінням, але вам довготерпить, бо не хоче, щоб хто загинув, але щоб усі навернулися до каяття.</p>
<p>10 День же Господній прибуде, як злодій вночі, коли з гуркотом небо мине, а стихії, розпечені, рунуть, а земля та діла, що на ній, погорять...</p>
<p>11 А коли все оце поруйнується, то якими мусите бути в святому житті та в побожності ви,</p>
<p>12 що чекаєте й прагнете скорого приходу Божого дня, в якім небо, палючися, зникне, а розпалені стихії розтопляться?</p>
<p>13 Але за Його обітницею ми дожидаємо неба нового й нової землі, що правда на них пробуває.</p>
<p>14 Тож, улюблені, чекаючи цього, попильнуйте, щоб ви знайшлися для Нього нескверні та чисті у мирі.</p>
<p>15 А довготерпіння Господа нашого вважайте за спасіння, як і улюблений брат наш Павло написав був до вас за даною йому мудрістю,</p>
<p>16 як і по всіх посланнях, що в них він говорить про це. У них є дещо тяжко зрозуміле, що неуки та незміцнені перекручують, як і інші Писання, на власну загибіль свою.</p>
<p>17 Тож ви, улюблені, знаючи це наперед, стережіться, щоб не були ви зведені блудом безбожних і не відпали від свого в?рунтування,</p>
<p>18 але щоб зростали в благодаті й пізнанні Господа нашого й Спасителя Ісуса Христа. Йому слава і тепер, і дня вічного! Амінь.</p>

