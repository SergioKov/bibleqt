
<h2></h2>
<h4>Йов 1</h4>
<p>1 Був чоловік у країні Уц, на ім'я йому Йов. І був чоловік цей невинний та праведний, і він Бога боявся, а від злого втікав.</p>
<p>2 І народилися йому семеро синів та три дочки.</p>
<p>3 А маєток його був: сім тисяч худоби дрібної, і три тисячі верблюдів, і п'ять сотень пар худоби великої, і п'ять сотень ослиць та дуже багато рабів. І був цей чоловік більший від усіх синів сходу.</p>
<p>4 А сини його ходили один до одного, і справляли гостину в домі того, чий був день. І посилали вони, і кликали трьох своїх сестер, щоб їсти та пити із ними.</p>
<p>5 І бувало, як миналося коло бенкетних днів, то Йов посилав за дітьми й освячував їх, і вставав він рано вранці, і приносив цілопалення за числом їх усіх, бо Йов казав: Може згрішили сини мої, і зневажили Бога в серці своєму. Так робив Йов по всі дні.</p>
<p>6 І сталося одного дня, і поприходили Божі сини, щоб стати при Господі. І прийшов поміж ними й сатана.</p>
<p>7 І сказав Господь до сатани: Звідки ти йдеш? А сатана відповів Господеві й сказав: Я мандрував по землі та й перейшов її.</p>
<p>8 І сказав Господь до сатани: Чи звернув ти увагу на раба Мого Йова? Бо немає такого, як він, на землі: муж він невинний та праведний, що Бога боїться, а від злого втікає.</p>
<p>9 І відповів сатана Господеві й сказав: Чи ж Йов дармо боїться Бога?</p>
<p>10 Чи ж Ти не забезпечив його, і дім його, і все, що його? Чин його рук Ти поблагословив, а маєток його поширився по краю.</p>
<p>11 Але простягни тільки руку Свою, і доторкнися до всього, що його, чи він не зневажить Тебе перед лицем Твоїм?</p>
<p>12 І сказав Господь до сатани: Ось усе, що його, у твоїй руці, тільки на нього самого не простягай своєї руки! І пішов сатана від лиця Господнього.</p>
<p>13 І сталося одного дня, коли сини його та дочки його їли та вино пили в домі свого первородженого брата,</p>
<p>14 то прибіг до Йова посланець та й сказав: Худоба велика орала, а ослиці паслися при них.</p>
<p>15 Аж тут напали сабеї й позабирали їх, а слуг повбивали вістрям меча. І втік тільки я сам, щоб донести тобі...</p>
<p>16 Він ще говорив, аж прибігає інший та й каже: З неба спав Божий огонь, і спалив отару та слуг, та й пожер їх... А втік тільки я сам, щоб донести тобі...</p>
<p>17 Він ще говорив, аж біжить ще інший та й каже: Халдеї поділилися на три відділи, і напали на верблюдів, та й позабирали їх, а слуг повбивали вістрям меча... І втік тільки я сам, щоб донести тобі...</p>
<p>18 Поки він говорив, аж надбігає ще інший та й каже: Сини твої та дочки твої їли та вино пили в домі свого первородженого брата.</p>
<p>19 Аж раптово надійшов великий вітер з боку пустині, та й ударив на чотири роги дому, і він упав на юнаків, і вони повмирали... І втік тільки я сам, щоб донести тобі...</p>
<p>20 І встав Йов, і роздер плаща свого, й обстриг свою голову, та й упав на землю, і поклонився,</p>
<p>21 та й сказав: Я вийшов нагий із утроби матері своєї, і нагий повернусь туди, в землю! Господь дав, і Господь узяв... Нехай буде благословенне Господнє Ім'я!</p>
<p>22 При всьому цьому Йов не згрішив, і не сказав на Бога нічого безумного!</p>
<h4>Йов 2</h4>
<p>1 І сталося одного дня, і поприходили Божі сини, щоб стати перед Господом: і прийшов також сатана поміж ними, щоб стати перед Господом.</p>
<p>2 І сказав Господь до сатани: Звідки ти йдеш? А сатана відповів Господеві й сказав: Я мандрував по землі та й перейшов її.</p>
<p>3 І сказав Господь до сатани: Чи звернув ти увагу на раба Мого Йова? Бо немає такого, як він, на землі: муж він невинний та праведний, який Бога боїться, а від злого втікає. І він ще тримається міцно в своїй невинності, а ти намовляв був Мене на нього, щоб без приводу його зруйнувати...</p>
<p>4 І відповів сатана Господеві й сказав: Шкіра за шкіру, і все, що хто має, віддасть він за душу свою.</p>
<p>5 Але простягни но Ти руку Свою, і доторкнись до костей його та до тіла його, чи він не зневажить Тебе перед лицем Твоїм?</p>
<p>6 І сказав Господь до сатани: Ось він у руці твоїй, тільки душу його бережи!</p>
<p>7 І вийшов сатана від лиця Господнього, та й ударив Йова злим гнояком від стопи ноги його аж до його черепа...</p>
<p>8 А той узяв собі черепка, щоб шкребти себе. І він сидів серед попелу...</p>
<p>9 І сказала йому його жінка: Ти ще міцно тримаєшся в невинності своїй? Прокляни Бога і помреш!...</p>
<p>10 А він до неї відказав: Ти говориш отак, як говорить яка з божевільних!... Чи ж ми будем приймати від Бога добре, а злого не приймем? При всьому тому Йов не згрішив своїми устами...</p>
<p>11 І почули троє приятелів Йовових про все те нещастя, що прийшло на нього, і поприходили кожен з місця свого: теманянин Еліфаз, шух'янин Біддад та нааматянин Цофар. І вмовилися вони прийти разом, щоб похитати головою над ним та потішити його.</p>
<p>12 І звели вони здалека очі свої, і не пізнали його... І піднесли вони голос свій, та й заголосили, і роздерли кожен одежу свою, і кидали порох над своїми головами аж до неба...</p>
<p>13 І сиділи вони з ним на землі сім день та сім ночей, і ніхто не промовив до нього ні слова, бо вони бачили, що біль його вельми великий...</p>
<h4>Йов 3</h4>
<p>1 По цьому відкрив Йов уста свої та й прокляв був свій день народження.</p>
<p>2 І Йов заговорив та й сказав:</p>
<p>3 Хай загине той день, що я в ньому родився, і та ніч, що сказала: Зачавсь чоловік!</p>
<p>4 Нехай стане цей день темнотою, нехай Бог з висоти не згадає його, і нехай не являється світло над ним!...</p>
<p>5 Бодай темрява й морок його заступили, бодай хмара над ним пробувала, бодай темнощі денні лякали його!...</p>
<p>6 Оця ніч бодай темність її обгорнула, нехай у днях року не буде названа вона, хай не ввійде вона в число місяців!...</p>
<p>7 Тож ця ніч нехай буде самітна, хай не прийде до неї співання!</p>
<p>8 Бодай її ті проклинали, що день проклинають, що левіятана готові збудити!</p>
<p>9 Хай потемніють зорі поранку її, нехай має надію на світло й не буде його, і хай вона не побачить тремтячих повік зорі ранньої,</p>
<p>10 бо вона не замкнула дверей нутра матернього, і не сховала страждання з очей моїх!...</p>
<p>11 Чому я не згинув в утробі? Як вийшов, із нутра то чому я не вмер?</p>
<p>12 Чого прийняли ті коліна мене? І нащо ті перса, які я був ссав?</p>
<p>13 Бо тепер я лежав би спокійно, я спав би, та був би мені відпочинок</p>
<p>14 з царями та з земними радниками, що гробниці будують собі,</p>
<p>15 або із князями, що золото мали, що доми свої сріблом наповнювали!...</p>
<p>16 Або чом я не ставсь недоноском прихованим, немов ті немовлята, що світла не бачили?</p>
<p>17 Там же безбожники перестають докучати, і спочивають там змученосилі,</p>
<p>18 разом з тим мають спокій ув'язнені, вони не почують вже крику гнобителя!...</p>
<p>19 Малий та великий там рівні, а раб вільний від пана свого...</p>
<p>20 І нащо Він струдженому дає світло, і життя гіркодухим,</p>
<p>21 що вичікують смерти й немає її, що її відкопали б, як скарби заховані,</p>
<p>22 тим, що радісно тішилися б, веселились, коли б знайшли гроба,</p>
<p>23 мужчині, якому дорога закрита, що Бог тінню закрив перед ним?...</p>
<p>24 Бо зідхання моє випереджує хліб мій, а зойки мої полились, як вода,</p>
<p>25 бо страх, що його я жахався, до мене прибув, і чого я боявся прийшло те мені...</p>
<p>26 Не знав я спокою й не був втихомирений, і я не відпочив, та нещастя прийшло!...</p>
<h4>Йов 4</h4>
<p>1 І відповів теманянин Еліфаз та й сказав:</p>
<p>2 Коли спробувать слово до тебе, чи мука не буде ще більша? Та хто стримати зможе слова?</p>
<p>3 Таж ти багатьох був навчав, а руки ослаблі зміцняв,</p>
<p>4 того, хто спотикавсь, підіймали слова твої, а коліна тремткі ти зміцняв!</p>
<p>5 А тепер, як нещастя на тебе найшло, то ти змучився, тебе досягло воно і ти налякався...</p>
<p>6 Хіба не була богобійність твоя за надію твою, за твоє сподівання невинність доріг твоїх?</p>
<p>7 Пригадай но, чи гинув невинний, і де праведні вигублені?</p>
<p>8 Як я бачив таких, що орали були беззаконня, та сіяли кривду, то й жали її:</p>
<p>9 вони гинуть від подиху Божого, і від духу гнівного Його погибають!</p>
<p>10 Левине ричання й рик лютого лева минає, і левчукам вилущаються зуби.</p>
<p>11 Гине лев, як немає здобичі, і левенята левиці втікають.</p>
<p>12 І закрадається слово до мене, і моє ухо почуло ось дещо від нього.</p>
<p>13 у роздумуваннях над нічними видіннями, коли міцний сон обіймає людей,</p>
<p>14 спіткав мене жах та тремтіння, і багато костей моїх він струсонув,</p>
<p>15 і дух перейшов по обличчі моїм, стало дуба волосся на тілі моїм...</p>
<p>16 Він стояв, але я не пізнав його вигляду, образ навпроти очей моїх був, і тихий голос почув я:</p>
<p>17 Хіба праведніша людина за Бога, хіба чоловік за свойого Творця є чистіший?</p>
<p>18 Таж рабам Своїм Він не йме віри, і накладає вину й на Своїх Анголів!</p>
<p>19 Що ж тоді мешканці глиняних хат, що в поросі їхня основа? Як міль, вони будуть розчавлені!</p>
<p>20 Вони товчені зранку до вечора, і без помочі гинуть назавжди...</p>
<p>21 Слава їхня минається з ними, вони помирають не в мудрості!...</p>
<h4>Йов 5</h4>
<p>1 Ану клич, чи є хто, щоб тобі відповів? І до кого з святих ти вдасися?</p>
<p>2 Бо гнів побиває безглуздого, а заздрощі смерть завдають нерозумному!</p>
<p>3 Я бачив безумного, як він розсівся, та зараз оселя його спорохнявіла...</p>
<p>4 Від спасіння далекі сини його, вони без рятунку почавлені будуть у брамі!</p>
<p>5 Його жниво голодний поїсть, і з-між терну його забере, і спрагнені ось поковтають маєток його!</p>
<p>6 Бо нещастя виходить не з пороху, а горе росте не з землі,</p>
<p>7 бо людина народжується на страждання, як іскри, щоб угору летіти...</p>
<p>8 А я б удавався до Бога, і на Бога б поклав свою справу,</p>
<p>9 Він чинить велике та недослідиме, предивне, якому немає числа,</p>
<p>10 бо Він дає дощ на поверхню землі, і на поля посилає Він воду,</p>
<p>11 щоб поставить низьких на високе, і зміцнити спасіння засмучених.</p>
<p>12 Він розвіює задуми хитрих, і не виконують плану їх руки,</p>
<p>13 Він мудрих лукавством їх ловить, і рада крутійська марною стає,</p>
<p>14 вдень знаходять вони темноту, а в полудень мацають, мов уночі!...</p>
<p>15 І Він від меча урятовує бідного, а з міцної руки бідаря,</p>
<p>16 і стається надія нужденному, і замкнула уста свої кривда!</p>
<p>17 Тож блаженна людина, яку Бог картає, і ти не цурайсь Всемогутнього кари:</p>
<p>18 Бо Він рану завдасть і перев'яже, Він ламає й вигоюють руки Його!</p>
<p>19 В шістьох лихах спасає тебе, а в сімох не діткне тебе зло:</p>
<p>20 Викупляє тебе Він від смерти за голоду, а в бою з рук меча.</p>
<p>21 Як бич язика запанує, сховаєшся ти, і не будеш боятись руїни, як прийде вона.</p>
<p>22 З насилля та з голоду будеш сміятись, а земної звірини не бійся.</p>
<p>23 Бо з камінням на полі є в тебе умова, і звір польовий примирився з тобою.</p>
<p>24 І довідаєшся, що намет твій спокійний, і переглянеш домівку свою, і не знайдеш у ній недостатку.</p>
<p>25 І довідаєшся, що численне насіння твоє, а нащадки твої як трава на землі!</p>
<p>26 І в дозрілому віці до гробу ти зійдеш, як збіжжя доспіле ввіходить до клуні за часу свого!</p>
<p>27 Отож, дослідили ми це й воно так, послухай цього, й зрозумій собі все!</p>
<h4>Йов 6</h4>
<p>1 А Йов відповів та й сказав:</p>
<p>2 Коли б смуток мій вірно був зважений, а з ним разом нещастя моє підняли на вазі,</p>
<p>3 то тепер воно тяжче було б від морського піску, тому нерозважне слова мої кажуть!...</p>
<p>4 Бо в мені Всемогутнього стріли, і їхня отрута п'є духа мого, страхи Божі шикуються в бій проти мене...</p>
<p>5 Чи дикий осел над травою реве? Хіба реве віл, коли ясла повні?</p>
<p>6 Чи без соли їдять несмачне, чи є смак у білкові яйця?</p>
<p>7 Чого не хотіла торкнутись душа моя, все те стало мені за поживу в хворобі...</p>
<p>8 О, коли б же збулося прохання моє, а моє сподівання дав Бог!</p>
<p>9 О, коли б зволив Бог розчавити мене, простягнув Свою руку й мене поламав,</p>
<p>10 то була б ще потіха мені, і скакав би я в немилосердному болі, бо я не зрікався слів Святого!...</p>
<p>11 Яка сила моя, що надію я матиму? І який мій кінець, щоб продовжити життя моє це?</p>
<p>12 Чи сила камінна то сила моя? Чи тіло моє мідяне?</p>
<p>13 Чи не поміч для мене в мені, чи спасіння від мене відсунене?</p>
<p>14 Для того, хто гине, товариш то ласка, хоча б опустив того страх Всемогутнього...</p>
<p>15 Брати мої зраджують, мов той потік, мов річище потоків, минають вони,</p>
<p>16 темніші від льоду вони, в них ховається сніг.</p>
<p>17 Коли сонце їх гріє, вони висихають, у теплі гинуть з місця свого.</p>
<p>18 Каравани дорогу свою відхиляють, уходять в пустиню й щезають.</p>
<p>19 Каравани з Теми поглядають, походи з Шеви покладають надії на них.</p>
<p>20 І засоромилися, що вони сподівались; до нього прийшли та й збентежились.</p>
<p>21 Так і ви тепер стали ніщо, побачили страх і злякались!</p>
<p>22 Чи я говорив коли: Дайте мені, а з маєтку свого дайте підкуп за мене,</p>
<p>23 і врятуйте мене з руки ворога, і з рук гнобителевих мене викупіть?</p>
<p>24 Навчіть ви мене і я буду мовчати, а в чім я невмисне згрішив розтлумачте мені...</p>
<p>25 Які гострі слова справедливі, та що то доводить догана від вас?</p>
<p>26 Чи ви думаєте докоряти словами? Бо на вітер слова одчайдушного,</p>
<p>27 і на сироту нападаєте ви, і копаєте яму для друга свого!...</p>
<p>28 Та звольте поглянути на мене тепер, а я не скажу перед вами неправди.</p>
<p>29 Верніться ж, хай кривди не буде, і верніться, ще в тім моя правда!</p>
<p>30 Хіба в мене на язиці є неправда? чи ж не маю смаку, щоб розпізнати нещастя?</p>
<h4>Йов 7</h4>
<p>1 Хіба чоловік на землі не на службі військовій? І його дні як дні наймита!...</p>
<p>2 Як раб, спрагнений тіні, і як наймит чекає заплати за працю свою,</p>
<p>3 так місяці марности дано в спадок мені, та ночі терпіння мені відлічили...</p>
<p>4 Коли я кладусь, то кажу: Коли встану? І тягнеться вечір, і перевертання із боку на бік їм до ранку...</p>
<p>5 Зодяглось моє тіло червою та струпами в поросі, шкіра моя затверділа й бридка...</p>
<p>6 А дні мої стали швидчіші за ткацького човника, і в марнотній надії минають вони...</p>
<p>7 Пам'ятай, що життя моє вітер, моє око вже більш не побачить добра...</p>
<p>8 Не побачить мене око того, хто бачив мене, Твої очі поглянуть на мене та немає мене...</p>
<p>9 Як хмара зникає й проходить, так хто сходить в шеол, не виходить,</p>
<p>10 не вертається вже той до дому свого, та й його не пізнає вже місце його...</p>
<p>11 Тож не стримаю я своїх уст, говоритиму в утиску духа свого, нарікати я буду в гіркоті своєї душі:</p>
<p>12 Чи я море чи морська потвора, що Ти надо мною сторожу поставив?</p>
<p>13 Коли я кажу: Нехай постіль потішить мене, хай думки мої ложе моє забере,</p>
<p>14 то Ти снами лякаєш мене, і видіннями страшиш мене...</p>
<p>15 І душа моя прагне задушення, смерти хочуть мої кості.</p>
<p>16 Я обридив життям... Не повіки ж я житиму!... Відпусти ж Ти мене, бо марнота оці мої дні!...</p>
<p>17 Що таке чоловік, що його Ти підносиш, що серце Своє прикладаєш до нього?</p>
<p>18 Ти щоранку за ним назираєш, щохвилі його Ти досліджуєш...</p>
<p>19 Як довго від мене ще Ти не відвернешся, не пустиш мене проковтнути хоч слину свою?</p>
<p>20 Я згрішив... Що ж я маю робити, о Стороже людський? Чому Ти поклав мене ціллю для Себе, і я стався собі тягарем?</p>
<p>21 І чому Ти не простиш мойого гріха, і не відкинеш провини моєї? А тепер я до пороху ляжу, і Ти будеш шукати мене, та немає мене...</p>
<h4>Йов 8</h4>
<p>1 І заговорив шух'янин Білдад та й сказав:</p>
<p>2 Аж доки ти будеш таке теревенити? І доки слова твоїх уст будуть вітром бурхливим?</p>
<p>3 Чи Бог скривлює суд, і хіба Всемогутній викривлює правду?</p>
<p>4 Якщо твої діти згрішили Йому, то Він їх віддав в руку їх беззаконня!</p>
<p>5 Якщо ти звертатися будеш до Бога, і будеш благати Всемогутнього,</p>
<p>6 якщо чистий ти та безневинний, то тепер Він тобі Свою милість пробудить, і наповнить оселю твою справедливістю,</p>
<p>7 і хоч твій початок нужденний, але твій кінець буде вельми великий!</p>
<p>8 Поспитай в покоління давнішого, і міцно збагни батьків їхніх,</p>
<p>9 бо ми ж учорашні, й нічого не знаєм, бо тінь наші дні на землі,</p>
<p>10 отож вони навчать тебе, тобі скажуть, і з серця свойого слова подадуть:</p>
<p>11 Чи папірус росте без болота? Чи росте очерет без води?</p>
<p>12 Він іще в доспіванні своїм, не зривається, але сохне раніш за всіляку траву:</p>
<p>13 отакі то дороги всіх тих, хто забуває про Бога! І згине надія безбожного,</p>
<p>14 бо його сподівання як те павутиння, і як дім павуків його певність...</p>
<p>15 На свій дім опирається, та не встоїть, тримається міцно за нього, й не вдержиться він...</p>
<p>16 Він зеленіє на сонці, й галузки його випинаються понад садка його,</p>
<p>17 на купі каміння сплелося коріння його, воно між каміння вросло:</p>
<p>18 Якщо вирвуть його з його місця, то зречеться його: тебе я не бачило!...</p>
<p>19 Така радість дороги його, а з пороху інші ростуть.</p>
<p>20 Тож невинного Бог не цурається, і не буде тримати за руку злочинців,</p>
<p>21 аж наповнить уста твої сміхом, а губи твої криком радости...</p>
<p>22 Твої ненависники в сором зодягнуться, і намету безбожних не буде!</p>
<h4>Йов 9</h4>
<p>1 А Йов відповів та й сказав:</p>
<p>2 Справді пізнав я, що так... Та як оправдатись людині земній перед Богом?</p>
<p>3 Якщо вона схоче на прю стати з Ним, Він відповіді їй не дасть ні на одне із тисячі скаржень...</p>
<p>4 Він мудрого серця й могутньої сили; хто був проти Нього упертий і цілим зостався?</p>
<p>5 Він гори зриває, й не знають вони, що в гніві Своїм Він їх перевернув.</p>
<p>6 Він землю трясе з її місця, і стовпи її трусяться.</p>
<p>7 Він сонцеві скаже, й не сходить воно, і Він запечатує зорі.</p>
<p>8 Розтягує небо Він Сам, і ходить по морських висотах,</p>
<p>9 Він Воза створив, Оріона та Волосожара, та зорі південні.</p>
<p>10 Він чинить велике та недослідиме, предивне, якому немає числа!...</p>
<p>11 Ось Він надо мною проходить, та я не побачу, і Він перейде, а я не приглянусь до Нього...</p>
<p>12 Ось Він схопить кого, хто заверне Його, хто скаже Йому: що Ти робиш?</p>
<p>13 Бог гніву Свойого не спинить, під Ним гнуться Рагавові помічники,</p>
<p>14 що ж тоді відповім я Йому? Які я слова підберу проти Нього,</p>
<p>15 я, який коли б був справедливий, то не відповідав би, я, що благаю свойого Суддю?</p>
<p>16 Коли б я взивав, а Він мені відповідь дав, не повірю, що вчув би мій голос,</p>
<p>17 Він, що бурею може розтерти мене та помножити рани мої безневинно...</p>
<p>18 Не дає Він мені й звести духа мого, бо мене насичає гіркотою.</p>
<p>19 Коли ходить про силу, то Він Всемогутній, коли ж ходить про суд, хто посвідчить мені?</p>
<p>20 Якщо б справедливим я був, то осудять мене мої уста, якщо я безневинний, то вчинять мене винуватим...</p>
<p>21 Я невинний, проте своєї душі я не знаю, і не радий життям своїм я...</p>
<p>22 Це одне, а тому я кажу: невинного як і лукавого Він вигубляє...</p>
<p>23 Якщо нагло бич смерть заподіює, Він з проби невинних сміється...</p>
<p>24 У руку безбожного дана земля, та Він лиця суддів її закриває... Як не Він, тоді хто?</p>
<p>25 А дні мої стали швидкіші, як той скороход, повтікали, не бачили доброго,</p>
<p>26 проминули, немов ті човни очеретяні, мов орел, що несеться на здобич...</p>
<p>27 Якщо я скажу: Хай забуду своє нарікання, хай зміню я обличчя своє й підбадьорюся,</p>
<p>28 то боюся всіх смутків своїх, і я знаю, що Ти не очистиш мене...</p>
<p>29 Все одно буду я винуватий, то нащо надармо я мучитися буду?</p>
<p>30 Коли б я умився сніговою водою, і почистив би лугом долоні свої,</p>
<p>31 то й тоді Ти до гробу опустиш мене, і учинить бридким мене одіж моя...</p>
<p>32 Бо Він не людина, як я, й Йому відповіді я не дам, і не підемо разом на суд,</p>
<p>33 поміж нами нема посередника, що поклав би на нас на обох свою руку...</p>
<p>34 Нехай забере Він від мене Свойого бича, Його ж страх хай мене не жахає,</p>
<p>35 тоді буду казати, й не буду боятись Його, бо я не такий сам з собою!...</p>
<h4>Йов 10</h4>
<p>1 Життя моє стало бридке для моєї душі... Нехай нарікання своє я на себе пущу, нехай говорю я в гіркоті своєї душі!</p>
<p>2 Скажу Богові я: Не осуджуй мене! Повідом же мене, чого став Ти зо мною на прю?</p>
<p>3 Чи це добре Тобі, що Ти гнобиш мене, що погорджуєш творивом рук Своїх, а раду безбожних освітлюєш?</p>
<p>4 Хіба маєш Ти очі тілесні? Чи Ти бачиш так само, як бачить людина людину?</p>
<p>5 Хіба Твої дні як дні людські, чи літа Твої як дні мужа,</p>
<p>6 що шукаєш провини моєї й вивідуєш гріх мій,</p>
<p>7 хоч відаєш Ти, що я не беззаконник, та нема, хто б мене врятував від Твоєї руки?</p>
<p>8 Твої руки створили мене і вчинили мене, потім Ти обернувся і губиш мене...</p>
<p>9 Пам'ятай, що мов глину мене обробив Ти, і в порох мене обертаєш.</p>
<p>10 Чи не ллєш мене, мов молоко, і не згустив Ти мене, мов на сир?</p>
<p>11 Ти шкірою й тілом мене зодягаєш, і сплів Ти мене із костей та із жил.</p>
<p>12 Життя й милість подав Ти мені, а опіка Твоя стерегла мого духа.</p>
<p>13 А оце заховав Ти у серці Своєму, я знаю, що є воно в Тебе:</p>
<p>14 якщо я грішу, Ти мене стережеш, та з провини моєї мене не очищуєш...</p>
<p>15 Якщо я провинюся, то горе мені! А якщо я невинний, не смію підняти свою голову, ситий стидом та напоєний горем своїм!...</p>
<p>16 А коли піднесеться вона, то Ти ловиш мене, як той лев, і знову предивно зо мною поводишся:</p>
<p>17 поновлюєш свідків Своїх проти мене, помножуєш гнів Свій на мене, військо за військом на мене Ти шлеш...</p>
<p>18 І нащо з утроби Ти вивів мене? Я був би помер, і жоднісіньке око мене не побачило б,</p>
<p>19 як нібито не існував був би я, перейшов би з утроби до гробу...</p>
<p>20 Отож, дні мої нечисленні, перестань же, й від мене вступись, і нехай не турбуюся я бодай трохи,</p>
<p>21 поки я не піду й не вернуся! до краю темноти та смертної тіні,</p>
<p>22 до темного краю, як морок, до тьмяного краю, в якому порядків нема, і де світло, як темрява...</p>
<h4>Йов 11</h4>
<p>1 І заговорив нааматянин Цофар та й сказав:</p>
<p>2 Чи має зостатись без відповіді безліч слів? І хіба язиката людина невинною буде?</p>
<p>3 Чи мужі замовчать твої теревені, й не буде кому засоромити тебе?</p>
<p>4 Ось говориш ти: Чисте моє міркування, і я чистий в очах Твоїх, Боже!</p>
<p>5 О, коли б говорити став Бог, і відкрив Свої уста до тебе,</p>
<p>6 і представив тобі таємниці премудрости, бо вони як ті чуда роздумування! І знай, вимагає Бог менше від тебе, ніж провини твої того варті!</p>
<p>7 Чи ти Божу глибінь дослідиш, чи знаєш ти аж до кінця Всемогутнього?</p>
<p>8 Вона вища від неба, що зможеш зробити? І глибша вона за шеол, як пізнаєш її?</p>
<p>9 Її міра довша за землю, і ширша за море вона!</p>
<p>10 Якщо Він перейде й замкне щось, і згромадить, то хто заборонить Йому?</p>
<p>11 Бо Він знає нікчемності людські та бачить насилля, і Він не догляне?</p>
<p>12 Тож людина порожня мудрішає, хоч народжується, як те дике осля!</p>
<p>13 Якщо ти зміцниш своє серце, і свої руки до Нього простягнеш,</p>
<p>14 якщо є беззаконня в руці твоїй, то прожени ти його, і кривда в наметах твоїх нехай не пробуває,</p>
<p>15 тож тоді ти підіймеш обличчя невинне своє, і будеш міцний, і не будеш боятись!</p>
<p>16 Бо забудеш страждання, про них будеш згадувати, як про воду, яка пропливла...</p>
<p>17 Від півдня повстане життя, а темрява буде, як ранок.</p>
<p>18 І будеш ти певний, бо маєш надію, і викопаєш собі яму та й будеш безпечно лежати,</p>
<p>19 і будеш лежати, й ніхто не сполошить, і багато-хто будуть підлещуватися до обличчя твого...</p>
<p>20 А очі безбожних минуться, і згине притулок у них, а їхня надія то стогін душі!</p>
<h4>Йов 12</h4>
<p>1 А Йов відповів та й сказав:</p>
<p>2 Справді, то ж ви тільки люди, і мудрість із вами помре!...</p>
<p>3 Таж і я маю розум, як ви, я не нижчий від вас! І в кого немає такого, як це?</p>
<p>4 Посміховищем став я для друга свого, я, що кликав до Бога, і Він мені відповідав, посміховищем став справедливий, невинний...</p>
<p>5 Нещасливцю погорда, на думку спокійного, приготовлена для спотикання ноги!</p>
<p>6 Спокійні намети грабіжників, і безпечність у тих, хто Бога гнівить, у того, хто ніби то Бога провадить рукою своєю.</p>
<p>7 Але запитай хоч худобу і навчить тебе, і птаство небесне й тобі розповість.</p>
<p>8 Або говори до землі й вона вивчить тебе, і розкажуть тобі риби морські.</p>
<p>9 Хто б із цього всього не пізнав, що Господня рука це вчинила?</p>
<p>10 Що в Нього в руці душа всього живого й дух кожного людського тіла?</p>
<p>11 Чи ж не ухо слова розбирає, піднебіння ж смакує для себе поживу?</p>
<p>12 Мудрість у старших, бо довгість днів розум.</p>
<p>13 Мудрість та сила у Нього, Його рада та розум.</p>
<p>14 Ось Він зруйнує й не буде воно відбудоване, замкне чоловіка й не буде він випущений.</p>
<p>15 Ось Він стримає води і висохнуть, Він їх пустить то землю вони перевернуть.</p>
<p>16 В Нього сила та задум, у Нього заблуджений і той, хто призводить до блуду.</p>
<p>17 Він уводить у помилку радників, і обезумлює суддів,</p>
<p>18 Він розв'язує пута царів і приперізує пояса на їхні стегна.</p>
<p>19 Він провадить священиків босо, і потужних повалює,</p>
<p>20 Він надійним уста відіймає й забирає від старших розумність.</p>
<p>21 На достойників ллє Він погорду, а пояса можним ослаблює.</p>
<p>22 Відкриває Він речі глибокі із темряви, а темне провадить на світло.</p>
<p>23 Він робить народи потужними й знову їх нищить, Він народи поширює, й потім виводить в неволю.</p>
<p>24 Відіймає Він розум в народніх голів на землі та блукати їх змушує по бездорожній пустелі,</p>
<p>25 вони ходять навпомацки в темряві темній, і Він упроваджує їх в блуканину, мов п'яного!</p>
<h4>Йов 13</h4>
<p>1 Ось усе оце бачило око моє, чуло ухо моє, та й усе зауважило...</p>
<p>2 Як знаєте ви знаю й я, я не нижчий від вас,</p>
<p>3 і я говоритиму до Всемогутнього, і переконувати хочу Бога!</p>
<p>4 Та неправду куєте тут ви, лікарі непутящі ви всі!</p>
<p>5 О, коли б ви насправді мовчали, то вам це за мудрість було б!...</p>
<p>6 Послухайте но переконань моїх: і вислухайте заперечення уст моїх.</p>
<p>7 Чи будете ви говорити неправду про Бога, чи будете ви говорити оману про Нього?</p>
<p>8 Чи будете ви уважати на Нього? Чи за Бога на прю постаєте?</p>
<p>9 Чи добре, що вас Він дослідить? Чи як з людини сміються, так будете ви насміхатися з Нього?</p>
<p>10 Насправді Він вас покарає, якщо будете ви потурати таємно особі!</p>
<p>11 Чи ж велич Його не настрашує вас, і не нападає на вас Його страх?</p>
<p>12 Ваші нагадування це прислів'я із попелу, ваші башти це глиняні башти!</p>
<p>13 Мовчіть передо мною, а я говоритиму, і нехай щобудь прийде на мене!</p>
<p>14 Нащо дертиму я своє тіло зубами своїми, а душу свою покладу в свою руку?</p>
<p>15 Ось Він мене вб'є, і я надії не матиму, але перед обличчям Його про дороги свої сперечатися буду!</p>
<p>16 І це мені буде спасінням, бо перед обличчя Його не підійде безбожний.</p>
<p>17 Направду послухайте слова мого, а моє це освідчення в ваших ушах нехай буде.</p>
<p>18 Ось я суд спорядив, бо я справедливий, те знаю!</p>
<p>19 Хто той, що буде зо мною провадити прю? Бо тепер я замовк би й помер би...</p>
<p>20 Тільки двох цих речей не роби Ти зо мною, тоді від обличчя Твого я не буду ховатись:</p>
<p>21 віддали Свою руку від мене, а Твій страх хай мене не жахає!...</p>
<p>22 Тоді клич, а я відповідатиму, або я говоритиму, Ти ж мені відповідь дай!</p>
<p>23 Скільки в мене провин та гріхів? Покажи Ти мені мій переступ та гріх мій!</p>
<p>24 Чому Ти ховаєш обличчя Своє і вважаєш мене Собі ворогом?</p>
<p>25 Чи Ти будеш страхати завіяний вітром листок? Чи Ти соломину суху будеш гнати?</p>
<p>26 Бо Ти пишеш на мене гіркоти й провини мого молодечого віку даєш на спадок мені,</p>
<p>27 і в кайдани заковуєш ноги мої, і всі дороги мої стережеш, назирці ходиш за мною,</p>
<p>28 і він розпадається, мов та трухлявина, немов та одежа, що міль її з'їла!...</p>
<h4>Йов 14</h4>
<p>1 Людина, що від жінки народжена, короткоденна та повна печалями:</p>
<p>2 вона виходить, як квітка й зів'яне, і втікає, мов тінь, і не зостається...</p>
<p>3 І на такого Ти очі Свої відкриваєш, і водиш на суд із Собою його!</p>
<p>4 Хто чистого вивести може з нечистого? Ані один!</p>
<p>5 Якщо визначені його дні, число його місяців в Тебе, якщо Ти призначив для нього мету, що її не перейде,</p>
<p>6 відвернися від нього і він заспокоїться, і буде він тішитися своїм днем, як той наймит...</p>
<p>7 Бо дерево має надію: якщо буде стяте, то силу отримає знову, і парост його не загине;</p>
<p>8 якщо постаріє в землі його корінь і в поросі вмре його пень,</p>
<p>9 то від водного запаху знов зацвіте, і пустить галуззя, немов саджанець!</p>
<p>10 А помре чоловік і зникає, а сконає людина то де ж вона є?...</p>
<p>11 Як вода витікає із озера, а річка спадає та сохне,</p>
<p>12 так і та людина покладеться й не встане, аж до закінчення неба не збудяться люди та не прокинуться зо сну свого...</p>
<p>13 О, якби Ти в шеолі мене заховав, коли б Ти мене приховав, аж поки минеться Твій гнів, коли б час Ти призначив мені, та й про мене згадав!</p>
<p>14 Як помре чоловік, то чи він оживе? Буду мати надію по всі дні свойого життя, аж поки не прийде заміна для мене!</p>
<p>15 Кликав би Ти, то я відповів би Тобі, за чин Своїх рук сумував би,</p>
<p>16 бо кроки мої рахував би тепер, а мойого гріха не стеріг би,</p>
<p>17 провина моя була б запечатана в вузлику, і Ти закрив би моє беззаконня...</p>
<p>18 Але гора справді впаде, а скеля зсувається з місця свого,</p>
<p>19 каміння стирає вода, її злива сполощує порох землі, так надію того Ти губиш...</p>
<p>20 Ти силою схопиш назавжди його, і відходить, Ти міняєш обличчя його й відсилаєш його...</p>
<p>21 Чи сини його славні, того він не знає, чи в прикрому стані того він не відає...</p>
<p>22 Боліє він тільки тоді, коли тіло на ньому, коли в ньому душа тоді тужить..</p>
<h4>Йов 15</h4>
<p>1 І відповів теманянин Еліфаз та й сказав:</p>
<p>2 Чи відповідатиме мудра людина знанням вітряним, і східнім вітром наповнить утробу свою?</p>
<p>3 Буде виправдуватися тим словом, що не надається, чи тими речами, що пожитку немає від них?</p>
<p>4 Ти страх Божий руйнуєш також, і пустошиш молитву до Бога,</p>
<p>5 бо навчає провина твоя твої уста, і ти вибираєш собі язика хитрунів.</p>
<p>6 Оскаржають тебе твої уста, не я, й твої губи свідкують на тебе:</p>
<p>7 Чи ти народився людиною першою, чи раніше, ніж згір'я, ти створений?</p>
<p>8 Чи ти слухав у Божій таємній нараді, та мудрість для себе забрав?</p>
<p>9 Що ти знаєш, чого б ми не знали? Що ти зрозумів, і не з нами воно?</p>
<p>10 Поміж нами і сивий, отой і старий, старший днями від батька твого.</p>
<p>11 Чи мало для тебе потішення Божі та слово, яке Він сховав у тобі?</p>
<p>12 Чого то підносить тебе твоє серце, й які то знаки твої очі дають,</p>
<p>13 що на Бога звертаєш ти духа свого, і з своїх уст випускаєш подібні слова?</p>
<p>14 Що таке чоловік, щоб оправданим бути, і щоб був справедливим від жінки народжений?</p>
<p>15 Таж Він навіть святим Своїм не довіряє, і не оправдані в очах Його небеса,</p>
<p>16 що ж тоді чоловік той бридкий та зіпсутий, що п'є кривду, як воду?</p>
<p>17 Я тобі розповім, ти послухай мене, а що бачив, то те розкажу,</p>
<p>18 про що мудрі донесли та від батьків своїх не затаїли того,</p>
<p>19 їм самим була дана земля, і не приходив чужий поміж них.</p>
<p>20 Безбожний тремтить по всі дні, а насильникові мало років заховано.</p>
<p>21 Вереск жахів у нього в ушах, серед миру приходить на нього грабіжник.</p>
<p>22 Він не вірить, що вернеться від темноти, й він вичікується для меча.</p>
<p>23 Він мандрує за хлібом, та де він? Знає він, що для нього встановлений день темноти...</p>
<p>24 Страшать його утиск та гноблення, хапають його, немов цар, що готовий до бою,</p>
<p>25 бо руку свою простягав він на Бога, і повставав на Всемогутнього,</p>
<p>26 проти Нього твердою він шиєю бігав, товстими хребтами щитів своїх.</p>
<p>27 Бо закрив він обличчя своє своїм салом, і боки обклав своїм жиром,</p>
<p>28 і сидів у містах поруйнованих, у домах тих, що в них не сидять, що на купи каміння призначені.</p>
<p>29 Він не буде багатий, і не встоїться сила його, і по землі не поширяться їхні маєтки.</p>
<p>30 Не вступиться з темности він, полум'я висушить парост його, й духом уст Його буде він схоплений.</p>
<p>31 Хай не вірить в марноту заблуканий, бо марнотою буде заплата йому,</p>
<p>32 вона виповниться не за днів його, а його верховіття не буде зелене!</p>
<p>33 Поскидає насиллям, немов виноград, недозрілість свою, поронить він квіття своє, як оливка,</p>
<p>34 бо збори безбожних спустошені будуть, а огонь пожере дім хабарника:</p>
<p>35 він злом вагітніє, й породить марноту, й оману готує утроба його...</p>
<h4>Йов 16</h4>
<p>1 А Йов відповів та й сказав:</p>
<p>2 Чув я такого багато, даремні розрадники всі ви!</p>
<p>3 Чи настане кінець вітряним цим словам? Або що зміцнило тебе, що так відповідаєш?</p>
<p>4 І я говорив би, як ви, якби ви на місці моєму були, я додав би словами на вас, і головою своєю кивав би на вас,</p>
<p>5 устами своїми зміцняв би я вас, і не стримав би рух своїх губ на розраду!</p>
<p>6 Якщо я говоритиму, біль мій не стримається, а якщо перестану, що відійде від мене?</p>
<p>7 Та тепер ось Він змучив мене: Всю громаду мою Ти спустошив,</p>
<p>8 і поморщив мене, і це стало за свідчення, і змарнілість моя проти мене повстала, і очевидьки мені докоряє!</p>
<p>9 Його гнів мене шарпає та ненавидить мене, скрегоче на мене зубами своїми, мій ворог вигострює очі свої проти мене...</p>
<p>10 Вони пащі свої роззявляють на мене, б'ють ганебно по щоках мене, збираються разом на мене:</p>
<p>11 Бог злочинцеві видав мене, і кинув у руки безбожних мене...</p>
<p>12 Спокійний я був, та тремтячим мене Він зробив... І за шию вхопив Він мене й розторощив мене, та й поставив мене Собі ціллю:</p>
<p>13 Його стрільці мене оточили, розриває нирки мої Він не жалівши, мою жовч виливає на землю...</p>
<p>14 Він робить пролім на проломі в мені, Він на мене біжить, як силач...</p>
<p>15 Верету пошив я на шкіру свою та під порох знизив свою голову...</p>
<p>16 Зашарілось обличчя моє від плачу, й на повіках моїх залягла смертна тінь,</p>
<p>17 хоч насильства немає в долонях моїх, і чиста молитва моя!</p>
<p>18 Не прикрий, земле, крови моєї, і хай місця не буде для зойку мого,</p>
<p>19 бо тепер ось на небі мій Свідок, Самовидець мій на висоті...</p>
<p>20 Глузливці мої, мої друзі, моє око до Бога сльозить,</p>
<p>21 і нехай Він дозволить людині змагання із Богом, як між сином людським і ближнім його,</p>
<p>22 бо почислені роки минуть, і піду я дорогою, та й не вернусь...</p>
<h4>Йов 17</h4>
<p>1 Мій дух заламавсь, мої дні погасають, зостались мені самі гроби!...</p>
<p>2 Дійсно, насмішки зо мною, й моє око в розгірченні їхнім ночує...</p>
<p>3 Поклади, дай заставу за мене Ти Сам, хто ж то той, що умову зо мною заб'є по руках?</p>
<p>4 Бо від розуміння закрив Ти їх серце тому не звеличуєш їх.</p>
<p>5 Він призначує ближніх на поділ, а очі синів його темніють,</p>
<p>6 Він поставив мене за прислів'я в народів, і став я таким, на якого плюють...</p>
<p>7 З безталання потемніло око моє, а всі члени мої як та тінь...</p>
<p>8 Праведники остовпіють на це, і невинний встає на безбожного.</p>
<p>9 І праведний буде держатись дороги своєї, а хто чисторукий побільшиться в силі.</p>
<p>10 Але всі ви повернетеся, і приходьте, та я не знаходжу між вами розумного...</p>
<p>11 Мої дні проминули, порвалися думи мої, мого серця маєток,</p>
<p>12 вони мені ніч обертають на день, наближують світло при темряві!</p>
<p>13 Якщо сподіваюсь, то тільки шеолу, як дому свого, в темноті постелю своє ложе...</p>
<p>14 До гробу я кличу: О батьку ти мій! До черви: Моя мамо та сестро моя!...</p>
<p>15 Де ж тоді та надія моя? А надія моя, хто побачить її?</p>
<p>16 До шеолових засувів зійде вона, коли зійдемо разом до пороху...</p>
<h4>Йов 18</h4>
<p>1 І заговорив шух'янин Білдад та й сказав:</p>
<p>2 Як довго ви будете пастками класти слова? Розміркуйте, а потім собі поговоримо!</p>
<p>3 Чому пораховані ми, як худоба? Чому в ваших очах ми безумні?</p>
<p>4 О ти, що розшарпуєш душу свою в своїм гніві, чи для тебе земля опустіє, а скеля осунеться з місця свого?</p>
<p>5 Таж світильник безбожних погасне, і не буде світитися іскра огню його:</p>
<p>6 його світло стемніє в наметі, і згасне на ньому світильник його,</p>
<p>7 стануть тісні кроки сили його, і вдарить його власна рада!...</p>
<p>8 Бо він кинений в пастку ногами своїми, і на ґраті він буде ходити:</p>
<p>9 пастка схопить за стопу його, зміцниться сітка на ньому,</p>
<p>10 на нього захований шнур на землі, а пастка на нього на стежці...</p>
<p>11 Страхіття жахають його звідусіль, і женуться за ним по слідах.</p>
<p>12 Його сила голодною буде, а нещастя при боці його приготовлене.</p>
<p>13 Його шкіра поїджена буде хворобою, поїсть члени його первороджений смерти.</p>
<p>14 Відірвана буде безпека його від намету його, а Ти до царя жахів його приведеш...</p>
<p>15 Він перебуває в наметі своєму, який не його, на мешкання його буде кинена сірка.</p>
<p>16 Здолу посохнуть коріння його, а згори його віття зів'яне.</p>
<p>17 Його пам'ять загине з землі, а на вулиці ймення не буде йому.</p>
<p>18 Заженуть його з світла до темряви, і ввесь світ проганяє його.</p>
<p>19 У нього немає в народі нащадка, ні внука, і немає останку в місцях його мешкання.</p>
<p>20 На згадку про день його остовпівали останні, за волосся ж хапались давніші...</p>
<p>21 Ось такі то мешкання неправедного, і це місце того, хто Бога не знає!</p>
<h4>Йов 19</h4>
<p>1 А Йов відповів та й сказав:</p>
<p>2 Аж доки смутити ви будете душу мою, та душити словами мене?</p>
<p>3 Десять раз це мене ви соромите, гнобити мене не стидаєтесь!...</p>
<p>4 Якщо справді зблудив я, то мій гріх при мені позостане.</p>
<p>5 Чи ви величаєтесь справді над мною, і виказуєте мою ганьбу на мене?</p>
<p>6 Знайте тоді, що Бог скривдив мене, і тенета Свої розточив надо мною!</p>
<p>7 Ось ґвалт! я кричу, та не відповідає ніхто, голошу, та немає суду!...</p>
<p>8 Він дорогу мою оточив і я не перейду, Він поклав на стежки мої темряву!</p>
<p>9 Він стягнув з мене славу мою і вінця зняв мені з голови!</p>
<p>10 Звідусіль Він ламає мене, і я йду, надію мою, як те дерево, вивернув Він...</p>
<p>11 І на мене Свій гнів запалив, і зарахував Він мене до Своїх ворогів:</p>
<p>12 полки Його разом приходять, і торують на мене дорогу свою, і таборують навколо намету мого...</p>
<p>13 Віддалив Він від мене братів моїх, а знайомі мої почужіли для мене,</p>
<p>14 мої ближні відстали, і забули про мене знайомі мої...</p>
<p>15 Мешканці дому мого, і служниці мої за чужого вважають мене, чужаком я став в їхніх очах...</p>
<p>16 Я кличу свойого раба і він відповіді не дає, хоч своїми устами благаю його...</p>
<p>17 Мій дух став бридкий для моєї дружини, а мій запах синам моєї утроби...</p>
<p>18 Навіть діти малі зневажають мене, коли я встаю, то глузують із мене...</p>
<p>19 Мої всі повірники бридяться мною, а кого я кохав обернулись на мене...</p>
<p>20 До шкіри моєї й до тіла мого приліпилися кості мої, ще біля зубів лиш зосталася шкіра моя...</p>
<p>21 Змилуйтеся надо мною, о, змилуйтеся надо мною ви, ближні мої, бо Божа рука доторкнулась мене!...</p>
<p>22 Чого ви мене переслідуєте, немов Бог, і не насичуєтесь моїм тілом?</p>
<p>23 О, коли б записати слова мої, о, коли б були в книжці вони позазначувані,</p>
<p>24 коли б рильцем залізним та оливом в скелі навіки вони були витесані!</p>
<p>25 Та я знаю, що мій Викупитель живий, і останнього дня Він підійме із пороху</p>
<p>26 цю шкіру мою, яка розпадається, і з тіла свойого я Бога побачу,</p>
<p>27 сам я побачу Його, й мої очі побачать, а не очі чужі... Тануть нирки мої в моїм нутрі!...</p>
<p>28 Коли скажете ви: Нащо будемо гнати його, коли корень справи знаходиться в ньому!</p>
<p>29 то побійтесь меча собі ви, бо гнів за провину то меч, щоб ви знали, що є ще Суддя!...</p>
<h4>Йов 20</h4>
<p>1 І відповів нааматянин Цофар та й сказав:</p>
<p>2 Тому то думки мої відповідати мене навертають, і тому то в мені цей мій поспіх!</p>
<p>3 Соромливу нагану собі я почув, та дух з мого розуму відповідає мені.</p>
<p>4 Чи знаєш ти те, що від вічности, відколи людина на землі була поставлена,</p>
<p>5 то спів несправедливих короткий, а радість безбожного тільки на хвилю?</p>
<p>6 Якщо піднесеться величність його аж до неба, а його голова аж до хмари досягне,</p>
<p>7 проте він загине навіки, немов його гній, хто бачив його, запитає: де він?</p>
<p>8 Немов сон улетить і не знайдуть його, мов видіння нічне, він сполошений буде:</p>
<p>9 його бачило око, та бачити більше не буде, і вже не побачить його його місце...</p>
<p>10 Сини його запобігатимуть ласки в нужденних, а руки його позвертають маєток його...</p>
<p>11 Повні кості його молодечости, та до пороху з ним вона ляже!</p>
<p>12 Якщо в устах його зло солодке, його він таїть під своїм язиком,</p>
<p>13 над ним милосердиться та не пускає його, і тримає його в своїх устах,</p>
<p>14 то цей хліб в його нутрощах зміниться, стане він жовчю зміїною в нутрі його!...</p>
<p>15 Він маєток чужого ковтав, але його виблює: Бог виганяє його із утроби його...</p>
<p>16 Отруту зміїну він ссатиме, гадючий язик його вб'є!</p>
<p>17 Він річкових джерел не побачить, струмків меду та молока.</p>
<p>18 Позвертає він працю чужу, і її не ковтне, як і маєток, набутий з виміни своєї, жувати не буде...</p>
<p>19 Бо він переслідував, кидав убогих, він дім грабував, хоч не ставив його!</p>
<p>20 Бо спокою не знав він у нутрі своїм, і свого наймилішого не збереже.</p>
<p>21 Немає останку з обжирства його, тому нетривале добро його все:</p>
<p>22 за повні достатку його буде тісно йому, рука кожного скривдженого прийде на нього!</p>
<p>23 Хай наповнена буде утроба його, та пошле Він на нього жар гніву Свого, і буде дощити на нього недугами його...</p>
<p>24 Він буде втікати від зброї залізної, та прониже його мідний лук...</p>
<p>25 Він стане меча витягати, і вийде він із тіла, та держак його вийде із жовчі його, і перестрах на нього впаде!</p>
<p>26 При скарбах його всі нещастя заховані, його буде жерти огонь не роздмухуваний, позостале в наметі його буде знищене...</p>
<p>27 Небо відкриє його беззаконня, а земля проти нього повстане,</p>
<p>28 урожай його дому втече, розпливеться в день гніву Його...</p>
<p>29 Оце доля від Бога людині безбожній, і спадщина, обіцяна Богом для неї!</p>
<h4>Йов 21</h4>
<p>1 А Йов відповів та й сказав:</p>
<p>2 Уважно послухайте слово моє, і нехай буде мені це розрадою вашою!</p>
<p>3 Перетерпіть мені, а я промовлятиму, по промові ж моїй насміхатися будеш.</p>
<p>4 Хіба до людини моє нарікання? Чи не мав би чого стати нетерпеливим мій дух?</p>
<p>5 Оберніться до мене й жахніться, та руку на уста свої покладіть...</p>
<p>6 І якщо я згадаю про це, то жахаюсь, і морозом проймається тіло моє...</p>
<p>7 Чого несправедливі живуть, доживають до віку, й багатством зміцняються?</p>
<p>8 Насіння їх міцно стоїть перед ними, при них, а їхні нащадки на їхніх очах...</p>
<p>9 Доми їхні то спокій від страху, і над ними нема бича Божого.</p>
<p>10 Спинається бик його, і не даремно, зачинає корова його, й не скидає.</p>
<p>11 Вони випускають своїх молодят, як отару, а їх діти вибрикують.</p>
<p>12 Вони голос здіймають при бубні та цитрі, і веселяться при звуку сопілки.</p>
<p>13 Провадять в добрі свої дні, і сходять в спокої в шеол.</p>
<p>14 А до Бога говорять вони: Уступися від нас, ми ж доріг Твоїх знати не хочем!</p>
<p>15 Що таке Всемогутній, що будем служити Йому? І що скористаєм, як будем благати Його?</p>
<p>16 Та не в їхній руці добро їхнє, далека від мене порада безбожних...</p>
<p>17 Як часто світильник безбожним згасає, і приходить на них їх нещастя? Він приділює в гніві Своїм на них пастки!</p>
<p>18 Вони будуть, немов та солома на вітрі, і немов та полова, що буря схопила її!</p>
<p>19 Бог ховає синам його кривду Свою та нехай надолужить самому йому, і він знатиме!</p>
<p>20 Нехай його очі побачать нещастя його, й бодай сам він пив гнів Всемогутнього!</p>
<p>21 Яке бо старання його про родину по ньому, як для нього число його місяців вже перелічене?</p>
<p>22 Чи буде хто Бога навчати знання, Його, що й небесних судитиме?</p>
<p>23 Оцей в повній силі своїй помирає, увесь він спокійний та мирний,</p>
<p>24 діжки його повні були молока, а мізок костей його свіжий.</p>
<p>25 А цей помирає з душею огірченою, і доброго не споживав він,</p>
<p>26 та порохом будуть лежати обоє вони, і черва їх покриє...</p>
<p>27 Тож я знаю думки ваші й задуми, що хочете кривдити ними мене.</p>
<p>28 Бож питаєте ви: Де князів дім, і де намет пробування безбожних?</p>
<p>29 Тож спитайтеся тих, що дорогою йдуть, а їхніх ознак не затаюйте:</p>
<p>30 що буває врятований злий в день загибелі, на день гніву відводиться в захист!</p>
<p>31 Хто йому розповість у лице про дорогу його? А коли наробив, хто йому надолужить?</p>
<p>32 І на кладовище буде проваджений він, і про могилу подбають...</p>
<p>33 Скиби долини солодкі йому, і тягнеться кожна людина за ним, а тим, хто попереду нього, немає числа...</p>
<p>34 І як ви мене потішаєте марністю, коли з ваших відповідей зостається сама тільки фальш?...</p>
<h4>Йов 22</h4>
<p>1 І заговорив теманянин Еліфаз та й сказав:</p>
<p>2 Чи для Бога людина корисна? Бо мудрий корисний самому собі!</p>
<p>3 Хіба Всемогутній бажає, щоб ти ніби праведним був? І що за користь Йому, як дороги свої ти вважаєш невинними сам?</p>
<p>4 Чи Він буде карати, тебе боячись, і чи піде з тобою на суд?</p>
<p>5 Хіба твоє зло не велике? Таж твоїм беззаконням немає кінця!</p>
<p>6 Таж з братів своїх брав ти заставу даремно, а з нагого одежу стягав!</p>
<p>7 Не поїв ти водою знеможеного, і від голодного стримував хліб...</p>
<p>8 А сильна людина то їй оцей край, і почесний у ньому сидітиме.</p>
<p>9 Ти напорожньо вдів відсилав, і сирітські рамена гнобились,</p>
<p>10 тому пастки тебе оточили, і жахає тебе наглий страх,</p>
<p>11 твоє світло стемніло, нічого не бачиш, і велика вода закриває тебе...</p>
<p>12 Чи ж Бог не високий, як небо? Та на зорі угору поглянь, які стали високі вони!</p>
<p>13 А ти кажеш: Що відає Бог? Чи судитиме Він через млу?</p>
<p>14 Хмари завіса Йому, й Він не бачить, і ходить по крузі небесному.</p>
<p>15 Чи ти будеш триматись дороги відвічної, що нею ступали безбожні,</p>
<p>16 що невчасно були вони згублені, що річка розлита, підвалина їх,</p>
<p>17 що до Бога казали вони: Відступися від нас! та: Що зробить для нас Всемогутній?</p>
<p>18 А Він доми їхні наповнив добром!... Але віддалилась від мене порада безбожних!</p>
<p>19 Справедливі це бачать та тішаться, і насміхається з нього невинний:</p>
<p>20 Справді вигублений наш противник, а останок їх вижер огонь!</p>
<p>21 Заприязнися із Ним, та й май спокій, цим прийде на тебе добро.</p>
<p>22 Закона візьми з Його уст, а слова Його в серце своє поклади.</p>
<p>23 Якщо вернешся до Всемогутнього, будеш збудований, і віддалиш беззаконня з наметів своїх.</p>
<p>24 І викинь до пороху золото, і мов камінь з потоку офірське те золото,</p>
<p>25 і буде тобі Всемогутній за золото та за срібло блискуче тобі!</p>
<p>26 Бо тоді Всемогутнього ти покохаєш і до Бога підіймеш обличчя своє,</p>
<p>27 будеш благати Його й Він почує тебе, і ти обітниці свої надолужиш.</p>
<p>28 А що постановиш, то виповниться те тобі, й на дорогах твоїх буде сяяти світло.</p>
<p>29 Бо знижує Він спину пишного, хто ж смиренний, тому помагає.</p>
<p>30 Рятує Він і небезвинного, і той чистотою твоїх рук урятований буде.</p>
<h4>Йов 23</h4>
<p>1 А Йов відповів та й сказав:</p>
<p>2 Моя мова й сьогодні гірка, тяжче страждання моє за стогнання мої...</p>
<p>3 О, якби то я знав, де Його я знайду, то прийшов би до місця Його пробування!</p>
<p>4 Я б перед обличчям Його свою справу поклав, а уста свої я наповнив би доводами,</p>
<p>5 розізнав би слова, що мені відповість, і я зрозумів би, що скаже мені.</p>
<p>6 Чи зо мною на прю Він з великою силою стане? О ні, тільки б увагу звернув Він на мене!</p>
<p>7 Справедливий судився б там з Ним, я ж назавжди б звільнивсь від свойого Судді.</p>
<p>8 Та піду я на схід і немає Його, а на захід удамся Його не побачу,</p>
<p>9 на півночі шукаю Його й не вхоплю, збочу на південь і не добачаю...</p>
<p>10 А Він знає дорогу, яка при мені, хай би випробував Він мене, мов те золото, вийду!</p>
<p>11 Трималась нога моя коло стопи Його, дороги Його я держався й не збочив.</p>
<p>12 Я не відступався від заповідей Його губ, над уставу свою я ховав слова уст Його.</p>
<p>13 Але Він при одному, й хто заверне Його? Як чого зажадає душа Його, те Він учинить:</p>
<p>14 бо Він виконає, що про мене призначив, і в Нього багато такого, як це!</p>
<p>15 Тому перед обличчям Його я тремчу, розважаю й жахаюсь Його...</p>
<p>16 А Бог пом'якшив моє серце, і Всемогутній мене настрашив,</p>
<p>17 бо не знищений я від темноти, ані від обличчя свого, що темність закрила його!</p>
<h4>Йов 24</h4>
<p>1 Для чого часи не заховані від Всемогутнього? Ті ж, що знають Його, Його днів не побачать!</p>
<p>2 Пересовують межі безбожні, стадо грабують вони та пасуть,</p>
<p>3 займають осла в сиротини, беруть у заставу вола від удовиць,</p>
<p>4 вони бідних з дороги спихають, разом мусять ховатися збіджені краю...</p>
<p>5 Тож вони, бідарі, немов дикі осли на пустині, виходять на працю свою, здобичі шукаючи, степ йому хліба дає для дітей...</p>
<p>6 На полі вночі вони жнуть, і збирають собі виноград у безбожного,</p>
<p>7 наго ночують вони, без одежі, і не мають вкриття собі в холоді,</p>
<p>8 мокнуть від зливи гірської, а заслони не маючи, скелю вони обіймають...</p>
<p>9 Сироту відривають від перс, і в заставу беруть від убогого...</p>
<p>10 Ходять наго вони, без вбрання, і голодними носять снопи.</p>
<p>11 Хоч між мурами їхніми роблять оливу, топчуть чавила, та прагнуть вони!</p>
<p>12 Стогнуть люди із міста, і кричить душа вбиваних, а Бог на це зло не звертає уваги...</p>
<p>13 Вони проти світла бунтують, не знають доріг Його, і на стежках Його не сидять.</p>
<p>14 На світанку встає душогуб, замордовує бідного та злидаря, а ніч він проводить, як злодій...</p>
<p>15 А перелюбника око чекає смеркання, говорячи: Не побачить мене жодне око! і заслону кладе на обличчя...</p>
<p>16 Підкопуються під доми в темноті, замикаються вдень, світла не знають вони,</p>
<p>17 бо ранок для них усіх разом то темрява, і знають вони жахи темряви...</p>
<p>18 Такий легкий він на поверхні води, на землі їхня частка проклята, не вернеться він на дорогу садів-виноградів...</p>
<p>19 Як посуха та спека їдять сніжну воду, так шеол поїсть грішників!</p>
<p>20 Забуде його лоно матері, буде жерти черва його, мов солодощі, більше не буде він згадуваний, і безбожник поламаний буде, мов дерево!...</p>
<p>21 Чинить зло для бездітної він, щоб вона не родила, і вдовиці не зробить добра.</p>
<p>22 А міццю своєю він тягне могутніх, коли він встає, то ніхто вже не певний свойого життя!</p>
<p>23 Бог дає йому все на безпеку, і на те він спирається, та очі Його бачать їхні дороги:</p>
<p>24 підіймуться трохи й немає вже їх, бо понижені... Як усе, вони гинуть, і зрізуються, немов та колоскова головка...</p>
<p>25 Якщо ж ні, то хто зробить мене неправдомовцем, а слово моє на марноту оберне?</p>
<h4>Йов 25</h4>
<p>1 І заговорив шух'янин Білдад та й сказав:</p>
<p>2 Панування та острах у Нього, Який на висотах Своїх чинить мир.</p>
<p>3 Чи війську Його є число? І над ким Його світло не сходить?</p>
<p>4 І як може людина бути праведною перед Богом, і як може бути чистим, від жінки народжений?</p>
<p>5 Таж Йому навіть місяць не світить, і в очах Його й зорі не ясні!</p>
<p>6 Що ж тоді людина ота, червяк, чи син людський хробак?...</p>
<h4>Йов 26</h4>
<p>1 А Йов відповів та й сказав:</p>
<p>2 Як безсилому ти допоміг, як рамено підпер ти неможному?</p>
<p>3 Що ти радив немудрому, й яку раду подав багатьом?</p>
<p>4 Кому ти слова говорив, і чий дух вийшов з тебе?</p>
<p>5 Рефаїми тремтять під водою й всі її мешканці.</p>
<p>6 Голий шеол перед Ним, і нема покриття Аваддону.</p>
<p>7 Він над порожнечею північ простяг, на нічому Він землю повісив.</p>
<p>8 Він зав'язує воду в Своїх облаках, і не розбивається хмара під ними.</p>
<p>9 Він поставив престола Свого, розтягнув над ним хмару Свою.</p>
<p>10 На поверхні води Він зазначив межу аж до границі між світлом та темрявою.</p>
<p>11 Стовпи неба тремтять та страшаться від гніву Його.</p>
<p>12 Він міццю Своєю вспокоює море, і Своїм розумом нищить Рагава.</p>
<p>13 Своїм Духом Він небо прикрасив, рука Його в ньому створила втікаючого Скорпіона.</p>
<p>14 Таж це все самі кінці дороги Його, бо ми тільки слабке шепотіння чували про Нього, грім потуги ж Його хто його зрозуміє?...</p>
<h4>Йов 27</h4>
<p>1 І Йов далі вів мову свою та й казав:</p>
<p>2 Як живий Бог, відкинув Він право моє, і душу мою засмутив Всемогутній,</p>
<p>3 і як довго в мені ще душа моя, і дух Божий у ніздрях моїх,</p>
<p>4 неправди уста мої не говоритимуть, а язик мій не скаже омани!</p>
<p>5 Борони мене, Боже, признати вас за справедливих! Доки я не помру, своєї невинности я не відкину від себе,</p>
<p>6 за свою справедливість тримаюся міцно, й її не пущу, моє серце не буде ганьбити ні одного з днів моїх,</p>
<p>7 нехай буде мій ворог немов той безбожник, а хто повстає проти мене як кривдник!</p>
<p>8 Яка ж бо надія лукавому, коли відірве, коли візьме Бог душу його?</p>
<p>9 Чи Бог вислухає його крик, коли прийде на нього нещастя?</p>
<p>10 Чи буде втішатися він Всемогутнім? Буде кликати Бога за кожного часу?</p>
<p>11 Я вас буду навчати про Божую руку, що є у Всемогутнього я не сховаю,</p>
<p>12 таж самі ви це бачили всі, то чого ж нісенітниці плещете?</p>
<p>13 Така доля людини безбожної, це спадщина насильників, що отримають від Всемогутнього:</p>
<p>14 Як розмножаться діти його то хіба для меча, а нащадки його не наситяться хлібом!</p>
<p>15 Позосталих по нім моровиця сховає, і вдовиці його не заплачуть...</p>
<p>16 Якщо накопичить він срібла, немов того пороху, і наготує одежі, як глини,</p>
<p>17 то він наготує, а праведний вдягне, а срібло невинний поділить...</p>
<p>18 Він будує свій дім, як та міль, й як той сторож, що ставить собі куреня,</p>
<p>19 він лягає багатим, та більше не зробить того: свої очі відкриє й немає його...</p>
<p>20 Страхіття досягнуть його, мов вода, вночі буря украде його,</p>
<p>21 східній вітер його понесе і минеться, і бурею схопить його з його місця...</p>
<p>22 Оце все Він кине на нього, і не змилосердиться, і від руки Його мусить той спішно втікати!</p>
<p>23 Своїми долонями сплесне над ним, і свисне над ним з свого місця...</p>
<h4>Йов 28</h4>
<p>1 Отож, має срібло своє джерело, і є місце для золота, де його чистять,</p>
<p>2 залізо береться із пороху, з каменя мідь виплавляється.</p>
<p>3 Людина кладе для темноти кінця, і докраю досліджує все, і шукає каміння у темряві та в смертній тіні:</p>
<p>4 ламає в копальні далеко від мешканця; забуті ногою людини, висять місця, віддалені від чоловіка.</p>
<p>5 Земля хліб із неї походить, а під нею порито, немов би огнем,</p>
<p>6 місце сапфіру каміння її, й порох золота в ній.</p>
<p>7 Стежка туди не знає її хижий птах, її око орлине не бачило,</p>
<p>8 не ступала по ній молода звірина, не ходив нею лев.</p>
<p>9 Чоловік свою руку по кремінь витягує, гори від кореня перевертає,</p>
<p>10 пробиває у скелях канали, і все дороге бачить око його!</p>
<p>11 Він загачує ріки від виливу, а заховані речі виводить на світло.</p>
<p>12 Та де мудрість знаходиться, і де місце розуму?</p>
<p>13 Людина не знає ціни їй, і вона у країні живих не знаходиться.</p>
<p>14 Безодня говорить: Вона не в мені! і море звіщає: Вона не зо мною!</p>
<p>15 Щирого золота дати за неї не можна, і не важиться срібло ціною за неї.</p>
<p>16 Не важать за неї офірського золота, ні дорогого оніксу й сапфіру.</p>
<p>17 Золото й скло не рівняються в вартості їй, і її не зміняти на посуд із щирого золота.</p>
<p>18 Коралі й кришталь і не згадуються, а набуток премудрости ліпший за перли!</p>
<p>19 Не рівняється їй етіопський топаз, і не важиться золото щире за неї.</p>
<p>20 А мудрість ізвідки проходить, і де місце розуму?</p>
<p>21 Бо вона від очей усього живого захована, і від птаства небесного скрита вона.</p>
<p>22 Аваддон той і смерть промовляють: Ушима своїми ми чули про неї лиш чутку!</p>
<p>23 Тільки Бог розуміє дорогу її, й тільки Він знає місце її!</p>
<p>24 Бо Він аж на кінці землі придивляється, бачить під небом усім.</p>
<p>25 Коли Він чинив вагу вітрові, а воду утворював мірою,</p>
<p>26 коли Він уставу складав для дощу та дороги для блискавки грому,</p>
<p>27 тоді Він побачив її та про неї повів, міцно поставив її та її дослідив!</p>
<p>28 І сказав Він людині тоді: Таж страх Господній це мудрість, а відступ від злого це розум!</p>
<h4>Йов 29</h4>
<p>1 І Йов далі вів мову свою та й сказав:</p>
<p>2 О, коли б я був той, як за місяців давніх, як за днів тих, коли боронив мене Бог,</p>
<p>3 коли над головою моєю світився світильник Його, і при світлі його я ходив в темноті,</p>
<p>4 як був я за днів тих своєї погожої осени, коли Божа милість була над наметом моїм,</p>
<p>5 коли Всемогутній зо мною ще був, а навколо мене мої діти,</p>
<p>6 коли мої кроки купалися в маслі, а скеля оливні струмки біля мене лила!...</p>
<p>7 Коли я виходив до брами при місті, і ставив на площі сидіння своє,</p>
<p>8 як тільки вбачали мене юнаки то ховались, а старші вставали й стояли,</p>
<p>9 зверхники стримували свою мову та клали долоню на уста свої,</p>
<p>10 ховався тоді голос володарів, а їхній язик приліпав їм був до піднебіння...</p>
<p>11 Бо яке ухо чуло про мене, то звало блаженним мене, і яке око бачило, то свідкувало за мене,</p>
<p>12 бо я рятував бідаря, що про поміч кричав, і сироту та безпомічного.</p>
<p>13 Благословення гинучого на мене приходило, а серце вдовиці чинив я співаючим!</p>
<p>14 Зодягавсь я у праведність, і вона зодягала мене, немов плащ та завій було право моє.</p>
<p>15 Очима я був для сліпого, а кривому ногами я був.</p>
<p>16 Бідарям я був батьком, суперечку ж, якої не знав, я досліджував.</p>
<p>17 Й я торощив злочинцеві щелепи, і виривав із зубів його схоплене.</p>
<p>18 І я говорив: Умру я в своєму гнізді, і свої дні я помножу, немов той пісок:</p>
<p>19 для води був відкритий мій корень, а роса зоставалась на вітці моїй...</p>
<p>20 Моя слава була при мені все нова, і в руці моїй лук мій відновлював силу.</p>
<p>21 Мене слухалися й дожидали, і мовчали на раду мою.</p>
<p>22 По слові моїм уже не говорили, і падала мова моя на них краплями.</p>
<p>23 І чекали мене, як дощу, і уста свої відкривали, немов на весінній той дощик...</p>
<p>24 Коли я, бувало, сміявся до них, то не вірили, та світла обличчя мого не гасили.</p>
<p>25 Вибирав я дорогу для них і сидів на чолі, і пробував, немов цар той у війську, коли тішить засмучених він!</p>
<h4>Йов 30</h4>
<p>1 А тепер насміхаються з мене молодші від мене літами, ті, що їхніх батьків я бридився б покласти із псами отари моєї...</p>
<p>2 Та й сила рук їхніх для чого бувала мені? Повня сил їх минулась!</p>
<p>3 Самотні були в недостатку та голоді, ссали вони суху землю, зруйновану та опустілу!</p>
<p>4 рвали вони лободу на кущах, ялівцеве ж коріння було їхнім хлібом...</p>
<p>5 Вони були вигнані з-поміж людей, кричали на них, немов на злодіїв,</p>
<p>6 так що вони пробували в яругах долин, по ямах підземних та скелях,</p>
<p>7 ревіли вони між кущами, збирались під терням,</p>
<p>8 сини нерозумного й діти неславного, вони були вигнані з краю!</p>
<p>9 А тепер я став піснею їм, і зробився для них поговором...</p>
<p>10 Вони обридили мене, віддалились від мене, і від мойого обличчя не стримали слини,</p>
<p>11 бо Він розв'язав мого пояса й мучить мене, то й вони ось вуздечку із себе відкинули перед обличчям моїм...</p>
<p>12 По правиці встають жовтодзюбі, ноги мені підставляють, і топчуть на мене дороги нещастя свого...</p>
<p>13 Порили вони мою стежку, хочуть мати користь із мойого життя, немає кому їх затримати,</p>
<p>14 немов через вилім широкий приходять, валяються попід румовищем...</p>
<p>15 Обернулось страхіття на мене, моя слава пронеслась, як вітер, і, як хмара, минулося щастя моє...</p>
<p>16 А тепер розливається в мене душа моя, хапають мене дні нещастя!</p>
<p>17 Вночі мої кості від мене віддовбуються, а жили мої не вспокоюються...</p>
<p>18 З великої Божої сили змінилося тіло моє, і недуга мене оперізує, мов той хітон.</p>
<p>19 Він укинув мене до болота, і став я подібний до пороху й попелу.</p>
<p>20 Я кличу до Тебе, та Ти мені відповіді не даєш, я перед Тобою стою, Ти ж на мене лише придивляєшся...</p>
<p>21 Ти змінився мені на жорстокого, мене Ти женеш силою Своєї руки...</p>
<p>22 На вітер підняв Ти мене, на нього мене посадив, і робиш, щоб я розтопивсь на спустошення!</p>
<p>23 Знаю я: Ти до смерти провадиш мене, і до дому зібрання, якого призначив для всього живого...</p>
<p>24 Хіба не простягає руки потопельник, чи він у нещасті своїм не кричить?</p>
<p>25 Чи ж не плакав я за бідарем? Чи за вбогим душа моя не сумувала?</p>
<p>26 Бо чекав я добра, але лихо прийшло, сподівався я світла, та темнота прийшла...</p>
<p>27 Киплять мої нутрощі й не замовкають, зустріли мене дні нещастя,</p>
<p>28 ходжу почорнілий без сонця, на зборі встаю та кричу...</p>
<p>29 Я став братом шакалам, а струсятам товаришем,</p>
<p>30 моя шкіра зчорніла та й лупиться з мене, від спекоти спалилися кості мої...</p>
<p>31 І стала жалобою арфа моя, а сопілка моя зойком плачливим...</p>
<h4>Йов 31</h4>
<p>1 Умову я склав був з очима своїми, то як буду дивитись на дівчину?</p>
<p>2 І зверху яка доля від Бога, чи спадщина від Всемогутнього із висот?</p>
<p>3 Хіба не загибіль для кривдника, і хіба не нещастя злочинцям?</p>
<p>4 Хіба ж Він не бачить дороги мої, і не лічить усі мої кроки?</p>
<p>5 Якщо я ходив у марноті, і на оману спішила нога моя,</p>
<p>6 то нехай на вазі справедливости зважить мене, і невинність мою Бог пізнає!</p>
<p>7 Якщо збочує крок мій з дороги, і за очима моїми пішло моє серце, і до рук моїх нечисть приліпла,</p>
<p>8 то нехай сію я, а їсть інший, а рослинність моя нехай вирвана буде з корінням!</p>
<p>9 Якщо моє серце зваблялось до жінки чужої, і причаювався я при дверях мойого товариша,</p>
<p>10 то хай меле для іншого жінка моя, і над нею нехай нахиляються інші!</p>
<p>11 Бо гидота оце, й це провина підсудна,</p>
<p>12 бо огонь це, який буде жерти аж до Аваддону, і вирве з корінням увесь урожай мій!...</p>
<p>13 Якщо я понехтував правом свойого раба чи своєї невільниці в їх суперечці зо мною,</p>
<p>14 то що я зроблю, як підійметься Бог? А коли Він приглянеться, що Йому відповім?</p>
<p>15 Чи ж не Той, Хто мене учинив у нутрі, учинив і його, і Один утворив нас в утробі?</p>
<p>16 Чи бажання убогих я стримував, а очі вдовицям засмучував?</p>
<p>17 Чи я сам поїдав свій шматок, і з нього не їв сирота?</p>
<p>18 Таж від днів молодечих моїх виростав він у мене, як в батька, і від утроби матері моєї я провадив його!</p>
<p>19 Якщо бачив я гинучого без одежі, і вбрання не було в сіромахи,</p>
<p>20 чи ж не благословляли мене його стегна, і руном овечок моїх він не грівся?</p>
<p>21 Якщо на сироту я порушував руку свою, коли бачив у брамі собі допомогу,</p>
<p>22 хай рамено моє відпаде від свойого плеча, а рука моя від суглобу свого нехай буде відламана!</p>
<p>23 Бо острах на мене нещастя від Бога, а перед величчям Його я не можу встояти...</p>
<p>24 Чи я золото клав за надію собі, чи до щирого золота я говорив: Ти, безпеко моя?</p>
<p>25 Чи тішився я, що велике багатство моє, й що рука моя стільки надбала?</p>
<p>26 Коли бачив я сонце, як сяє воно, а місяць велично пливе,</p>
<p>27 то коли б потаємно повабилось серце моє, і цілунки рукою я їм посилав,</p>
<p>28 це так само провина підсудна була б, бо відрікся б я Бога Всевишнього!</p>
<p>29 Чи я тішивсь упадком свойого ненависника, чи порушувавсь я, коли зло спотикало його?</p>
<p>30 Таки ні, не давав я на гріх піднебіння свого, щоб прокляттям жадати душі його.</p>
<p>31 Хіба люди намету мого не казали: Хто покаже такого, хто з м'яса його не наситився?</p>
<p>32 Чужинець на вулиці не ночував, я двері свої відчиняв подорожньому.</p>
<p>33 Чи ховав свої прогріхи я, як людина, щоб у своєму нутрі затаїти провину свою?</p>
<p>34 Бо тоді я боявся б великого натовпу, і сором від родів жахав би мене, я мовчав би, й з дверей не виходив...</p>
<p>35 О, якби мене вислухав хто! Оце підпис моєї руки: Нехай Всемогутній мені відповість, а ось звій, зо скаргою, що його написав мій противник...</p>
<p>36 Чи ж я не носив би його на своєму плечі, не обвинувся б ним, як вінками?</p>
<p>37 Число кроків своїх я представлю йому; мов до князя, наближусь до нього.</p>
<p>38 Якщо проти мене голосить земля моя, й її борозни плачуть із нею,</p>
<p>39 якщо без грошей я їв плоди її, а її власника я стогнати примушував,</p>
<p>40 то замість пшениці хай виросте терен, а замість ячменю кукіль!... Слова Йова скінчилися.</p>
<h4>Йов 32</h4>
<p>1 І перестали ті троє мужів відповідати Йову, бо він був справедливий в очах своїх.</p>
<p>2 І запалився гнів Елігу, сина Барах'їлового, бузянина, з роду Рамового, на Йова запалився гнів його за те, що той уважав душу свою справедливішою за Бога.</p>
<p>3 Також на трьох приятелів його запалився його гнів за те, що не знайшли вони відповіді, а зробили тільки Йова винним.</p>
<p>4 А Елігу вичікував Йова та їх із словами, бо вони були старші віком за нього.</p>
<p>5 І побачив Елігу, що нема належної відповіді в устах тих трьох людей, і запалився його гнів!</p>
<p>6 І відповів бузянин Елігу, син Барах'їлів, та й сказав: Молодий я літами, ви ж старші, тому то я стримувався та боявся знання своє висловити вам.</p>
<p>7 Я подумав: Хай вік промовляє, і хай розуму вчить многоліття!</p>
<p>8 Справді, дух він у людині, та Всемогутнього подих їх мудрими чинить.</p>
<p>9 Многолітні не завжди розумні, і не все розуміються в праві старі.</p>
<p>10 Тому я кажу: Послухай мене, хай знання своє висловлю й я!</p>
<p>11 Тож слів ваших вичікував я, наставляв свої уші до вашої мудрости, поки справу ви дослідите.</p>
<p>12 І я приглядався до вас, й ось немає між вами, хто б Йову довів, хто б відповідь дав на слова його!</p>
<p>13 Щоб ви не сказали: Ми мудрість знайшли: не людина, а Бог переможе його!</p>
<p>14 Не на мене слова він скеровував, і я не відповім йому мовою вашою.</p>
<p>15 Полякались вони, вже не відповідають, не мають вже слів...</p>
<p>16 Я чекав, що не будуть вони говорити, що спинились, не відповідають уже.</p>
<p>17 Відповім також я свою частку, і висловлю й я свою думку.</p>
<p>18 Бо я повний словами, дух мойого нутра докучає мені...</p>
<p>19 Ось утроба моя, мов вино невідкрите, вона тріскається, як нові бурдюки!</p>
<p>20 Нехай я скажу й буде легше мені, нехай уста відкрию свої й відповім!</p>
<p>21 На особу не буду уваги звертати, не буду підлещуватись до людини,</p>
<p>22 бо не вмію підлещуватись! Коли ж ні, нехай зараз візьме мене мій Творець!</p>
<h4>Йов 33</h4>
<p>1 Але слухай но, Йове, промови мої, і візьми до ушей всі слова мої.</p>
<p>2 Ось я уста свої відкриваю, в моїх устах говорить язик мій.</p>
<p>3 Простота мого серця слова мої, і висловлять ясно знання мої уста.</p>
<p>4 Дух Божий мене учинив, й оживляє мене Всемогутнього подих.</p>
<p>5 Якщо можеш, то дай мені відповідь, вишикуйсь передо мною, постався!</p>
<p>6 Тож Божий і я, як і ти, з глини витиснений теж і я!</p>
<p>7 Ото страх мій тебе не настрашить, і не буде тяжкою рука моя на тобі.</p>
<p>8 Отож, говорив до моїх ушей ти, і я чув голос слів:</p>
<p>9 Чистий я, без гріха, я невинний, і немає провини в мені!</p>
<p>10 Оце Сам Він причини на мене знаходить, уважає мене Собі ворогом.</p>
<p>11 У кайдани закув мої ноги, усі стежки мої Він стереже...</p>
<p>12 Ось у цьому ти не справедливий! Відповім я тобі, бо більший же Бог за людину!</p>
<p>13 Чого Ти із Ним сперечаєшся, що про всі Свої справи Він відповіді не дає?</p>
<p>14 Бо Бог промовляє і раз, і два рази, та людина не бачить того:</p>
<p>15 у сні, у видінні нічному, коли міцний сон на людей нападає, в дрімотах на ложі,</p>
<p>16 тоді відкриває Він ухо людей, і настрашує їх осторогою,</p>
<p>17 щоб відвести людину від чину її, і Він гордість від мужа ховає,</p>
<p>18 щоб від гробу повстримати душу його, а живая його щоб не впала на ратище.</p>
<p>19 І карається хворістю він на постелі своїй, а в костях його сварка міцна.</p>
<p>20 І жива його бридиться хлібом, а душа його стравою влюбленою.</p>
<p>21 Гине тіло його, аж не видно його, і вистають його кості, що перше не видні були.</p>
<p>22 І до гробу душа його зближується, а живая його до померлих іде.</p>
<p>23 Якщо ж Ангол-заступник при нім, один з тисячі, щоб представити людині її правоту,</p>
<p>24 то Він буде йому милосердний та й скаже: Звільни ти його, щоб до гробу не йшов він, Я викуп знайшов.</p>
<p>25 Тоді відмолодиться тіло його, поверне до днів його юности.</p>
<p>26 Він благатиме Бога, й його Собі Він уподобає, і обличчя його буде бачити з окликом радости, і чоловікові верне його справедливість.</p>
<p>27 Він дивитиметься на людей й говоритиме: Я грішив був і правду кривив, та мені не відплачено.</p>
<p>28 Він викупив душу мою, щоб до гробу не йшла, і буде бачити світло живая моя.</p>
<p>29 Бог робить це все двічі-тричі з людиною,</p>
<p>30 щоб душу її відвернути від гробу, щоб він був освітлений світлом живих.</p>
<p>31 Уважай, Йове, слухай мене, мовчи, а я промовлятиму!</p>
<p>32 Коли маєш слова, то дай мені відповідь, говори, бо бажаю твого оправдання.</p>
<p>33 Якщо ні ти послухай мене; помовчи, й я навчу тебе мудрости!</p>
<h4>Йов 34</h4>
<p>1 І говорив Елігу та й сказав:</p>
<p>2 Слухайте, мудрі, слова ці мої, ви ж, розважні, почуйте мене!</p>
<p>3 Бо ухо слова випробовує, а піднебіння їжу куштує.</p>
<p>4 Виберім право собі, між собою пізнаймо, що добре.</p>
<p>5 Бо Йов говорив: Я був справедливий, та відкинув Бог право моє.</p>
<p>6 Чи буду неправду казати за право своє? Без вини небезпечна стріла моя...</p>
<p>7 Чи є такий муж, як цей Йов, що п'є глузування, як воду,</p>
<p>8 і товаришує з злочинцями, і ходить з людьми беззаконними?</p>
<p>9 Бо він каже: Нема людині користи, коли її Бог уподобає.</p>
<p>10 Тож вислухайте, ви розумні, мене: Бог далекий від несправедливости, і Всемогутній від кривди!</p>
<p>11 Бо за чином людини Він їй надолужить, і згідно з своєю дорогою знайде людина заплату!</p>
<p>12 Тож поправді, не чинить Бог несправедливого, і Всемогутній не скривлює права.</p>
<p>13 Хто землю довірив Йому, і хто на Нього вселенну поклав?</p>
<p>14 Коли б Він до Себе забрав Своє серце, Свій дух, і Свій подих до Себе забрав,</p>
<p>15 всяке тіло погинуло б вмить, а людина повернулася б на порох!...</p>
<p>16 Коли маєш ти розум, послухай же це, почуй голос оцих моїх слів:</p>
<p>17 Хіба стримувати може ненависник право? І хіба осудити ти зможеш Всеправедного?</p>
<p>18 Хіба можна сказати цареві: Негідний, а вельможним: Безбожний?</p>
<p>19 Таж Він не звертає уваги на зверхників, і не вирізнює можного перед убогим, бо всі вони чин Його рук,</p>
<p>20 за хвилину вони помирають, опівночі... Доторкнеться Він можних і гинуть вони, сильний усунений буде рукою не людською.</p>
<p>21 Бо очі Його на дорогах людини, і Він бачить всі кроки її,</p>
<p>22 немає темноти, немає і темряви, де б злочинці сховались.</p>
<p>23 Бо людині Він не призначає означений час, щоб ходила до Бога на суд.</p>
<p>24 Він сильних ламає без досліду, і ставить на місце їх інших.</p>
<p>25 Бож знає Він їхні діла, оберне вночі і почавлені будуть!</p>
<p>26 Як несправедливих уразить Він їх, на видному місці,</p>
<p>27 за те, що вони відступили від Нього, і не розуміли доріг Його всіх,</p>
<p>28 щоб зойк сіромахи спровадити до Нього, бо Він чує благання пригнічених.</p>
<p>29 Коли Він заспокоїть, то хто винуватити буде? Коли Він закриє лице, хто побачить Його? А це робиться і над народом, і над людиною разом,</p>
<p>30 щоб не панував чоловік нечестивий із тих, що правлять за пастку народові.</p>
<p>31 Бо Богові треба отак говорити: Несу я заслужене, злого робити не буду!</p>
<p>32 Чого я не бачу, навчи Ти мене; коли кривду зробив я, то більше не буду чинити!</p>
<p>33 Чи на думку твою надолужить Він це, бо відкинув ти те? Бо вибереш ти, а не я, а що знаєш, кажи!</p>
<p>34 Мені скажуть розумні та муж мудрий, який мене слухає:</p>
<p>35 Йов говорить немудро, а слова його без розуміння.</p>
<p>36 О, коли б Йов досліджений був аж навіки за відповіді, як злі люди,</p>
<p>37 бо він додає до свойого гріха ще провину, між нами він плеще в долоні та множить на Бога промови свої...</p>
<h4>Йов 35</h4>
<p>1 І говорив Елігу та й сказав:</p>
<p>2 Чи це полічив ти за право, як кажеш: Моя праведність більша за Божу?</p>
<p>3 Бо ти говорив: Що поможе тобі? Яку користь із цього я матиму більшу, аніж від свойого гріха?</p>
<p>4 Я тобі відповім, а з тобою і ближнім твоїм.</p>
<p>5 Подивися на небо й побач, і на хмари споглянь, вони вищі за тебе.</p>
<p>6 Як ти будеш грішити, що зробиш Йому? А стануть численні провини твої, що ти вчиниш Йому?</p>
<p>7 Коли праведним станеш, що даси ти Йому? Або що Він візьме з твоєї руки?</p>
<p>8 Для людини, як ти, беззаконня твоє, і для людського сина твоя справедливість!...</p>
<p>9 Від безлічі гноблення стогнуть вони, кричать від твердого плеча багатьох...</p>
<p>10 Та не скаже ніхто: Де ж той Бог, що мене Він створив, що вночі дає співи,</p>
<p>11 що нас над худобу земну Він навчає, і над птаство небесне вчиняє нас мудрими?</p>
<p>12 Вони там кричать, але через бундючність злочинців Він відповіді не дає.</p>
<p>13 Тільки марноти не слухає Бог, і Всемогутній не бачить її.</p>
<p>14 Що ж тоді, коли кажеш: Не бачив Його! Та є суд перед Ним, і чекай ти його!</p>
<p>15 А тепер, коли гнів Його не покарав, і не дуже пізнав про глупоту,</p>
<p>16 то намарно Йов уста свої відкриває та множить слова без знання...</p>
<h4>Йов 36</h4>
<p>1 І далі Елігу казав:</p>
<p>2 Почекай мені трохи, й тобі покажу, бо ще є про Бога слова.</p>
<p>3 Зачну викладати я здалека, і Творцеві своєму віддам справедливість.</p>
<p>4 Бо справді слова мої не неправдиві, я з тобою безвадний в знанні.</p>
<p>5 Таж Бог сильний, і не відкидає нікого, Він міцний в силі серця.</p>
<p>6 Не лишає безбожного Він при житті, але право для бідних дає.</p>
<p>7 Від праведного Він очей Своїх не відвертає, але їх садовить з царями на троні назавжди, і вони підвищаються.</p>
<p>8 А як тільки вони ланцюгами пов'язані, і тримаються в путах біди,</p>
<p>9 то Він їм представляє їх вчинок та їхні провини, що багато їх стало.</p>
<p>10 Відкриває Він ухо їх для остороги, та велить, щоб вернулися від беззаконня.</p>
<p>11 Якщо тільки послухаються, та стануть служити Йому, покінчать вони свої дні у добрі, а роки свої у приємнощах.</p>
<p>12 Коли ж не послухаються, то наскочать на ратище, і покінчать життя без знання.</p>
<p>13 А злосерді кладуть гнів на себе, не кричать, коли в'яже Він їх.</p>
<p>14 У молодості помирає душа їх, а їхня живая поміж блудниками.</p>
<p>15 Він визволяє убогого з горя його, а в переслідуванні відкриває їм ухо.</p>
<p>16 Також і тебе Він би вибавив був із тісноти на широкість, що в ній нема утиску, а те, що на стіл твій поклалося б, повне товщу було б.</p>
<p>17 Та правом безбожного ти переповнений, право ж та суд підпирають людину.</p>
<p>18 Отож лютість нехай не намовить тебе до плескання в долоні, а окуп великий нехай не заверне з дороги тебе.</p>
<p>19 Чи в біді допоможе твій зойк та всі зміцнення сили?</p>
<p>20 Не квапся до ночі тієї, коли вирвані будуть народи із місця свого.</p>
<p>21 Стережись, не звертайся до зла, яке замість біди ти обрав.</p>
<p>22 Отож, Бог найвищий у силі Своїй, хто навчає, як Він?</p>
<p>23 Хто дорогу Його Йому вказувати буде? І хто скаже: Ти кривду зробив?</p>
<p>24 Пам'ятай, щоб звеличувати Його вчинок, про якого виспівують люди,</p>
<p>25 що його бачить всяка людина, чоловік приглядається здалека.</p>
<p>26 Отож, Бог великий та недовідомий, і недослідиме число Його літ!</p>
<p>27 Бо стягає Він краплі води, і дощем вони падають з хмари Його,</p>
<p>28 що хмари спускають його, і спадають дощем на багато людей.</p>
<p>29 Також хто зрозуміє розтягнення хмари, грім намету Його?</p>
<p>30 Отож, розтягає Він світло Своє над Собою і морську глибінь закриває,</p>
<p>31 бо ними Він судить народи, багато поживи дає.</p>
<p>32 Він тримає в руках Своїх блискавку, і керує її проти цілі.</p>
<p>33 Її гуркіт звіщає про неї, і прихід її відчуває й худоба.</p>
<h4>Йов 37</h4>
<p>1 Отож, і від цього тремтить моє серце і зрушилось з місця свого.</p>
<p>2 Уважливо слухайте гук Його голосу, і грім, що несеться із уст Його,</p>
<p>3 його Він пускає попід усім небом, а світло Своє аж на кінці землі.</p>
<p>4 За Ним грім ричить левом, гримить гуком своєї величности, і його Він не стримує, почується голос Його.</p>
<p>5 Бог предивно гримить Своїм голосом, вчиняє великі діла, яких не розуміємо ми.</p>
<p>6 До снігу говорить Він: Падай на землю! а дощеві та зливі: Будьте сильні!</p>
<p>7 Він руку печатає кожній людині, щоб пізнали всі люди про діло Його.</p>
<p>8 І звір входить у сховище, і живе в своїх лігвищах.</p>
<p>9 Із кімнати південної буря приходить, а з вітру північного холод.</p>
<p>10 Від Божого подиху лід повстає, і водна широкість тужавіє.</p>
<p>11 Також Він обтяжує вільгістю тучу, і світло своє розпорошує хмара,</p>
<p>12 і вона по околицях ходить та блукає за Його проводом, щоб чинити все те, що накаже Він їй на поверхні вселенної,</p>
<p>13 він наводить її чи на кару для краю Свого, чи на милість.</p>
<p>14 Бери, Йове, оце до ушей, уставай і розваж Божі чуда!</p>
<p>15 Чи ти знаєш, що Бог накладає на них, і заяснює світло із хмари Своєї?</p>
<p>16 Чи ти знаєш, як носиться хмара в повітрі, про чуда Того, Який має безвадне знання,</p>
<p>17 ти, що шати твої стають теплі, як стишується земля з полудня?</p>
<p>18 Чи ти розтягав із Ним хмару, міцну, немов дзеркало лите?</p>
<p>19 Навчи нас, що скажем Йому? Через темність ми не впорядкуємо слова.</p>
<p>20 Чи Йому оповісться, що буду казати? Чи зміг хто сказати, що Він знищений буде?</p>
<p>21 І тепер ми не бачимо світла, щоб світило у хмарах, та вітер перейде і вичистить їх.</p>
<p>22 Із півночі приходить воно, немов золото те, та над Богом величність страшна.</p>
<p>23 Всемогутній, Його не знайшли ми, Він могутній у силі, але Він не мучить нікого судом та великою правдою.</p>
<p>24 Тому нехай люди бояться Його, бо на всіх мудросердих не дивиться Він.</p>
<h4>Йов 38</h4>
<p>1 Тоді відповів Господь Йову із бурі й сказав:</p>
<p>2 Хто то такий, що затемнює раду словами без розуму?</p>
<p>3 Підпережи но ти стегна свої, як мужчина, а Я буду питати тебе, ти ж Мені поясни!</p>
<p>4 Де ти був, коли землю основував Я? Розкажи, якщо маєш знання!</p>
<p>5 Хто основи її положив, чи ти знаєш? Або хто розтягнув по ній шнура?</p>
<p>6 У що підстави її позапущувані, або хто поклав камінь наріжний її,</p>
<p>7 коли разом співали всі зорі поранні та радісний окрик здіймали всі Божі сини?</p>
<p>8 І хто море воротами загородив, як воно виступало, немов би з утроби виходило,</p>
<p>9 коли хмари поклав Я за одіж йому, а імлу за його пелюшки,</p>
<p>10 і призначив йому Я границю Свою та поставив засува й ворота,</p>
<p>11 і сказав: Аж досі ти дійдеш, не далі, і тут ось межа твоїх хвиль гордовитих?</p>
<p>12 Чи за своїх днів ти наказував ранкові? Чи досвітній зорі показав її місце,</p>
<p>13 щоб хапалась за кінці землі та посипались з неї безбожні?</p>
<p>14 Земля змінюється, мов та глина печатки, і стають, немов одіж, вони!</p>
<p>15 І нехай від безбожних їх світло відійметься, а високе рамено зламається!</p>
<p>16 Чи ти сходив коли аж до морських джерел, і чи ти переходжувався дном безодні?</p>
<p>17 Чи для тебе відкриті були брами смерти, і чи бачив ти брами смертельної тіні?</p>
<p>18 Чи широкість землі ти оглянув? Розкажи, якщо знаєш це все!</p>
<p>19 Де та дорога, що світло на ній пробуває? А темрява де її місце,</p>
<p>20 щоб узяти її до границі її, і щоб знати стежки її дому?</p>
<p>21 Знаєш ти, бо тоді народився ж ти був, і велике число твоїх днів!</p>
<p>22 Чи доходив коли ти до схованок снігу, і схованки граду ти бачив,</p>
<p>23 які Я тримаю на час лихоліття, на день бою й війни?</p>
<p>24 Якою дорогою ділиться вітер, розпорошується по землі вітерець?</p>
<p>25 Хто для зливи протоку провів, а для громовиці дорогу,</p>
<p>26 щоб дощити на землю безлюдну, на пустиню, в якій чоловіка нема,</p>
<p>27 щоб пустиню та пущу насичувати, і щоб забезпечити вихід траві?</p>
<p>28 Чи є батько в доща, чи хто краплі роси породив?</p>
<p>29 Із чиєї утроби лід вийшов, а іній небесний хто його породив?</p>
<p>30 Як камінь, тужавіють води, а поверхня безодні ховається.</p>
<p>31 Чи зв'яжеш ти зав'язки Волосожару, чи розв'яжеш віжки в Оріона?</p>
<p>32 Чи виведеш часу свого Зодіяка, чи Воза з синами його попровадиш?</p>
<p>33 Чи ти знаєш устави небес? Чи ти покладеш на землі їхню владу?</p>
<p>34 Чи підіймеш свій голос до хмар, і багато води тебе вкриє?</p>
<p>35 Чи блискавки ти посилаєш, і підуть вони, й тобі скажуть Ось ми?</p>
<p>36 Хто мудрість вкладає людині в нутро? Або хто дає серцеві розум?</p>
<p>37 Хто мудрістю хмари зрахує, і хто може затримати небесні посуди,</p>
<p>38 коли порох зливається в зливки, а кавалки злипаються?</p>
<p>39 Чи здобич левиці ти зловиш, і заспокоїш життя левчуків,</p>
<p>40 як вони по леговищах туляться, на чатах сидять по кущах?</p>
<p>41 Хто готує для крука поживу його, як до Бога кричать його діти, як без їжі блукають вони?</p>
<h4>Йов 39</h4>
<p>1 Хіба ти пізнав час народження скельних козиць? Хіба ти пильнував час мук породу лані?</p>
<p>2 Чи на місяці лічиш, що сповнитись мусять, і відаєш час їх народження,</p>
<p>3 коли приклякають вони, випускають дітей своїх, і звільняються від болів породу?</p>
<p>4 Набираються сил їхні діти, на полі зростають, відходять і більше до них не вертаються.</p>
<p>5 Хто пустив осла дикого вільним, і хто розв'язав ослу дикому пута,</p>
<p>6 якому призначив Я степ його домом, а місцем його пробування солону пустиню?</p>
<p>7 Він сміється із галасу міста, не чує він крику погонича.</p>
<p>8 Що знаходить по горах, то паша його, і шукає він усього зеленого.</p>
<p>9 Чи захоче служити тобі одноріг? Чи при яслах твоїх ночуватиме він?</p>
<p>10 Чи ти однорога прив'яжеш до його борозни повороззям? Чи буде він боронувати за тобою долини?</p>
<p>11 Чи повіриш йому через те, що має він силу велику, і свою працю на нього попустиш?</p>
<p>12 Чи повіриш йому, що він верне насіння твоє, і збере тобі тік?</p>
<p>13 Крило струсеве радісно б'ється, чи ж крило це й пір'їна лелеки?</p>
<p>14 Бо яйця свої він на землю кладе та в поросі їх вигріває,</p>
<p>15 і забува, що нога може їх розчавити, а звір польовий може їх розтоптати.</p>
<p>16 Він жорстокий відносно дітей своїх, ніби вони не його, а що праця його може бути надаремна, того не боїться,</p>
<p>17 бо Бог учинив, щоб забув він про мудрість, і не наділив його розумом.</p>
<p>18 А за часу надходу стрільців ударяє він крильми повітря, і сміється з коня та з його верхівця!</p>
<p>19 Чи ти силу коневі даси, чи шию його ти зодягнеш у гриву?</p>
<p>20 Чи ти зробиш, що буде скакати він, мов сарана? Величне іржання його страшелезне!</p>
<p>21 Б'є ногою в долині та тішиться силою, іде він насупроти зброї,</p>
<p>22 сміється з страху й не жахається, і не вертається з-перед меча,</p>
<p>23 хоч дзвонить над ним сагайдак, вістря списове та ратище!</p>
<p>24 Він із шаленістю та лютістю землю ковтає, і не вірить, що чути гук рогу.</p>
<p>25 При кожному розі кричить він: І-га! і винюхує здалека бій, грім гетьманів та крик.</p>
<p>26 Чи яструб літає твоєю премудрістю, на південь простягує крила свої?</p>
<p>27 Чи з твойого наказу орел підіймається, і мостить кубло своє на висоті?</p>
<p>28 На скелі замешкує він та ночує, на скельнім вершку та твердині,</p>
<p>29 ізвідти визорює їжу, далеко вдивляються очі його,</p>
<p>30 а його пташенята п'ють кров. Де ж забиті, там він.</p>
<h4>Йов 40</h4>
<p>1 І говорив Господь Йову й сказав:</p>
<p>2 Чи буде ставати на прю з Всемогутнім огудник? Хто сперечається з Богом, хай на це відповість!</p>
<p>3 І Йов відповів Господеві й сказав:</p>
<p>4 Оце я знікчемнів, що ж маю Тобі відповісти? Я кладу свою руку на уста свої...</p>
<p>5 Я раз говорив був, і вже не скажу, а вдруге і більш не додам!...</p>
<p>6 І відповів Господь Йову із бурі й сказав:</p>
<p>7 Підпережи но ти стегна свої, як мужчина: Я буду питати тебе, ти ж пояснюй Мені!</p>
<p>8 Чи ти хочеш порушити право Моє, винуватити Мене, щоб оправданим бути?</p>
<p>9 Коли маєш рамено, як Бог, і голосом ти загримиш, немов Він,</p>
<p>10 то окрась Ти себе пишнотою й величністю, зодягнися у славу й красу!</p>
<p>11 Розпорош лютість гніву свого, і поглянь на все горде й принизь ти його!</p>
<p>12 Поглянь на все горде й його впокори, поспихай нечестивих на їхньому місці,</p>
<p>13 поховай їх у поросі разом, а їхні обличчя обвий в укритті.</p>
<p>14 Тоді й Я тебе славити буду, як правиця твоя допоможе тобі!</p>
<p>15 А ось бегемот, що його Я створив, як тебе, траву, як худоба велика, він їсть.</p>
<p>16 Ото сила його в його стегнах, його ж міцність у м'язах його живота.</p>
<p>17 Випростовує він, немов кедра, свойого хвоста, жили стегон його посплітались.</p>
<p>18 Його кості немов мідяні оті рури, костомахи його як ті пруття залізні.</p>
<p>19 Голова оце Божих доріг; і тільки Творець його може зблизити до нього меча...</p>
<p>20 Бо гори приносять поживу йому, і там грається вся звірина польова.</p>
<p>21 Під лотосами він вилежується, в укритті очерету й болота.</p>
<p>22 Лотоси тінню своєю вкривають його, тополі поточні його обгортають.</p>
<p>23 Ось підіймається річка, та він не боїться її, він безпечний, хоча б сам Йордан йому в пащу впливав!</p>
<p>24 Хто може схопити його в його очах, гаками ніздрю продіравити?</p>
<p>25 Чи левіятана потягнеш гачком, і йому язика стягнеш шнуром?</p>
<p>26 Чи очеретину вкладеш йому в ніздря, чи терниною щоку йому продіравиш?</p>
<p>27 Чи він буде багато благати тебе, чи буде тобі говорити лагідне?</p>
<p>28 Чи складе він умову з тобою, і ти візьмеш його за раба собі вічного?</p>
<p>29 Чи ним бавитись будеш, як птахом, і прив'яжеш його для дівчаток своїх?</p>
<p>30 Чи ним спільники торгуватимуть, чи поділять його між купців-хананеїв?</p>
<p>31 Чи шпильками проколиш ти шкіру його, а острогою риб'ячою його голову?</p>
<p>32 Поклади ж свою руку на нього, й згадай про війну, і більше того не чини!</p>
<h4>Йов 41</h4>
<p>1 Тож надія твоя неправдива, на сам вигляд його упадеш.</p>
<p>2 Нема смільчака, щоб його він збудив, а хто ж перед обличчям Моїм зможе стати?</p>
<p>3 Хто вийде навпроти Мене й буде цілий? Що під небом усім це Моє!</p>
<p>4 Не буду мовчати про члени його, про стан його сили й красу його складу.</p>
<p>5 Хто відкриє поверхню одежі його? Хто підійде коли до двійних його щелепів?</p>
<p>6 Двері обличчя його хто відчинить? Навколо зубів його жах!</p>
<p>7 Його спина канали щитів, поєднання їх крем'яная печать.</p>
<p>8 Одне до одного доходить, а вітер між ними не пройде.</p>
<p>9 Одне до одного притверджені, сполучені, і не відділяться.</p>
<p>10 Його чхання засвічує світло, а очі його як повіки зорі світової!</p>
<p>11 Бухає полум'я з пащі його, вириваються іскри огненні!</p>
<p>12 Із ніздер його валить дим, немов з того горшка, що кипить та біжить.</p>
<p>13 Його подих розпалює вугіль, і бухає полум'я з пащі його.</p>
<p>14 Сила ночує на шиї його, а страх перед ним утікає.</p>
<p>15 М'ясо нутра його міцно тримається, воно в ньому тверде, не хитається.</p>
<p>16 Його серце, мов з каменя вилите, і тверде, як те долішнє жорно!</p>
<p>17 Як підводиться він, перелякуються силачі, та й ховаються з жаху.</p>
<p>18 Той меч, що досягне його, не встоїть, ані спис, ані ратище й панцер.</p>
<p>19 За солому залізо вважає, а мідь за гнилу деревину!</p>
<p>20 Син лука, стріла, не примусит увтікати його, каміння із пращі для нього зміняється в сіно.</p>
<p>21 Булаву уважає він за соломинку, і сміється із посвисту ратища.</p>
<p>22 Під ним гостре череп'я, лягає на гостре, немов у болото.</p>
<p>23 Чинить він, що кипить глибочінь, мов горня, і обертає море в окріп.</p>
<p>24 Стежка світить за ним, а безодня здається йому сивиною.</p>
<p>25 Немає подоби йому на землі, він безстрашним створений,</p>
<p>26 він бачить усе, що високе, він цар над усім пишним звір'ям!</p>
<h4>Йов 42</h4>
<p>1 А Йов відповів Господеві й сказав:</p>
<p>2 Я знаю, що можеш Ти все, і не спиняється задум у Тебе!</p>
<p>3 Хто ж то такий, що ховає пораду немудру? Тому я говорив, але не розумів... Це чудніше від мене, й не знаю його:</p>
<p>4 Слухай же ти, а Я буду казати, запитаю тебе, ти ж Мені поясни...</p>
<p>5 Тільки послухом уха я чув був про Тебе, а тепер моє око ось бачить Тебе...</p>
<p>6 Тому я зрікаюсь говореного, і каюсь у поросі й попелі!...</p>
<p>7 І сталося по тому, як Господь промовив ці слова до Йова, сказав Господь теманянину Еліфазові: Запалився Мій гнів на тебе та на двох твоїх приятелів, бо ви не говорили слушного про Мене, як раб Мій Йов.</p>
<p>8 А тепер візьміть собі сім бичків та сім баранів, і йдіть до Мого раба Йова, і принесете цілопалення за себе, а Мій раб Йов помолиться за вас, бо тільки з ним Я буду рахуватися, щоб не вчинити вам злої речі, бо ви не говорили слушного про Мене, як раб Мій Йов.</p>
<p>9 І пішли теманянин Еліфаз, і шух'янин Білдад, та нааматянин Цофар, і зробили, як говорив їм Господь. І споглянув Господь на Йова.</p>
<p>10 І Господь привернув Йова до першого стану, коли він помолився за своїх приятелів. І помножив Господь усе, що Йов мав, удвоє.</p>
<p>11 І поприходили до нього всі брати його, і всі сестри його та всі попередні знайомі його, і їли з ним хліб у його домі. І вони головою хитали над ним, та потішали його за все зле, що Господь був спровадив на нього. І дали вони йому кожен по одній кеситі, і кожен по одній золотій обручці.</p>
<p>12 А Господь поблагословив останок днів Йова більше від початку його, і було в нього чотирнадцять тисяч дрібної худоби, і шість тисяч верблюдів, тисяча пар худоби великої та тисяча ослиць.</p>
<p>13 І було в нього семеро синів та три дочки.</p>
<p>14 І назвав він ім'я першій: Єміма, і ім'я другій: Кеція, а ім'я третій: Керен-Гаппух.</p>
<p>15 І таких вродливих жінок, як Йовові дочки, не знайшлося по всій землі. І дав їм їх батько спадщину поміж їхніми братами.</p>
<p>16 А Йов жив по тому сотню й сорок років, і побачив синів своїх та синів синів своїх, чотири поколінні.</p>
<p>17 І впокоївся Йов старим та насиченим днями.</p>

