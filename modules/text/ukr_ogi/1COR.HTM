
<h2></h2>
<h4>1-е до коринтян 1</h4>
<p>1 Павло, волею Божою покликаний за апостола Ісуса Христа, і брат Состен,</p>
<p>2 Божій Церкві, що в Коринті, посвяченим у Христі Ісусі, покликаним святим, зо всіма, що на всякому місті прикликають Ім'я Господа нашого Ісуса Христа, їхнього і нашого,</p>
<p>3 благодать вам і мир від Бога Отця нашого й Господа Ісуса Христа!</p>
<p>4 Я завжди дякую моєму Богові за вас, через Божу благодать, що була вам дана в Христі Ісусі,</p>
<p>5 бо ви всім збагатилися в Ньому, словом усяким і всяким знанням,</p>
<p>6 бо свідоцтво Христове між вами утвердилось,</p>
<p>7 так що не маєте недостачі в жаднім дарі благодаті ви, що очікуєте з'явлення Господа нашого Ісуса Христа.</p>
<p>8 Він вас утвердить до кінця неповинними бути дня Господа нашого Ісуса Христа!</p>
<p>9 Вірний Бог, що ви через Нього покликані до спільноти Сина Його Ісуса Христа, Господа нашого.</p>
<p>10 Тож благаю вас, браття, Ім'ям Господа нашого Ісуса Христа, щоб ви всі говорили те саме, і щоб не було поміж вами поділення, але щоб були ви поєднані в однім розумінні та в думці одній!</p>
<p>11 Бо стало відомо мені про вас, мої браття, від Хлоїних, що між вами суперечки.</p>
<p>12 А кажу я про те, що з вас кожен говорить: я ж Павлів, а я Аполлосів, а я Кифин, а я Христів.</p>
<p>13 Чи ж Христос поділився? Чи ж Павло був розп'ятий за вас? Чи в Павлове ім'я ви христились?</p>
<p>14 Дякую Богові, що я ані одного з вас не христив, окрім Кріспа та Гая,</p>
<p>15 щоб ніхто не сказав, ніби я охристив був у ймення своє.</p>
<p>16 Охристив же був я й дім Степанів; більш не знаю, чи христив кого іншого я.</p>
<p>17 Бо Христос не послав мене, щоб христити, а звіщати Євангелію, і то не в мудрості слова, щоб безсилим не став хрест Христа.</p>
<p>18 Бож слово про хреста тим, що гинуть, то глупота, а для нас, що спасаємось, Сила Божа!</p>
<p>19 Бо написано: Я погублю мудрість премудрих, а розум розумних відкину!</p>
<p>20 Де мудрий? Де книжник? Де дослідувач віку цього? Хіба Бог мудрість світу цього не змінив на глупоту?</p>
<p>21 Через те ж, що світ мудрістю не зрозумів Бога в мудрості Божій, то Богові вгодно було спасти віруючих через дурість проповіді.</p>
<p>22 Бо й юдеї жадають ознак, і греки пошукують мудрости,</p>
<p>23 а ми проповідуємо Христа розп'ятого, для юдеїв згіршення, а для греків безумство,</p>
<p>24 а для самих покликаних юдеїв та греків Христа, Божу силу та Божую мудрість!</p>
<p>25 Бо Боже й немудре розумніше воно від людей, а Боже немічне сильніше воно від людей!</p>
<p>26 Дивіться бо, браття, на ваших покликаних, що небагато-хто мудрі за тілом, небагато-хто сильні, небагато-хто шляхетні.</p>
<p>27 Але Бог вибрав немудре світу, щоб засоромити мудрих, і немічне світу Бог вибрав, щоб засоромити сильне,</p>
<p>28 і простих світу, і погорджених, і незначних вибрав Бог, щоб значне знівечити,</p>
<p>29 так щоб не хвалилося перед Богом жадне тіло.</p>
<p>30 А з Нього ви в Христі Ісусі, що став нам мудрістю від Бога, праведністю ж, і освяченням, і відкупленням,</p>
<p>31 щоб було, як написано: Хто хвалиться, нехай хвалиться Господом!</p>
<h4>1-е до коринтян 2</h4>
<p>1 А я, як прийшов до вас, браття, не прийшов вам звіщати про Боже свідоцтво з добірною мовою або мудрістю,</p>
<p>2 бо я надумавсь нічого між вами не знати, крім Ісуса Христа, і Того розп'ятого...</p>
<p>3 І я в вас був у немочі, і в страху, і в великім тремтінні.</p>
<p>4 І слово моє й моя проповідь не в словах переконливих людської мудрости, але в доказі духа та сили,</p>
<p>5 щоб була віра ваша не в мудрості людській, але в силі Божій!</p>
<p>6 А ми говоримо про мудрість між досконалими, але мудрість не віку цього, ані володарів цього віку, що гинуть,</p>
<p>7 але ми говоримо Божу мудрість у таємниці, приховану, яку Бог перед віками призначив нам на славу,</p>
<p>8 яку ніхто з володарів цього віку не пізнав; коли б бо пізнали були, то не розп'яли б вони Господа слави!</p>
<p>9 Але, як написано: Чого око не бачило й вухо не чуло, і що на серце людині не впало, те Бог приготував був тим, хто любить Його!</p>
<p>10 А нам Бог відкрив це Своїм Духом, усе бо досліджує Дух, навіть Божі глибини.</p>
<p>11 Хто бо з людей знає речі людські, окрім людського духа, що в нім проживає? Так само не знає ніхто й речей Божих, окрім Духа Божого.</p>
<p>12 А ми прийняли духа не світу, але Духа, що з Бога, щоб знати про речі, від Бога даровані нам,</p>
<p>13 що й говоримо не вивченими словами людської мудрости, але вивченими від Духа Святого, порівнюючи духовне до духовного.</p>
<p>14 А людина тілесна не приймає речей, що від Божого Духа, бо їй це глупота, і вона зрозуміти їх не може, бо вони розуміються тільки духовно.</p>
<p>15 Духовна ж людина судить усе, а її судити не може ніхто.</p>
<p>16 Бо хто розум Господній пізнав, який би його міг навчати? А ми маємо розум Христів!</p>
<h4>1-е до коринтян 3</h4>
<p>1 І я, браття, не міг говорити до вас, як до духовних, але як до тілесних, як до немовлят у Христі.</p>
<p>2 Я вас годував молоком, а не твердою їжею, бо ви не могли її їсти, та й тепер ще не можете,</p>
<p>3 бо ви ще тілесні. Бо коли заздрість та суперечки між вами, то чи ж ви не тілесні, і хіба не полюдському робите?</p>
<p>4 Бо коли хто каже: Я ж Павлів, а інший: Я Аполлосів, то чи ж ви не тілесні?</p>
<p>5 Бо хто ж Аполлос? Або хто то Павло? Вони тільки служителі, що ви ввірували через них, і то скільки кому дав Господь.</p>
<p>6 Я посадив, Аполлос поливав, Бог же зростив,</p>
<p>7 тому ані той, хто садить, ані хто поливає, є щось, але Бог, що родить!</p>
<p>8 І хто садить, і хто поливає одне, і кожен одержить свою нагороду за працею своєю!</p>
<p>9 Бо ми співробітники Божі, а ви Боже поле, Божа будівля.</p>
<p>10 Я за благодаттю Божою, що дана мені, як мудрий будівничий, основу поклав, а інший будує на ній; але нехай кожен пильнує, як він будує на ній!</p>
<p>11 Ніхто бо не може покласти іншої основи, окрім покладеної, а вона Ісус Христос.</p>
<p>12 А коли хто на цій основі будує з золота, срібла, дорогоцінного каміння, із дерева, сіна, соломи,</p>
<p>13 то буде виявлене діло кожного, бо виявить день, тому що він огнем об'являється, і огонь діло кожного випробує, яке воно є.</p>
<p>14 І коли чиє діло, яке збудував хто, устоїть, то той нагороду одержить;</p>
<p>15 коли ж діло згорить, той матиме шкоду, та сам він спасеться, але так, як через огонь.</p>
<p>16 Чи не знаєте ви, що ви Божий храм, і Дух Божий у вас пробуває?</p>
<p>17 Як хто нівечить Божого храма, того знівечить Бог, бо храм Божий святий, а храм той то ви!</p>
<p>18 Хай не зводить ніхто сам себе. Як кому з вас здається, що він мудрий в цім віці, нехай стане нерозумним, щоб бути премудрим.</p>
<p>19 Цьогосвітня бо мудрість у Бога глупота, бо написано: Він ловить премудрих у хитрощах їхніх!</p>
<p>20 І знову: Знає Господь думки мудрих, що марнотні вони!</p>
<p>21 Тож нехай ніхто не хвалиться людьми, бо все ваше:</p>
<p>22 чи Павло, чи Аполлос, чи Кифа, чи світ, чи життя, чи смерть, чи теперішнє, чи майбутнє усе ваше,</p>
<p>23 ви ж Христові, а Христос Божий!</p>
<h4>1-е до коринтян 4</h4>
<p>1 Нехай кожен нас так уважає, якби служителів Христових і доморядників Божих таємниць;</p>
<p>2 а що ще шукається в доморядниках, щоб кожен був знайдений вірним.</p>
<p>3 А для мене то найменше, щоб судили мене ви чи суд людський, бо я й сам не суджу себе.</p>
<p>4 Я бо проти себе нічого не знаю, але цим не виправдуюсь; Той же, Хто судить мене, то Господь.</p>
<p>5 Тому не судіть передчасно нічого, аж поки не прийде Господь, що й висвітлить таємниці темряви та виявить задуми сердець, і тоді кожному буде похвала від Бога.</p>
<p>6 Оце ж усе, браття, приклав я до себе й Аполлоса ради вас, щоб від нас ви навчилися думати не більш, як написано, щоб ви не чванились один за одним перед іншим.</p>
<p>7 Хто бо тебе вирізняє? Що ти маєш, чого б ти не взяв? А коли ж бо ти взяв, чого чванишся, ніби не взяв?</p>
<p>8 Ви вже нагодовані, ви вже збагатилися, без нас ви царюєте. І коли б то ви стали царювати, щоб і ми царювали з вами!</p>
<p>9 Бо я думаю, що Бог нас, апостолів, поставив за найостанніших, мов на смерть засуджених, бо ми стали дивовищем світові, і Анголам, і людям.</p>
<p>10 Ми нерозумні Христа ради, а ви мудрі в Христі; ми слабі, ви ж міцні; ви славні, а ми безчесні!</p>
<p>11 Ми до цього часу і голодуємо, і прагнемо, і нагі ми, і катовані, і тиняємось,</p>
<p>12 і трудимось, працюючи своїми руками. Коли нас лихословлять, ми благословляємо; як нас переслідують, ми терпимо;</p>
<p>13 як лають, ми молимось; ми стали, як сміття те для світу, аж досі ми всім, як ті викидки!</p>
<p>14 Не пишу це для того, щоб вас осоромити, але остерігаю, як своїх любих дітей.</p>
<p>15 Бо хоч би ви мали десять тисяч наставників у Христі, та отців не багато; а я вас породив у Христі Ісусі через Євангелію...</p>
<p>16 Тож благаю я вас: будьте наслідувачами мене!</p>
<p>17 Для цього послав я до вас Тимофія, що для мене улюблений і вірний син у Господі, він вам нагадає шляхи мої в Христі Ісусі, як навчаю я скрізь у кожній Церкві.</p>
<p>18 Деякі згорділи, так немов би не мав я прийти до вас.</p>
<p>19 Та небавом прийду до вас, як захоче Господь, і пізнаю не слово згорділих, але силу.</p>
<p>20 Бо Царство Боже не в слові, а в силі.</p>
<p>21 Чого хочете? Чи прийти до вас з києм, чи з любов'ю та з духом лагідности?</p>
<h4>1-е до коринтян 5</h4>
<p>1 Всюди чути, що між вами перелюб, і то такий перелюб, який і між поганами незнаний, що хтось має за дружину собі дружину батькову...</p>
<p>2 І ви завеличалися, а не засмутились радніш, щоб був вилучений з-поміж вас, хто цей учинок зробив.</p>
<p>3 Отож я, відсутній тілом, та присутній духом, уже розсудив, як присутній між вами: того, хто так учинив це,</p>
<p>4 у Ім'я Господа Ісуса, як зберетеся ви та мій дух, із силою Господа нашого Ісуса,</p>
<p>5 віддати такого сатані на погибіль тіла, щоб дух спасся Господнього дня!</p>
<p>6 Величання ваше не добре. Хіба ви не знаєте, що мала розчина все тісто заквашує?</p>
<p>7 Отож, очистьте стару розчину, щоб стати вам новим тістом, бо ви прісні, бо наша Пасха, Христос, за нас у жертву принесений.</p>
<p>8 Тому святкуймо не в давній розчині, ані в розчині злоби й лукавства, але в опрісноках чистости та правди!</p>
<p>9 Я писав вам у листі не єднатися з перелюбниками,</p>
<p>10 але не взагалі з цьогосвітніми перелюбниками, чи з користолюбцями, чи з хижаками, чи з ідолянами, бо ви мусіли були б відійти від світу.</p>
<p>11 А тепер я писав вам не єднатися з тим, хто зветься братом, та є перелюбник, чи користолюбець, чи ідолянин, чи злоріка, чи п'яниця, чи хижак, із такими навіть не їсти!</p>
<p>12 Бо що ж мені судити й чужих? Чи ви не судите своїх?</p>
<p>13 А чужих судить Бог. Тож вилучіть лукавого з-поміж себе самих!</p>
<h4>1-е до коринтян 6</h4>
<p>1 Чи посміє хто з вас, маючи справу до іншого, судитися в неправедних, а не в святих?</p>
<p>2 Хіба ви не знаєте, що святі світ судитимуть? Коли ж будете ви світ судити, то чи ж ви негідні судити незначні справи?</p>
<p>3 Хіба ви не знаєте, що ми будем судити Анголів, а не тільки життєве?</p>
<p>4 А ви, коли маєте суд за життєве, то ставите суддями тих, хто нічого не значить у Церкві.</p>
<p>5 Я на сором це вам говорю. Чи ж між вами немає ні одного мудрого, щоб він міг розсудити між братами своїми?</p>
<p>6 Та брат судиться з братом, і то перед невірними!</p>
<p>7 Тож уже для вас сором зовсім, що суди між собою ви маєте. Чому краще не терпите кривди? Чому краще не маєте шкоди?</p>
<p>8 Але ви самі кривду чините та обдираєте, та ще братів...</p>
<p>9 Хіба ви не знаєте, що неправедні не вспадкують Божого Царства? Не обманюйте себе: ні розпусники, ні ідоляни, ні перелюбники, ні блудодійники, ні мужоложники,</p>
<p>10 ні злодії, ні користолюбці, ні п'яниці, ні злоріки, ні хижаки Царства Божого не вспадкують вони!</p>
<p>11 І такими були дехто з вас, але ви обмились, але освятились, але виправдались Іменем Господа Ісуса Христа й Духом нашого Бога.</p>
<p>12 Усе мені можна, та не все на пожиток. Усе мені можна, але мною ніщо володіти не повинно.</p>
<p>13 °жа для черева, і черево для їжі, але Бог одне й друге понищить. А тіло не для розпусти, але для Господа, і Господь для тіла.</p>
<p>14 Бог же й Господа воскресив, воскресить Він і нас Своєю силою!</p>
<p>15 Хіба ви не знаєте, що ваші тіла то члени Христові? Отож, узявши члени Христові, зроблю їх членами розпусниці? Зовсім ні!</p>
<p>16 Хіба ви не знаєте, що той, хто злучується з розпусницею, стає одним тілом із нею? Бо каже: Обидва ви будете тілом одним.</p>
<p>17 А хто з Господом злучується, стає одним духом із Ним.</p>
<p>18 Утікайте від розпусти. Усякий бо гріх, що його чинить людина, є поза тілом. А хто чинить розпусту, той грішить проти власного тіла.</p>
<p>19 Хіба ви не знаєте, що ваше тіло то храм Духа Святого, що живе Він у вас, якого від Бога ви маєте, і ви не свої?</p>
<p>20 Бо дорого куплені ви. Отож прославляйте Бога в тілі своєму та в дусі своєму, що Божі вони!</p>
<h4>1-е до коринтян 7</h4>
<p>1 А про що ви писали мені, то добре було б чоловікові не дотикатися жінки.</p>
<p>2 Але щоб уникнути розпусти, нехай кожен муж має дружину свою, і кожна жінка хай має свого чоловіка.</p>
<p>3 Нехай віддає чоловік своїй дружині потрібну любов, так же само й чоловікові дружина.</p>
<p>4 Дружина не володіє над тілом своїм, але чоловік; так же само й чоловік не володіє над тілом своїм, але дружина.</p>
<p>5 Не вхиляйтесь одне від одного, хібащо дочасно за згодою, щоб бути в пості та молитві, та й сходьтеся знову докупи, щоб вас сатана не спокушував вашим нестриманням.</p>
<p>6 А це говорю вам як раду, а не як наказа.</p>
<p>7 Бо хочу, щоб усі чоловіки були, як і я; але кожен має від Бога свій дар, один так, інший так.</p>
<p>8 Говорю ж неодруженим і вдовам: добре їм, як вони позостануться так, як і я.</p>
<p>9 Коли ж не втримаються, нехай одружуються, бо краще женитися, ніж розпалятися.</p>
<p>10 А тим, що побрались, наказую не я, а Господь: Нехай не розлучається дружина з своїм чоловіком!</p>
<p>11 А коли ж і розлучиться, хай зостається незаміжня, або з чоловіком своїм хай помириться, і не відпускати чоловікові дружини!</p>
<p>12 Іншим же я говорю, не Господь: коли який брат має дружину невіруючу, і згідна вона жити з ним, нехай він не лишає її.</p>
<p>13 І жінка, як має чоловіка невіруючого, а той згоден жити з нею, нехай не лишає його.</p>
<p>14 Чоловік бо невіруючий освячується в дружині, а дружина невіруюча освячується в чоловікові. А інакше нечисті були б ваші діти, тепер же святі.</p>
<p>15 А як хоче невіруючий розлучитися, хай розлучиться, не неволиться брат чи сестра в такім разі, бо покликав нас Бог до миру.</p>
<p>16 Звідки знаєш ти, дружино, чи не спасеш чоловіка? Або звідки знаєш, чоловіче, чи не спасеш дружини?</p>
<p>17 Нехай тільки так ходить кожен, як кому Бог призначив, як Господь покликав його. І так усім Церквам я наказую.</p>
<p>18 Хто покликаний був в обрізанні, нехай він того не цурається; чи покликаний хто в необрізанні, нехай не обрізується.</p>
<p>19 Обрізання ніщо, і ніщо необрізання, а важливе дотримування Божих заповідей.</p>
<p>20 Нехай кожен лишається в стані такому, в якому покликаний був.</p>
<p>21 Чи покликаний був ти рабом? Не турбуйся про те. Але коли й можеш стати вільним, то використай краще це.</p>
<p>22 Бо покликаний в Господі раб визволенець Господній; так само покликаний і визволенець він раб Христа.</p>
<p>23 Ви дорого куплені, тож не ставайте рабами людей!</p>
<p>24 Браття, кожен із вас, в якім стані покликаний був, хай у тім перед Богом лишається!</p>
<p>25 Про дівчат же не маю наказу Господнього, але даю раду як той, хто одержав від Господа милість буть вірним.</p>
<p>26 Отож за сучасного утиску добрим уважаю я те, що чоловікові добре лишатися так.</p>
<p>27 Ти зв'язаний з дружиною? Не шукай розв'язання. Розв'язався від дружини? Не шукай дружини.</p>
<p>28 А коли ти й оженишся, то не згрішив; і як дівчина заміж піде, вона не згрішить. Та муку тілесну такі будуть мати, а мені шкода вас.</p>
<p>29 А це, браття, кажу я, бо час позосталий короткий, щоб і ті, що мають дружин, були, як ті, що не мають,</p>
<p>30 а хто плаче, як ті, хто не плаче, а хто тішиться, як ті, хто не тішиться; і хто купує, як би не набули,</p>
<p>31 а хто цьогосвітнім користується, як би не користувались, бо минає стан світу цього.</p>
<p>32 А я хочу, щоб ви безклопітні були. Неодружений про речі Господні клопочеться, як догодити Господеві,</p>
<p>33 а одружений про речі життєві клопочеться, як догодити своїй дружині,</p>
<p>34 і він поділений. Незаміжня ж жінка та дівчина про речі Господні клопочеться, щоб бути святою ті тілом, і духом. А заміжня про речі життєві клопочеться, як догодити чоловікові.</p>
<p>35 А це я кажу вам самим на пожиток, а не щоб сильце вам накинути, але щоб пристойно й горливо держались ви Господа.</p>
<p>36 А як думає хто про дівчину свою, що соромно, як вона переросте, і так мала б лишатись, нехай робить, що хоче, не згрішить: нехай заміж виходять.</p>
<p>37 А хто в серці своїм стоїть міцно, не має конечности, владу ж має над своєю волею, і це постановив він у серці своєму берегти свою дівчину, той робить добре.</p>
<p>38 Тому й той, хто віддає свою дівчину заміж, добре робить, а хто не віддає робить краще.</p>
<p>39 Дружина законом прив'язана, поки живе чоловік її; коли ж чоловік її вмре, вона вільна виходити заміж, за кого захоче, аби тільки в Господі.</p>
<p>40 Блаженніша вона, коли так позостанеться за моєю порадою, бо міркую, що й я маю Божого Духа.</p>
<h4>1-е до коринтян 8</h4>
<p>1 А щодо ідольських жертов, то ми знаємо, що всі маємо знання. Знання ж надимає, любов же будує!</p>
<p>2 Коли хто думає, ніби щось знає, той нічого не знає ще так, як знати повинно.</p>
<p>3 Коли ж любить хто Бога, той пізнаний Ним.</p>
<p>4 Тож про споживання ідольських жертов ми знаємо, що ідол у світі ніщо, і що іншого Бога нема, окрім Бога Одного.</p>
<p>5 Бо хоч і існують так звані боги чи на небі, чи то на землі, як існує багато богів і багато панів,</p>
<p>6 та для нас один Бог Отець, що з Нього походить усе, ми ж для Нього, і один Господь Ісус Христос, що все сталося Ним, і ми Ним.</p>
<p>7 Та не всі таке мають знання, бо деякі мають призвичаєння до ідола й досі, і їдять, як ідольську жертву, і їхнє сумління, бувши недуже, споганюється.</p>
<p>8 °жа ж нас до Бога не зближує: бо коли не їмо, то нічого не тратимо, а коли ми їмо, то не набуваєм нічого.</p>
<p>9 Але стережіться, щоб ця ваша воля не стала якось за спотикання слабим!</p>
<p>10 Коли бо хто бачить тебе, маючого знання, як ти в ідольській божниці сидиш за столом, чи ж сумління його, бувши слабе, не буде спонукане їсти ідольські жертви?</p>
<p>11 І через знання твоє згине недужий твій брат, що за нього Христос був умер!</p>
<p>12 Грішачи так проти братів та вражаючи їхнє слабе сумління, ви проти Христа грішите.</p>
<p>13 Ось тому, коли їжа спокушує брата мого, то повік я не їстиму м'яса, щоб не спокусити брата свого!</p>
<h4>1-е до коринтян 9</h4>
<p>1 Хіба ж я не вільний? Чи ж я не апостол? Хіба я не бачив Ісуса Христа, Господа нашого? Хіба ви, то не справа моя перед Господом?</p>
<p>2 Коли я не апостол для інших, то для вас я апостол, ви бо печать мого апостольства в Господі.</p>
<p>3 Оце оборона моя перед тими, хто судить мене.</p>
<p>4 Чи ми права не маємо їсти та пити?</p>
<p>5 Чи ми права не маємо водити з собою сестру, дружину, як і інші апостоли, і Господні брати, і Кифа?</p>
<p>6 Хіба я один і Варнава не маємо права, щоб не працювати?</p>
<p>7 Хто коштом своїм коли служить у війську? Або хто виноградника садить, і не їсть з його плоду? Або хто отару пасе, і не їсть молока від отари?</p>
<p>8 Чи я тільки по-людському це говорю? Хіба ж і Закон не говорить цього?</p>
<p>9 Бо в Законі Мойсеєвім писано: Не в'яжи рота волові, що молотить. Хіба за волів Бог турбується?</p>
<p>10 Чи говорить Він зовсім для нас? Для нас, бо написано, що з надією мусить орати орач, а молотник молотити з надією мати частку в своїм сподіванні.</p>
<p>11 Коли ми сіяли вам духовне, чи ж велика то річ, як пожнемо ми ваше тілесне?</p>
<p>12 Як право на вас мають інші, то тим більше ми. Але ми не вжили цього права, та все терпимо, аби перешкоди якої Христовій Євангелії ми не вчинили.</p>
<p>13 Хіба ви не знаєте, що священнослужителі від святині годуються? Що ті, хто служить вівтареві, із вівтаря мають частку?</p>
<p>14 Так і Господь наказав проповідникам Євангелії жити з Євангелії.</p>
<p>15 Але з того нічого не вжив я. А цього не писав я для того, щоб для мене так було. Бо мені краще вмерти, аніж щоб хто знівечив хвалу мою!</p>
<p>16 Бо коли я звіщаю Євангелію, то нема чим хвалитись мені, це бо повинність моя. І горе мені, коли я не звіщаю Євангелії!</p>
<p>17 Тож коли це роблю добровільно, я маю нагороду; коли ж недобровільно, то виконую службу доручену.</p>
<p>18 Яка ж нагорода мені? Та, що, благовістячи, я безкорисливо проповідував Христову Євангелію, не використовуючи особистих прав щодо благовістя.</p>
<p>19 Від усіх бувши вільний, я зробився рабом для всіх, щоб найбільше придбати.</p>
<p>20 Для юдеїв я був, як юдей, щоб юдеїв придбати; для підзаконних був, як підзаконний, хоч сам підзаконним не бувши, щоб придбати підзаконних.</p>
<p>21 Для тих, хто без Закону, я був беззаконний, не бувши беззаконний Богові, а законний Христові, щоб придбати беззаконних.</p>
<p>22 Для слабих, як слабий, щоб придбати слабих. Для всіх я був усе, щоб спасти бодай деяких.</p>
<p>23 А це я роблю для Євангелії, щоб стати її спільником.</p>
<p>24 Хіба ви не знаєте, що ті, хто на перегонах біжить, усі біжать, але нагороду приймає один? Біжіть так, щоб одержали ви!</p>
<p>25 І кожен змагун від усього стримується; вони ж щоб тлінний прийняти вінок, але ми щоб нетлінний.</p>
<p>26 Тож біжу я не так, немов на непевне, борюся не так, немов би повітря б'ючи.</p>
<p>27 Але вмертвляю й неволю я тіло своє, щоб, звіщаючи іншим, не стати самому негідним.</p>
<h4>1-е до коринтян 10</h4>
<p>1 Не хочу я, браття, щоб ви не знали, що під хмарою всі отці наші були, і всі перейшли через море,</p>
<p>2 і всі охристилися в хмарі та в морі в Мойсея,</p>
<p>3 і всі їли ту саму поживу духовну,</p>
<p>4 і пили всі той самий духовний напій, бо пили від духовної скелі, що йшла вслід за ними, а та скеля був Христос!</p>
<p>5 Але їх багатьох не вподобав був Бог, бо понищив Він їх у пустині.</p>
<p>6 А це були приклади нам, щоб ми пожадливі на зле не були, як були пожадливі й вони.</p>
<p>7 Не будьте також ідолянами, як деякі з них, як написано: Люди сіли, щоб їсти та пити, і встали, щоб грати.</p>
<p>8 Не станьмо чинити блуду, як деякі з них блудодіяли, і полягло їх одного дня двадцять три тисячі.</p>
<p>9 Ані не випробовуймо Христа, як деякі з них випробовували, та й від зміїв загинули.</p>
<p>10 Ані не нарікайте, як деякі з них нарікали, і загинули від погубителя.</p>
<p>11 Усе це трапилось з ними, як приклади, а написане нам на науку, бо за нашого часу кінець віку прийшов.</p>
<p>12 Тому то, хто думає, ніби стоїть він, нехай стережеться, щоб не впасти!</p>
<p>13 Досягла вас спроба не інша, тільки людська; але вірний Бог, Який не попустить, щоб ви випробовувалися більше, ніж можете, але при спробі й полегшення дасть, щоб знести могли ви її.</p>
<p>14 Тому, мої любі, утікайте від служіння ідолам.</p>
<p>15 Кажу, як розумним; судіть самі, що кажу я.</p>
<p>16 Чаша благословення, яку благословляємо, чи не спільнота то крови Христової? Хліб, який ломимо, чи не спільнота він тіла Христового?</p>
<p>17 Тому що один хліб, тіло одне нас багато, бо ми всі спільники хліба одного.</p>
<p>18 Погляньте на Ізраїля за тілом: чи ж ті, що жертви їдять, не спільники вівтаря?</p>
<p>19 Тож що я кажу? Що ідольська жертва є щось? Чи що ідол є щось?</p>
<p>20 Ні, але те, що в жертву приносять, демонам, а не Богові в жертву приносять. Я ж не хочу, щоб ви спільниками для демонів стали.</p>
<p>21 Бо не можете пити чаші Господньої та чаші демонської; не можете бути спільниками Господнього столу й столу демонського.</p>
<p>22 Чи ми дратуватимем Господа? Хіба ми потужніші за Нього?</p>
<p>23 Усе мені можна, та не все на пожиток. Усе мені можна, та будує не все!</p>
<p>24 Нехай не шукає ніхто свого власного, але кожен для ближнього!</p>
<p>25 °жте все, що на ятках м'ясних продається, за сумління зовсім не турбуючись,</p>
<p>26 Бо Господня земля, і все, що на ній!</p>
<p>27 Як покличе вас хтось із невіруючих, і ви захочете піти, їжте все, що дадуть вам, за сумління зовсім не турбуючись.</p>
<p>28 Коли ж скаже вам хтось: Це ідольська жертва, не їжте тоді через того, хто сказав, та через сумління!</p>
<p>29 Говорю ж не про власне сумління, але іншого, чого б моя воля судилась сумлінням чужим?</p>
<p>30 Коли я стаю спільником їжі з подякою, чому мене зневажають за те, за що дякую я?</p>
<p>31 Тож, коли ви їсте, чи коли ви п'єте, або коли інше що робите, усе на Божу славу робіть!</p>
<p>32 Не робіть спокуси юдеям та гелленам, та Церкві Божій,</p>
<p>33 як догоджую й я всім у всьому, не шукаючи в тому пожитку свого, але пожитку для багатьох, щоб спаслися вони.</p>
<h4>1-е до коринтян 11</h4>
<p>1 Будьте наслідувачами мене, як і я Христа!</p>
<p>2 Похваляю ж вас, браття, що ви все моє пам'ятаєте, і заховуєте так передання, як я вам передав.</p>
<p>3 Хочу ж я, щоб ви знали, що всякому чоловікові голова Христос, а жінці голова чоловік, голова ж Христові Бог.</p>
<p>4 Кожен чоловік, що молиться чи пророкує з головою покритою, осоромлює він свою голову.</p>
<p>5 І кожна жінка, що молиться чи пророкує з головою відкритою, осоромлює тим свою голову, бо це є те саме, як була б вона виголена.</p>
<p>6 Бо коли жінка не покривається, хай стрижеться вона; коли ж жінці сором стригтися чи голитися, нехай покривається!</p>
<p>7 Отож, чоловік покривати голови не повинен, бо він образ і слава Бога, а жінка чоловікові слава.</p>
<p>8 Бо чоловік не походить від жінки, але жінка від чоловіка,</p>
<p>9 не створений бо чоловік ради жінки, але жінка ради чоловіка.</p>
<p>10 Тому жінка повина мати на голові знака влади над нею, ради Анголів.</p>
<p>11 Одначе в Господі ані чоловік без жінки, ані жінка без чоловіка.</p>
<p>12 Бо як жінка від чоловіка, так і чоловік через жінку; а все від Бога.</p>
<p>13 Поміркуйте самі між собою, чи пристойне воно, щоб жінка молилася Богові непокрита?</p>
<p>14 Чи ж природа сама вас не вчить, що коли чоловік запускає волосся, то безчестя для нього?</p>
<p>15 Коли ж жінка косу запускає, це слава для неї, бо замість покривала дана коса їй.</p>
<p>16 Коли ж хто сперечатися хоче, ми такого звичаю не маємо, ані Церкви Божі.</p>
<p>17 Пропонуючи це вам, я не хвалю, що збираєтесь ви не на ліпше, а на гірше.</p>
<p>18 Бо найперше, я чую, що як сходитесь ви на збори, то між вами бувають поділення, у що почасти я й вірю.</p>
<p>19 Бо мусять між вами й поділи бути, щоб відкрились між вами й досвідчені.</p>
<p>20 А далі, коли ви збираєтесь разом, то не на те, щоб їсти Господню Вечерю.</p>
<p>21 Бо кожен спішить з'їсти власну вечерю, і один голодує, а другий впивається.</p>
<p>22 Хіба ж ви не маєте хат, щоб їсти та пити? Чи ви зневажаєте Божу Церкву, і осоромлюєте немаючих? Що маю сказати вам? Чи за це похвалю вас? Не похвалю!</p>
<p>23 Бо прийняв я від Господа, що й вам передав, що Господь Ісус ночі тієї, як виданий був, узяв хліб,</p>
<p>24 подяку віддав, і переломив, і сказав: Прийміть, споживайте, це тіло Моє, що за вас ломається. Це робіть на спомин про Мене!</p>
<p>25 Так само і чашу взяв Він по Вечері й сказав: Ця чаша Новий Заповіт у Моїй крові. Це робіть, коли тільки будете пити, на спомин про Мене!</p>
<p>26 Бо кожного разу, як будете їсти цей хліб та чашу цю пити, смерть Господню звіщаєте, аж доки Він прийде.</p>
<p>27 Тому то, хто їстиме хліб цей чи питиме чашу Господню негідно, буде винний супроти тіла та крови Господньої!</p>
<p>28 Нехай же людина випробовує себе, і так нехай хліб їсть і з чаші хай п'є.</p>
<p>29 Бо хто їсть і п'є негідно, не розважаючи про тіло, той суд собі їсть і п'є!</p>
<p>30 Через це поміж вами багато недужих та хворих, і багато-хто заснули.</p>
<p>31 Бо коли б ми самі судили себе, то засуджені ми не були б.</p>
<p>32 Та засуджені від Господа, караємося, щоб нас не засуджено з світом.</p>
<p>33 Ось тому, мої браття, сходячись на поживу, чекайте один одного.</p>
<p>34 А коли хто голодний, нехай вдома він їсть, щоб не сходилися ви на осуд. А про інше, як прийду, заряджу.</p>
<h4>1-е до коринтян 12</h4>
<p>1 А щодо духовних дарів, то не хочу я, браття, щоб не відали ви.</p>
<p>2 Знаєте, що коли ви поганами були, то ходили до німих ідолів, ніби воджено вас.</p>
<p>3 Тому то кажу вам, що ніхто, хто говорить Духом Божим, не скаже: Нехай анатема буде на Ісуса, і не може сказати ніхто: Ісус то Господь, як тільки Духом Святим.</p>
<p>4 Є різниця між дарами милости, Дух же той Самий.</p>
<p>5 Є й різниця між служіннями, та Господь той же Самий.</p>
<p>6 Є різниця й між діями, але Бог той же Самий, що в усіх робить усе.</p>
<p>7 І кожному дається виявлення Духа на користь.</p>
<p>8 Одному бо Духом дається слово мудрости, а другому слово знання тим же Духом,</p>
<p>9 а іншому віра тим же Духом, а іншому дари вздоровлення тим же Духом,</p>
<p>10 а іншому роблення чуд, а іншому пророкування, а іншому розпізнавання духів, а тому різні мови, а іншому вияснення мов.</p>
<p>11 А все оце чинить один і той Самий Дух, уділяючи кожному осібно, як Він хоче.</p>
<p>12 Бо як тіло одне, але має членів багато, усі ж члени тіла, хоч їх багато, то тіло одне, так і Христос.</p>
<p>13 Бо ми всі одним Духом охрищені в тіло одне, чи то юдеї, чи геллени, чи раби, чи то вільні, і всі ми напоєні Духом одним.</p>
<p>14 Бо тіло не є один член, а багато.</p>
<p>15 Коли скаже нога, що я не від тіла, бо я не рука, то хіба через це не від тіла вона?</p>
<p>16 І коли скаже вухо, що я не від тіла, бо я не око, то хіба через це не від тіла воно?</p>
<p>17 Коли б оком було ціле тіло, то де був би слух? А коли б усе слух, то де був би нюх?</p>
<p>18 Та нині Бог розклав члени в тілі, кожного з них, як хотів.</p>
<p>19 Якби всі одним членом були, то де тіло було б?</p>
<p>20 Отож, тепер членів багато, та тіло одне.</p>
<p>21 Бо око не може сказати руці: Ти мені непотрібна; або голова знов ногам: Ви мені непотрібні.</p>
<p>22 Але члени тіла, що здаються слабіші, значно більше потрібні.</p>
<p>23 А тим, що вважаємо їх за зовсім нешановані в тілі, таким честь найбільшу приносимо, і бридкі наші члени отримують пристойність найбільшу,</p>
<p>24 а нашим пристойним того не потрібно. Та Бог змішав тіло, і честь більшу дав нижчому членові,</p>
<p>25 щоб поділення в тілі не було, а щоб члени однаково дбали один про одного.</p>
<p>26 І коли терпить один член, то всі члени з ним терплять; і коли один член пошанований, то всі члени з ним тішаться.</p>
<p>27 І ви тіло Христове, а зосібна ви члени!</p>
<p>28 А інших поставив Бог у Церкві поперше апостолами, подруге пророками, потретє учителями, потім дав сили, також дари вздоровлення, допомоги, управління, різні мови.</p>
<p>29 Чи ж усі апостоли? Чи ж усі пророки? Чи ж усі вчителі? Чи ж усі сили чудодійні?</p>
<p>30 Чи ж усі мають дари вздоровлення? Чи ж мовами всі розмовляють? Чи ж усі виясняють?</p>
<p>31 Тож дбайте ревно про ліпші дари, а я вам покажу путь іще кращу!</p>
<h4>1-е до коринтян 13</h4>
<p>1 Коли я говорю мовами людськими й ангольськими, та любови не маю, то став я як мідь та дзвінка або бубон гудячий!</p>
<p>2 І коли маю дара пророкувати, і знаю всі таємниці й усе знання, і коли маю всю віру, щоб навіть гори переставляти, та любови не маю, то я ніщо!</p>
<p>3 І коли я роздам усі маєтки свої, і коли я віддам своє тіло на спалення, та любови не маю, то пожитку не матиму жадного!</p>
<p>4 Любов довготерпить, любов милосердствує, не заздрить, любов не величається, не надимається,</p>
<p>5 не поводиться нечемно, не шукає тільки свого, не рветься до гніву, не думає лихого,</p>
<p>6 не радіє з неправди, але тішиться правдою,</p>
<p>7 усе зносить, вірить у все, сподівається всього, усе терпить!</p>
<p>8 Ніколи любов не перестає! Хоч пророцтва й існують, та припиняться, хоч мови існують, замовкнуть, хоч існує знання, та скасується.</p>
<p>9 Бо ми знаємо частинно, і пророкуємо частинно;</p>
<p>10 коли ж досконале настане, тоді зупиниться те, що частинне.</p>
<p>11 Коли я дитиною був, то я говорив, як дитина, як дитина я думав, розумів, як дитина. Коли ж мужем я став, то відкинув дитяче.</p>
<p>12 Отож, тепер бачимо ми ніби у дзеркалі, у загадці, але потім обличчям в обличчя; тепер розумію частинно, а потім пізнаю, як і пізнаний я.</p>
<p>13 А тепер залишаються віра, надія, любов, оці три. А найбільша між ними любов!</p>
<h4>1-е до коринтян 14</h4>
<p>1 Дбайте про любов, і про духовне пильнуйте, а найбільше щоб пророкувати.</p>
<p>2 Як говорить хто чужою мовою, той не людям говорить, а Богові, бо ніхто його не розуміє, і він духом говорить таємне.</p>
<p>3 А хто пророкує, той людям говорить на збудування, і на умовлення, і на розраду.</p>
<p>4 Як говорить хто чужою мовою, той будує тільки самого себе, а хто пророкує, той Церкву будує.</p>
<p>5 Я ж хочу, щоб мовами говорили всі, а ліпше щоб пророкували: більший бо той, хто пророкує, аніж той, хто говорить мовами, хібащо пояснює, щоб будувалася Церква.</p>
<p>6 А тепер, як прийду я до вас, браття, і до вас говорити буду чужою мовою, то який вам пожиток зроблю, коли не поясню вам чи то відкриттям, чи знанням, чи пророцтвом, чи наукою?</p>
<p>7 Бо навіть і речі бездушні, що звук видають, як сопілка чи лютня, коли б не видавали вони різних звуків, як пізнати б тоді, що бринить або грає?</p>
<p>8 Бо коли сурма звук невиразний дає, хто до бою готовитись буде?</p>
<p>9 Так і ви, коли мовою не подасте зрозумілого слова, як пізнати, що кажете? Ви говоритимете на вітер!</p>
<p>10 Як багато, наприклад, різних мов є на світі, і жадна з них не без значення!</p>
<p>11 І коли я не знатиму значення слів, то я буду чужинцем промовцеві, і промовець чужинцем мені.</p>
<p>12 Так і ви, що пильнуєте про духовні дари, дбайте, щоб збагачуватись через них на збудування Церкви!</p>
<p>13 Ось тому, хто говорить чужою мовою, нехай молиться, щоб умів виясняти.</p>
<p>14 Бо коли я молюся чужою мовою, то молиться дух мій, а мій розум без плоду!</p>
<p>15 Ну, то що ж? Буду молитися духом, і буду молитися й розумом, співатиму духом, і співатиму й розумом.</p>
<p>16 Бо коли благословлятимеш духом, то як той, що займає місце простої людини, промовить амінь на подяку твою? Не знає бо він, що ти кажеш.</p>
<p>17 Ти дякуєш добре, але не будується інший.</p>
<p>18 Дякую Богові моєму, розмовляю я мовами більше всіх вас.</p>
<p>19 Але в Церкві волію п'ять слів зрозумілих сказати, щоб і інших навчити, аніж десять тисяч слів чужою мовою!</p>
<p>20 Браття, не будьте дітьми своїм розумом, будьте в лихому дітьми, а в розумі досконалими будьте!</p>
<p>21 У Законі написано: Іншими мовами й іншими устами Я говоритиму людям оцим, та Мене вони й так не послухають, каже Господь.</p>
<p>22 Отож, мови існують на знак не для віруючих, але для невіруючих, а пророцтво для віруючих, а не для невіруючих.</p>
<p>23 А як зійдеться Церква вся разом, і всі говоритимуть чужими мовами, і ввійдуть туди й сторонні чи невіруючі, чи ж не скажуть вони, що біснуєтесь ви?</p>
<p>24 Коли ж усі пророкують, а ввійде якийсь невіруючий чи сторонній, то всі докоряють йому, усі судять його,</p>
<p>25 і так таємниці серця його виявляються, і так він падає ницьма і вклоняється Богові й каже: Бог справді між вами!</p>
<p>26 То що ж, браття? Коли сходитесь ви, то кожен із вас псалом має, має науку, має мову, об'явлення має, має вияснення, нехай буде все це на збудування!</p>
<p>27 Як говорить хто чужою мовою, говоріть по двох, чи найбільше по трьох, і то за чергою, а один нехай перекладає!</p>
<p>28 А коли б не було перекладача, то нехай він у Церкві мовчить, а говорить нехай собі й Богові!</p>
<p>29 А пророки нехай промовляють по двох чи по трьох, а інші нехай розпізнають.</p>
<p>30 Коли ж відкриття буде іншому з тих, хто сидить, нехай перший замовкне!</p>
<p>31 Бо можете пророкувати ви всі по одному, щоб училися всі й усі тішилися!</p>
<p>32 І коряться духи пророчі пророкам,</p>
<p>33 бо Бог не є Богом безладу, але миру. Як по всіх Церквах у святих,</p>
<p>34 нехай у Церкві мовчать жінки ваші! Бо їм говорити не позволено, тільки коритись, як каже й Закон.</p>
<p>35 Коли ж вони хочуть навчитись чогось, нехай вдома питають своїх чоловіків, непристойно бо жінці говорити в Церкві!</p>
<p>36 Хіба вийшло від вас Слово Боже? Чи прийшло воно тільки до вас?</p>
<p>37 Коли хто вважає себе за пророка або за духовного, нехай розуміє, що я пишу вам, бо Господня це заповідь!</p>
<p>38 Коли б же хто не розумів, нехай не розуміє!</p>
<p>39 Отож, браття мої, майте ревність пророкувати, та не бороніть говорити й мовами!</p>
<p>40 Але все нехай буде добропристойно і статечно!</p>
<h4>1-е до коринтян 15</h4>
<p>1 Звіщаю ж вам, браття, Євангелію, яку я вам благовістив, і яку прийняли ви, в якій і стоїте,</p>
<p>2 Якою й спасаєтесь, коли пам'ятаєте, яким словом я благовістив вам, якщо тільки ви ввірували не наосліп.</p>
<p>3 Бо я передав вам найперш, що й прийняв, що Христос був умер ради наших гріхів за Писанням,</p>
<p>4 і що Він був похований, і що третього дня Він воскрес за Писанням,</p>
<p>5 і що з'явився Він Кифі, потім Дванадцятьом.</p>
<p>6 А потім з'явився нараз більше як п'ятистам браттям, що більшість із них живе й досі, а дехто й спочили.</p>
<p>7 Потому з'явився Він Якову, опісля усім апостолам.</p>
<p>8 А по всіх Він з'явився й мені, мов якому недородкові.</p>
<p>9 Я бо найменший з апостолів, що негідний зватись апостолом, бо я переслідував був Божу Церкву.</p>
<p>10 Та благодаттю Божою я те, що є, і благодать Його, що в мені, не даремна була, але я працював більше всіх їх, правда не я, але Божа благодать, що зо мною вона.</p>
<p>11 Тож чи я, чи вони, ми так проповідуємо, і так ви ввірували.</p>
<p>12 Коли ж про Христа проповідується, що воскрес Він із мертвих, як же дехто між вами говорять, що немає воскресення мертвих?</p>
<p>13 Як немає ж воскресення мертвих, то й Христос не воскрес!</p>
<p>14 оли ж бо Христос не воскрес, то проповідь наша даремна, даремна також віра ваша!</p>
<p>15 Ми знайшлися б тоді неправдивими свідками Божими, бо про Бога ми свідчили, що воскресив Він Христа, Якого Він не воскресив, якщо не воскресають померлі.</p>
<p>16 Бо як мертві не воскресають, то й Христос не воскрес!</p>
<p>17 Коли ж бо Христос не воскрес, тоді віра ваша даремна, ви в своїх ще гріхах,</p>
<p>18 тоді то загинули й ті, що в Христі упокоїлись!</p>
<p>19 Коли ми надіємося на Христа тільки в цьому житті, то ми найнещасніші від усіх людей!</p>
<p>20 Та нині Христос воскрес із мертвих, первісток серед покійних.</p>
<p>21 Смерть бо через людину, і через Людину воскресення мертвих.</p>
<p>22 Бо так, як в Адамі вмирають усі, так само в Христі всі оживуть,</p>
<p>23 кожен у своєму порядку: первісток Христос, потім ті, що Христові, під час Його приходу.</p>
<p>24 А потому кінець, коли Він передасть царство Богові й Отцеві, коли Він зруйнує всякий уряд, і владу всяку та силу.</p>
<p>25 Бо належить Йому царювати, аж доки Він не покладе всіх Своїх ворогів під ногами Своїми!</p>
<p>26 Як ворог останній смерть знищиться,</p>
<p>27 бо під ноги Його Він усе впокорив. Коли ж каже, що впокорено все, то ясно, що все, окрім Того, Хто впокорив Йому все.</p>
<p>28 А коли Йому все Він упокорить, тоді й Сам Син упокориться Тому, Хто все впокорив Йому, щоб Бог був у всьому все.</p>
<p>29 Бо що зроблять ті, хто христяться ради мертвих? Коли мертві не воскресають зовсім, то нащо вони ради мертвих і христяться?</p>
<p>30 Для чого й ми повсякчас наражаємось на небезпеки?</p>
<p>31 Я щодень умираю. Так свідчу, браття, вашою хвалою, що маю її в Христі Ісусі, Господі нашім.</p>
<p>32 Коли я зо звірами боровся в Ефесі, яка мені по-людському користь, коли мертві не воскресають? Будем їсти та пити, бо ми взавтра вмрем!...</p>
<p>33 Не дайте себе звести, товариство лихе псує добрі звичаї!</p>
<p>34 Протверезіться правдиво, та й не грішіть, бо деякі Бога не знають, говорю вам на сором!</p>
<p>35 Але дехто скаже: Як мертві воскреснуть? І в якім тілі прийдуть?</p>
<p>36 Нерозумний, що ти сієш, те не оживе, як не вмре.</p>
<p>37 І коли сієш, то сієш не тіло майбутнє, але голе зерно, яке трапиться, пшениці або чого іншого,</p>
<p>38 і Бог йому тіло дає, як захоче, і кожному зерняті тіло його.</p>
<p>39 Не кожне тіло однакове тіло, але ж інше в людей, та інше тіло в скотини, та інше тіло в пташок, та інше у риб.</p>
<p>40 Є небесні тіла й тіла земні, але ж інша слава небесним, а інша земним.</p>
<p>41 Інша слава для сонця, та інша слава для місяця, та інша слава для зір, бо зоря від зорі відрізняється славою!</p>
<p>42 Так само й воскресення мертвих: сіється в тління, в нетління встає,</p>
<p>43 сіється в неславу, у славі встає, сіється в немочі, у силі встає,</p>
<p>44 сіється тіло звичайне, встає тіло духовне. Є тіло звичайне, є й тіло духовне.</p>
<p>45 Так і написано: Перша людина Адам став душею живою, а останній Адам то дух оживляючий.</p>
<p>46 Та не перше духовне, але звичайне, а потім духовне.</p>
<p>47 Перша людина з землі, земна, друга Людина із неба Господь.</p>
<p>48 Який земний, такі й земні, і Який небесний, такі й небесні.</p>
<p>49 І, як носили ми образ земного, так і образ небесного будемо носити.</p>
<p>50 І це скажу, браття, що тіло й кров посісти Божого Царства не можуть, ані тління нетління не посяде.</p>
<p>51 Ось кажу я вам таємницю: не всі ми заснемо, та всі перемінимось,</p>
<p>52 раптом, як оком змигнути, при останній сурмі: бо засурмить вона і мертві воскреснуть, а ми перемінимось!...</p>
<p>53 Мусить бо тлінне оце зодягнутись в нетління, а смертне оце зодягтися в безсмертя.</p>
<p>54 А коли оце тлінне в нетління зодягнеться, і оце смертне в безсмертя зодягнеться, тоді збудеться слово написане: Поглинута смерть перемогою!</p>
<p>55 Де, смерте, твоя перемога? Де твоє, смерте, жало?</p>
<p>56 Жало ж смерти то гріх, а сила гріха то Закон.</p>
<p>57 А Богові дяка, що Він Господом нашим Ісусом Христом перемогу нам дав.</p>
<p>58 Отож, брати любі мої, будьте міцні, непохитні, збагачуйтесь завжди в Господньому ділі, знаючи, що ваша праця не марнотна у Господі!</p>
<h4>1-е до коринтян 16</h4>
<p>1 А щодо складок на святих, то й ви робіть так, як я постановив для Церков галатійських.</p>
<p>2 А першого дня в тижні нехай кожен із вас відкладає собі та збирає, згідно з тим, як ведеться йому, щоб складок не робити тоді, аж коли я прийду.</p>
<p>3 А коли я прийду, тоді тих, кого виберете, тих пошлю я з листами, щоб вони ваш дар любови віднесли до Єрусалиму.</p>
<p>4 А коли ж і мені випадатиме йти, то зо мною підуть.</p>
<p>5 Я прибуду до вас, коли перейду Македонію, бо проходжу через Македонію.</p>
<p>6 А в вас, коли трапиться, я поживу або й перезимую, щоб мене провели ви, куди я піду.</p>
<p>7 Не хочу я бачитись з вами тепер мимохідь, але сподіваюся деякий час перебути у вас, як дозволить Господь.</p>
<p>8 А в Ефесі пробуду я до П'ятдесятниці,</p>
<p>9 бо двері великі й широкі мені відчинилися, та багато противників...</p>
<p>10 Коли ж прийде до вас Тимофій, то пильнуйте, щоб він був безпечний у вас, бо діло Господнє він робить, як і я.</p>
<p>11 Тому то нехай ним ніхто не погорджує, але відпровадьте його з миром, щоб прийшов він до мене, бо чекаю його з братами.</p>
<p>12 А щодо брата Аполлоса, то я дуже благав був його, щоб прийшов до вас з братами, та охоти не мав він прибути тепер, але прийде, як матиме час відповідний.</p>
<p>13 Пильнуйте, стійте у вірі, будьте мужні, будьте міцні,</p>
<p>14 хай з любов'ю все робиться в вас!</p>
<p>15 Благаю ж вас, браття, знаєте ви дім Степанів, що в Ахаї він первісток, і що службі святим присвятились вони,</p>
<p>16 і ви підкоряйтесь таким, також кожному, хто помагає та працює.</p>
<p>17 Я тішусь з приходу Степана, і Фортуната, і Ахаїка, бо вашу відсутність вони заступили,</p>
<p>18 бо вони заспокоїли духа мого й вашого. Тож шануйте таких!</p>
<p>19 Вітають вас азійські Церкви; Акила й Прискилла з домашньою Церквою їхньою гаряче вітають у Господі вас.</p>
<p>20 Вітають вас усі брати. Вітайте один одного святим поцілунком.</p>
<p>21 Привітання моєю рукою Павловою.</p>
<p>22 Коли хто не любить Господа, нехай буде проклятий! Марана та!</p>
<p>23 Благодать Господа нашого Ісуса нехай буде з вами!</p>
<p>24 Любов моя з вами всіма у Христі Ісусі, амінь!</p>

