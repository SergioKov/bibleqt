<h2></h2>
<h4>До євреїв 1</h4>
<p>1 Багато разів і різними способами Бог говорив колись до батьків наших через пророків,</p>
<p>2 а в останні ці дні говорив Він до нас через Сина, Якого призначив Спадкоємцем усього, через Котрого і віки створив.</p>
<p>3 Цей, будучи сяйвом слави і образом істоти Бога, тримаючи все словом сили Своєї, здійснив Собою очищення гріхів наших і сів по правиці Бога на небі.</p>
<p>4 Будучи настільки вищим від ангелів, наскільки Він вспадкував краще ім'я від них.</p>
<p>5 Кому бо коли з ангелів Бог сказав: «Ти — Син Мій; нині Я родив Тебе?» І знов: «Я буду Йому Отцем, а Він буде Мені Сином?»</p>
<p>6 І знову, коли Бог вводить Свого Первородного у всесвіт, то каже: «І нехай поклоняться Йому всі ангели Божі».</p>
<p>7 А про ангелів Він говорить: «Ти твориш ангелами Своїми духів, а служителями Своїми полум'я вогняне».</p>
<p>8 А про Сина: «Престол Твій, Боже, на віки вічні, а скіпетр праведності — скіпетр царства Твого.</p>
<p>9 Ти полюбив праведність і зненавидів беззаконня, тому помазав Тебе, Боже, Твій Бог оливою радості, більше ніж співучасників Твоїх».</p>
<p>10 І: «Ти, Господи, спочатку заснував землю, і небеса — діло рук Твоїх.</p>
<p>11 Вони згинуть, Ти ж перебуваєш, всі вони постаріють, як одяг;</p>
<p>12 і як одежу Ти згорнеш їх, і будуть змінені. А Ти Той Самий, і роки Твої не скінчаться!»</p>
<p>13 Кому з ангелів Він коли сказав: «Сядь праворуч Мене, доки не покладу ворогів Твоїх підніжком для ніг Твоїх?»</p>
<p>14 Чи ж не всі вони духи службові, яких посилають для служіння тим, які мають успадкувати спасіння?</p>
<h4>До євреїв 2</h4>
<p>1 Тому-то ми повинні бути особливо уважні до того, що чули, щоб часом не відпасти.</p>
<p>2 Бо коли слово, сповіщене ангелами, було непохитне, і всякий злочин і непослух одержували справедливу кару,</p>
<p>3 то як ми уникнемо, якщо ми занедбаємо таке велике спасіння, яке спочатку було проповідуване Господом і було підтверджене нам тими, що Його чули?</p>
<p>4 Бог також засвідчив ознаками, чудесами та різними силами і дарами Духа Святого згідно Своєї волі.</p>
<p>5 Бо не ангелам Він підкорив всесвіт майбутній, про який ми говоримо.</p>
<p>6 Але хтось десь засвідчив, кажучи: «Що є людина, що Ти пам'ятаєш про неї? Або син людський, що Ти відвідуєш його?</p>
<p>7 Ненадовго Ти принизив його перед ангелами; увінчав його славою і честю і поставив його над ділами рук Твоїх;</p>
<p>8 усе підкорив Ти під ноги його». А коли Він підкорив усе йому, то не залишив нічого непідкореним йому. Та тепер ми ще не бачимо, щоб усе було підкорене Йому.</p>
<p>9 Але ми бачимо Ісуса, Який за і те, що перетерпів смерть, увінчаний славою і честю, Який ненадовго був принижений перед ангелами, щоб за благодаттю Божою вкусити смерть за кожного.</p>
<p>10 Щоб Той, для Котрого все і від Котрого все, Того, Хто приводить багатьох синів у славу, вождя спасіння їх, зробив досконалим через страждання.</p>
<p>11 Бо Той, Хто освячує, і ті, які освячуються, — всі від Єдиного. З тієї причини Він не соромиться називати їх братами, кажучи:</p>
<p>12 «Сповіщу ім'я Твоє братам Моїм, буду хвалити Тебе перед громадою».</p>
<p>13 І ще: «Я буду покладати надію на Нього!» І ще: «Ось Я і діти, яких дав Мені Бог!»</p>
<p>14 А як діти причетні тіла і крові, то й Він також прийняв теж саме, щоб смертю позбавити сили того, хто має владу смерті, тобто диявола;</p>
<p>15 і визволити тих, котрі страхом смерті все життя трималися в рабстві.</p>
<p>16 Бо не ангелів приймає Він, але приймає сім'я Авраамове.</p>
<p>17 Тому в усьому Він мусив бути подібним до братів, щоб бути милосердним і вірним Первосвящеником перед Богом, для умилостивлення за гріхи людей.</p>
<p>18 Бо як Сам Він перетерпів, бувши спокушеним, то може й спокушуваним допомогти.</p>
<h4>До євреїв 3</h4>
<p>1 Тому-то, святі брати, учасники небесного покликання, дивіться на Посланця і Первосвященика нашого визнання, на Ісуса Христа,</p>
<p>2 Який вірний Тому, Хто поставив Його, як і Мойсей, в усьому домі Його.</p>
<p>3 Бо Він гідний тим більшої слави перед Мойсеєм, чим більшу честь має в порівнянні з домом той, хто збудував його.</p>
<p>4 Кожний дім хтось будує, а Той, Хто все збудував — Бог.</p>
<p>5 І Мойсей був вірний в усьому домі Його, як слуга, для засвідчення того, про що мало бути звіщено пізніше.</p>
<p>6 Христос же, — як Син у домі Його, а дім Його — ми, якщо тільки збережемо непохитне довір'я і похвалу надії аж до кінця.</p>
<p>7 Тому-то, як каже Дух Святий: «Нині, як почуєте голос Його,</p>
<p>8 не будьте жорстокими, як під час бунту, в день спокуси в пустині,</p>
<p>9 коли батьки ваші спокушували Мене, випробовуючи Мене, хоч вони бачили діла Мої протягом сорока років.</p>
<p>10 Тому Я розгнівався на рід той і сказав: 'Вони завжди блукають серцем, і не пізнали вони доріг Моїх'.</p>
<p>11 Тому Я поклявся в гніві Моїм, що вони не ввійдуть у спокій Мій».</p>
<p>12 Стережіться, брати, щоб у когось із вас не було серця лукавого і невірного, щоб вам не відступити від Бога Живого!</p>
<p>13 Але підбадьорюйте щодня один одного, доки триває те «нині», щоб хтось з вас не став жорстоким через підступність гріха.</p>
<p>14 Бо ми стали учасниками Христа, якщо тільки твердо збережемо розпочате життя наше до кінця;</p>
<p>15 як говориться: «Нині, як почуєте голос Його, не робіть жорстокими сердець ваших, як під час нарікання».</p>
<p>16 Хто ж були ті, що, почувши, збунтувалися? Хіба не всі ті, що вийшли з Єгипту з Мойсеєм?</p>
<p>17 На кого ж Він гнівався сорок років? Хіба не на тих, що згрішили, які лягли кістками в пустині?</p>
<p>18 Кому ж Він поклявся, що не ввійдуть до спокою Його, як не тим, які були непокірливими?</p>
<p>19 Отже, ми бачимо, що вони не могли ввійти через невір'я.</p>
<h4>До євреїв 4</h4>
<p>1 Отож біймося, коли ще маємо обітницю увійти до спокою Його, хтось з вас не спізнився.</p>
<p>2 Бо і нам було Євангеліє проповідувано, як і тим, але слово почуте не принесло їм користі, бо не з'єдналося з вірою тих, що слухали.</p>
<p>3 Але входимо до спокою ми, що увірували, бо Він сказав: «Я поклявся в гніві Моїм, що вони не ввійдуть до спокою Мого», хоч діла були завершені від закладин світу.</p>
<p>4 Бо Він сказав в одному місці про сьомий день так: «І спочив Бог сьомого дня від усіх діл Своїх».</p>
<p>5 І тут ще: «Не ввійдуть вони до спокою Мого!»</p>
<p>6 Отже, як деяким залишається увійти до нього, а ті, кому було раніше проповідувано, не ввійшли в нього через непокірливість,</p>
<p>7 то Він знов призначає якийсь день нині, як сказав через Давида, після такого довгого часу, як уже було сказано: «Нині, як почуєте голос Його, не зробіть жорстокими сердець ваших».</p>
<p>8 Бо коли б Ісус Навин дав їм спокій, то не було б сказано після того про інший день.</p>
<p>9 Тому-то для народу Божого залишається ще суботство.</p>
<p>10 Бо хто ввійде до спокою Його, той відпочине від діл своїх, як і Бог від Своїх.</p>
<p>11 Тож стараймося ввійти до цього спокою, щоб ніхто за тим же прикладом не впав у непокірність.</p>
<p>12 Бо Слово Боже живе і діюче, гостріше всякого меча двосічного: воно проникає аж до розділення душі і духа, суглобів та мозку, судить думки і наміри серця.</p>
<p>13 І нема створіння скритого від Нього, але все оголене та відкрите перед очима Його. Йому дамо звіт.</p>
<p>14 Тож, маючи Первосвященика Великого, Який перейшов небеса, Ісуса, Сина Божого, тримаймося твердо сповідання нашого.</p>
<p>15 Бо ми маємо не такого первосвященика, який не може страждати з нами в немочах наших, але такого, Який подібно нам, зазнав спокуси в усьому, крім гріха.</p>
<p>16 Тому приступаймо з довір'ям до престолу благодаті, щоб бути помилуваними і одержати благодать для своєчасної допомоги.</p>
<h4>До євреїв 5</h4>
<p>1 Кожен первосвященик, вибраний з-поміж людей, призначається для людей на служіння Богові, щоб приносити дари і жертви за гріхи,</p>
<p>2 який може співчувати нетямущим і тим, що заблудилися, бо й сам схильний до слабкості.</p>
<p>3 І тому він повинен, як за людей, так і за себе самого приносити жертви за гріхи.</p>
<p>4 І ніхто не бере цієї честі сам собі, а тільки покликаний Богом, як і Аарон.</p>
<p>5 Так і Христос не Сам Собі присвоїв славу, щоб стати Первосвящеником, але Той, Хто сказав Йому: «Ти Син Мій, нині Я родив Тебе!»</p>
<p>6 І як Він каже в іншому місці: «Ти священик навіки за чином Мелхіседека».</p>
<p>7 Він у дні тілесного життя з великим голосінням і слізьми приніс молитви і благання Тому, Хто міг спасти Його від смерті; і Він був почутий за Своє благоговіння;</p>
<p>8 хоч Він і Син, проте навчився покірності через страждання.</p>
<p>9 І, вдосконалившись, став для всіх слухняних Йому, причиною спасіння вічного,</p>
<p>10 бувши названим від Бога Первосвящеником за чином Мелхіседека.</p>
<p>11 Про це слід було б багато говорити, але важко пояснити, бо ви стали нездібними слухати.</p>
<p>12 За віком ви вже повинні бути вчителями, але вас знову треба вчити першим початкам слова Божого, і для вас потрібне молоко, а не тверда їжа.</p>
<p>13 Кожен, хто споживає молоко, будучи ще немовлям, недосвідчений у слові правди.</p>
<p>14 Але тверда їжа властива дорослим, у яких почуття навиком привчені розрізняти добро і зло.</p>
<h4>До євреїв 6</h4>
<p>1 Тому, залишивши початки вчення Христового, прямуймо до досконалості і не будемо знову класти основу покаяння від мертвих діл та віри в Бога,</p>
<p>2 вчення про хрещення і покладання рук, про воскресіння з мертвих та вічний суд.</p>
<p>3 І це ми зробимо, як Бог дозволить.</p>
<p>4 Бо не можна тих, котрі раз просвітилися і скуштували небесного дару і стали причасниками Святого Духа</p>
<p>5 і скуштували доброго Слова Божого та сили майбутнього віку,</p>
<p>6 якщо вони відпали, знову обновляти покаянням, коли вони знов у собі розпинають Сина Божого та зневажають Його.</p>
<p>7 Бо земля, яка п'є дощ, який часто падає на неї і ростить рослини, корисні тим, хто її обробляє, приймає благословення від Бога;</p>
<p>8 але та, яка родить тернину і будяки — негідна і близька до прокляття, а кінець її — спалення.</p>
<p>9 Однак, улюблені, хоч і говоримо так, ми переконані, що ви в кращому стані і тримаєтеся спасіння.</p>
<p>10 Бо не неправедний Бог, щоб забути ваше діло і любов, яку ви виявили в ім'я Його, послуживши і служачи святим.</p>
<p>11 І ми бажаємо, щоб кожен з вас для повної впевненості в надії виявив таку саму старанність до кінця,</p>
<p>12 щоб ви не облінились, а наслідували тих, хто через віру і довготерпіння вспадкували обітниці.</p>
<p>13 Бо коли Бог давав обітницю Авраамові, то не міг поклястися ніким вищим, Він поклявся Сам Собою,</p>
<p>14 говорячи: «Істинно благословляючи, поблагословлю тебе і, розмножаючи, розмножу тебе».</p>
<p>15 І так, терпеливо очікуючи, Авраам отримав обіцяне.</p>
<p>16 Люди клянуться вищим, і клятва на запевнення закінчує всяку їхню суперечку.</p>
<p>17 Тому і Бог, бажаючи дати спадкоємцям обітниці ще більший доказ незмінности волі Своєї, вжив клятву,</p>
<p>18 щоб у двох незмінних речах, в яких неможливо для Бога сказати неправду, ми мали міцну утіху; ми, що знайшли сховище і прибігли вхопитися за надію, яка перед нами,</p>
<p>19 яка для душі неначе якір, безпечний і міцний, і входить в середину за завісу,</p>
<p>20 куди Ісус увійшов за нас предтечею, ставши Первосвящеником навіки за чином Мелхіседека.</p>
<h4>До євреїв 7</h4>
<p>1 Бо Мелхіседек, цар Салиму, священик Бога Всевишнього, що зустрів Авраама, коли той вертався після поразки царів, і благословив його,</p>
<p>2 якому Авраам відділив десятину від усього; по-перше, його ім'я означає: «цар праведності», а потім: «цар Салиму», що означає: «цар миру».</p>
<p>3 Без батька, без матері, без родоводу, не маючи ні початку днів, ні кінця життя; подібно до Сина Божого, перебуває священиком назавжди.</p>
<p>4 Дивіться, який великий той, кому патріарх Авраам дав десятину з кращої здобичі своєї!</p>
<p>5 Ті, що одержують священство із синів Левіїних, мають заповідь брати десятину з народу, тобто з братів своїх, хоч і вони вийшли від стегон Авраама.</p>
<p>6 Але цей, що не походив з їхнього роду, взяв десятину від Авраама і благословив того, хто мав обітницю.</p>
<p>7 І без всякого заперечення, менший благословляється більшим.</p>
<p>8 І тут десятину беруть люди смертні, а там — той, хто має про себе свідчення, що він живе.</p>
<p>9 І, так би мовити, сам Левій, котрий приймає десятину, дав десятину через Авраама.</p>
<p>10 Бо він був ще в стегнах батька, коли Мелхіседек зустрів його.</p>
<p>11 Отже, коли б досконалість досягалась через священство Левітів, бо з ним люди одержали Закон, то яка ще потреба була б, щоб повстав інший священик за чином Мелхіседека, а не за чином Аарона?</p>
<p>12 Адже з переміною священства необхідно бути зміні і закону.</p>
<p>13 Бо Той, про Кого говориться, належав до іншого коліна, з якого ніхто не приступав до жертовника.</p>
<p>14 Відомо, що наш Господь засяяв з коліна Іудиного, про яке Мойсей не сказав нічого відносно священства.</p>
<p>15 І це ще ясніше видно, що подібно до Мелхіседека, повстає інший священик,</p>
<p>16 Котрий такий не за законом заповіді тілесної, а за силою життя безконечного.</p>
<p>17 Бо засвідчено: «Ти священик навіки за чином Мелхіседека».</p>
<p>18 Так, скасування попередньої заповіді буває внаслідок її немочі та безкористності.</p>
<p>19 Бо Закон нічого не довів до досконалості; але вводиться краща надія, через яку ми наближаємось до Бога.</p>
<p>20 І як це було не без клятви,</p>
<p>21 бо ті були священиками без клятви, але Цей з клятвою, через Того, Хто сказав Йому: «Клявся Господь і не розкається: Ти священик навіки за чином Мелхіседека».</p>
<p>22 Настільки ж Ісус став запорукою кращого Завіту!</p>
<p>23 До того ж, тих священиків було багато, бо смерть не дозволяла перебувати одному;</p>
<p>24 а Цей, як перебуваючий вічно, має і священство нескінчене.</p>
<p>25 Тому-то може і спасати завжди тих, які приходять до Бога через Нього, бо Він завжди живий, щоб заступатись за них.</p>
<p>26 Такий і повинен бути у нас Первосвященик: святий, непричетний злу, непорочний, відокремлений від грішників, піднесений вище небес,</p>
<p>27 Який не має потреби щодня, як ті первосвященики, перше приносити жертви за свої гріхи, а потім за гріхи народу, бо це Він раз назавжди вчинив, принісши Себе Самого.</p>
<p>28 Бо Закон наставляє людей первосвящениками, які мають немочі, слово ж клятви, яке прийшло після Закону, поставляє Сина Божого, досконалого навіки!</p>
<h4>До євреїв 8</h4>
<p>1 Головне ж у тому, про що ми говоримо: ми маємо такого Первосвященика, Який сів праворуч престолу величі на небесах,</p>
<p>2 як служитель святилища та скінії правдивої, яку збудував Господь, а не чоловік.</p>
<p>3 Всякий первосвященик поставляється, щоб приносити дари та жертви; і тому треба було, щоб і Цей мав що принести.</p>
<p>4 Бо коли б Він був на землі, то не був би священиком, бо тут такі священики, які приносять дари згідно з Законом,</p>
<p>5 і служать образу і тіні небесного, як було сказано Мойсеєві Богом, коли він мав приступити до збудування скінії: «Дивись, зроби все за зразком, показаним тобі на горі».</p>
<p>6 Але тепер Він отримав настільки краще служіння, наскільки Він є Посередник кращого завіту, який був заснований на кращих обітницях.</p>
<p>7 Коли б перший завіт був без недоліку, то не було б місця іншому.</p>
<p>8 Але пророк, докоряючи їм, каже: «Ось надходять дні, — говорить Господь, — коли Я укладу з домом Ізраїля і з домом Іуди Новий Завіт;</p>
<p>9 не такий завіт, який Я уклав з батьками їхніми, в день, коли Я взяв їх за руку, щоб вивести їх із землі Єгипетської, бо вони не перебували в завіті Моїм, і Я покинув їх», — говорить Господь.</p>
<p>10 «Ось завіт, який Я укладу з домом Ізраїля в ці дні, — говорить Господь, — вкладу Я Закони Мої в помисли їхні, і напишу їх на серцях їхніх і буду їм Богом, а вони будуть Моїм народом.</p>
<p>11 І не буде більше навчати кожен ближнього свого, і кожен брата свого, говорячи: 'Пізнай Господа!' Бо всі вони будуть знати Мене, — від малого до великого.</p>
<p>12 Бо Я буду милостивий до неправд їхніх і гріхів їхніх Я не згадаю більше».</p>
<p>13 Кажучи «новий», показав застарілість першого; а занепадаюче і старіюче близьке до знищення.</p>
<h4>До євреїв 9</h4>
<p>1 І перший завіт мав постанови про богослужіння і святилище земне.</p>
<p>2 Бо була споруджена скінія перша, в якій знаходилися — світильник, стіл і хліби жертовні, і яка називається «Святе».</p>
<p>3 А за другою завісою була скінія, названа: «Святе Святих»,</p>
<p>4 яка мала золоту кадильницю і ковчег завіту, обкладений з усіх сторін золотом, в якому була золота посудина з манною, розцвілий жезл Ааронів та скрижалі завіту.</p>
<p>5 А над ним херувими слави, отінюючі престол благодаті, про що не слід тепер говорити докладно.</p>
<p>6 При такому влаштуванні, священики входили завжди в першу скінію, звершувати служіння.</p>
<p>7 Але в другу входить лише первосвященик, один раз на рік і не без крові, яку він приносив за себе і за гріхи народу.</p>
<p>8 Святий Дух цим показує, що дорога в Святая Святих ще не відкрита, доки ще стоїть перша скінія.</p>
<p>9 Вона є образ для теперішнього часу, коли приносяться дари і жертви, які не можуть зробити в совісті досконалим того, хто приносить.</p>
<p>10 І вони зі стравами і напоями та різноманітними обмиваннями й обрядами, що стосується тіла, були встановлені тільки до часу їх виправлення.</p>
<p>11 Але Христос прийшов, як Первосвященик майбутніх благ, з більшою і досконалішою скінією, нерукотворною, тобто не земної будови;</p>
<p>12 і не з кров'ю козлів та телят, а з власною кров'ю ввійшов у Святилище, раз і назавжди, придбавши вічне викуплення.</p>
<p>13 Бо коли кров телят та козлів та попіл телиці, через окроплений освячує осквернених, щоб чисте було тіло,</p>
<p>14 то наскільки більше кров Христа, Який Духом Святим приніс непорочного Себе Богу, очистить совість нашу від мертвих діл для служіння Богу живому!</p>
<p>15 І тому Він — Посередник нового Завіту, щоб через смерть Його, яка сталася для викуплення від злочинів, учинених за першого завіту, покликані могли отримати обітницю вічної спадщини.</p>
<p>16 Бо де є заповіт, там необхідно, щоб настала смерть заповітника.</p>
<p>17 Бо заповіт має силу лише по смерті; інакше він нічого невартий, коли заповідач ще живе.</p>
<p>18 Тому і перший завіт був утверджений не без крові.</p>
<p>19 Бо коли Мойсей оголосив усі заповіді всьому народу згідно з Законом, то взяв кров телят і козлів з водою і червленою вовною з іссопом, та й покропив книгу і народ увесь,</p>
<p>20 говорячи: «Це кров завіту, що Бог заповідав вам».</p>
<p>21 Також окропив кров'ю скінію і всі богослужебні сосуди.</p>
<p>22 Згідно з Законом майже все очищається кров'ю, а без пролиття крові не буває прощення.</p>
<p>23 Отже, образи небесного повинні були очищатися цими, а саме ж небесне — жертвами кращими від цих.</p>
<p>24 Бо Христос ввійшов не в рукотворне Святилище, яке було на зразок справжнього, але в саме небо, щоб предстати нині за нас перед лице Боже;</p>
<p>25 і не для того, щоб багато разів приносити Себе, як первосвященик входить у святилище кожного року з кров'ю чужою;</p>
<p>26 бо інакше треба було б Йому багаторазово страждати від створення світу. Він же один раз, наприкінці віків з'явився, щоб знищити гріх жертвою Своєю.</p>
<p>27 І як призначено людям один раз умерти, а потім суд,</p>
<p>28 так і Христос один раз, принісши Себе в жертву, щоб узяти на Себе гріхи багатьох, а вдруге з'явиться не для очищення гріха, а для тих, що чекають Його на спасіння.</p>
<h4>До євреїв 10</h4>
<p>1 Закон, маючи тінь майбутніх благ, а не сам образ речей, одними й тими жертвами, які приносяться щороку, ніколи не може зробити досконалими тих, що приходять з ними.</p>
<p>2 Бо інакше перестали б приносити Їх, бо ті, що приносять жертву, один раз очистившись, не мали б уже ніякої свідомості гріхів.</p>
<p>3 Але цими жертвами щороку нагадується про гріхи.</p>
<p>4 Бо неможливо, щоб кров телят і козлів знищувала гріхи.</p>
<p>5 Тому-то, входячи в світ, Христос говорить: «Жертви і приношення Ти не схотів, але тіло приготував Мені;</p>
<p>6 всепалення й жертви за гріх неугодні Тобі.</p>
<p>7 Тоді Я сказав: 'Ось іду, як на початку книги написано про Мене, виконати волю Твою, Боже!'»</p>
<p>8 Сказавши перше, що ні жертви, ні принесення, ні всепалення, ні жертви за гріх Ти не схотів і не вподобав те»,</p>
<p>9 тоді сказав: «Ось Я йду виконати волю Твою, Боже». Він скасовує перше, щоб установити друге.</p>
<p>10 За цією-то волею ми освячені одноразовим принесенням тіла Ісуса Христа.</p>
<p>11 Кожен священик стоїть щодня, служачи і приносячи часто ті самі жертви, які не можуть ніколи знищити гріхів.</p>
<p>12 Він же, принісши одну жертву за гріхи, назавжди сів по правиці Божій,</p>
<p>13 очікуючи далі, аж поки вороги Його не будуть покладені, як підніжок, Йому під ноги.</p>
<p>14 Одним приношенням жертви Він назавжди удосконалив тих, що освячуються.</p>
<p>15 І Дух Святий також свідчить нам, бо сказано наперед:</p>
<p>16 «Ось завіт, який Я укладу з ними після тих днів, — говорить Господь, — укладу Закони Мої в серця їхні і в їхніх думках напишу їх».</p>
<p>17 «А гріхів їхніх і беззаконь їхніх не згадаю більше».</p>
<p>18 А де прощення гріхів, там непотрібне принесення за них.</p>
<p>19 Отож, брати, маючи дерзання входити в святилище, через кров Ісуса,</p>
<p>20 дорогою новою і живою, яку Він знову відкрив нам через завісу, тобто через тіло Своє,</p>
<p>21 і маючи великого Священика над домом Божим,</p>
<p>22 приступаймо з щирим серцем, з повною вірою, кропленням очистивши серця наші від порочної совісті, та обмивши тіла чистою водою.</p>
<p>23 Тримаймось непохитно визнання надії, бо Той, Хто обіцяв, — вірний!</p>
<p>24 Будемо уважними один до одного, заохочуючи до любові і добрих діл.</p>
<p>25 І не залишаймо зібрання свого, як є в деяких звичай, а заохочуймо один одного, і тим більше, чим більше бачите, що день той наближається.</p>
<p>26 Якщо ми, пізнавши істину, грішимо свавільно, то не залишається більше жертви за гріхи,</p>
<p>27 а якесь страшне очікування суду і лютості вогню, готового пожерти противників.</p>
<p>28 Якщо той, хто зрікся Закону Мойсейового, — без милосердя при двох або трьох свідках карається смертю,</p>
<p>29 тож подумайте, наскільки тяжчого покарання заслуговує той, хто потоптав Сина Божого і не шанує кров завіту, якою був освячений, і Духа благодаті зневажає?</p>
<p>30 Бо ми знаємо Того, Хто сказав: «У Мене помста, Я відплачу», — говорить Господь. І знов: «Господь буде судити народ Свій».</p>
<p>31 Страшно впасти в руки Бога живого!</p>
<p>32 Згадайте перші дні ваші, коли ви, як тільки просвітилися, витерпіли великий подвиг страждань,</p>
<p>33 то самі серед ганьби й скорбот, бувши видовищем для інших, то поділяючи участь інших, які переживали те саме.</p>
<p>34 Ви співчували і мені в моїх кайданах; і ви прийняли з радістю розграбування майна вашого, знаючи, що ви маєте в небі майно краще і неминуще.</p>
<p>35 Тому не втрачайте довір'я вашого, бо воно має велику нагороду.</p>
<p>36 Бо вам потрібне терпіння, щоб виконати волю Божу й одержати обітницю.</p>
<p>37 Бо ще небагато, зовсім небагато, і Грядучий прийде і не забариться.</p>
<p>38 А праведний живий вірою буде, а коли хто захитається, не благоволить до того душа Моя».</p>
<p>39 Але ми не з тих, що вагаються на погибель, але стоїмо у вірі на спасіння душі.</p>
<h4>До євреїв 11</h4>
<p>1 Віра ж є здійснення очікуваного і впевненість у невидимому.</p>
<p>2 Через неї були засвідчені древні.</p>
<p>3 Вірою ми розуміємо, що віки створені Словом Божим, так що з невидимого сталось видиме.</p>
<p>4 Вірою Авель приніс кращу жертву Богові, ніж Каїн, нею дістав свідчення, що він праведний, як засвідчив Бог про дари його; нею він і по смерті ще говорить.</p>
<p>5 Вірою Енох перенесений був так, що не бачив смерті; і не стало його, тому що Бог переселив його. Бо ще до переселення свого він отримав свідчення, що догодив Богові.</p>
<p>6 Без віри догодити Богові неможливо, бо треба, щоб той, хто приходить до Бога, вірував, що Він є, і тим, хто шукає Його, дає нагороду.</p>
<p>7 Вірою Ной, будучи попереджений про те, чого ще не було видно, зі страхом збудував ковчег для спасіння дому свого; нею він осудив весь світ і став спадкоємцем праведності по вірі.</p>
<p>8 Вірою Авраам скорився поклику іти в країну, яку мав потім отримати в спадщину, пішов, не знаючи, куди йде.</p>
<p>9 Вірою він перебував в обітованій землі, як на чужій, мешкаючи в наметах з Ісааком і Яковом, які були співспадкоємцями тієї ж обітниці,</p>
<p>10 бо він очікував міста з непохитною основою, якого архітектором і будівником є Бог.</p>
<p>11 Вірою також і сама Сарра одержала силу прийняти сім'я і, незважаючи на вік, родила, бо знала, що вірний Той, Хто обіцяв.</p>
<p>12 Отже, від одного, та ще й омертвілого, народилось так багато, як багато зір на небі, і як незлічений пісок на березі морському.</p>
<p>13 Всі вони повмирали у вірі, не одержавши обітниць; а тільки здалеку бачили їх, і раділи, та говорили про себе, що вони чужинці та пришельці на землі.</p>
<p>14 Бо ті, що так говорять, показують, що вони шукають батьківщини.</p>
<p>15 І коли б вони думали про ту, з котрої вийшли, то мали б час повернутися.</p>
<p>16 Та тепер вони бажають кращої, тобто небесної; тому і Бог не соромиться зватися їх Богом, бо Він приготував їм місто.</p>
<p>17 Вірою Авраам, бувши випробовуваний, приніс Ісаака в жертву; і, маючи обітницю, приніс свого єдинородного сина,</p>
<p>18 про якого було сказано: «Від Ісаака народиться тобі потомство».</p>
<p>19 Бо він думав, що Бог має і із мертвих силу воскресити; тому і одержав його як прообраз.</p>
<p>20 Вірою Ісаак благословив Якова і Ісава на майбутнє.</p>
<p>21 Вірою Яків, умираючи, благословив обох синів Йосифа, і поклонився Богу, спираючись на кінець палиці своєї.</p>
<p>22 Вірою Йосиф, при кончині, згадав про вихід синів Ізраїля і заповів про кістки свої.</p>
<p>23 Вірою Мойсей, як народився, був переховуваний батьками своїми три місяці, бо вони бачили, що гарне дитя, і не побоялись наказу царського.</p>
<p>24 Вірою Мойсей, коли виріс, відрікся називатися сином дочки фараонової,</p>
<p>25 вибравши краще страждати з народом Божим, аніж мати тимчасову насолоду гріховну,</p>
<p>26 вважаючи ганьбу Христову більшим багатством, ніж скарби єгипетські, бо він дивився на нагороду.</p>
<p>27 Вірою він залишив Єгипет, не побоявшись гніву царського, бо він був непохитним, як той, хто бачить Невидимого.</p>
<p>28 Вірою він справив Пасху і кроплення крові, щоб губитель не торкнувся їхніх первістків.</p>
<p>29 Вірою вони перейшли Червоне море, як по суходолу, на що спокушившись, єгиптяни потопились.</p>
<p>30 Вірою стіни Єрихону впали після семиденного обходу їх.</p>
<p>31 Вірою Раав блудниця не загинула з непокірними, за те, що з миром прийняла вивідувачів.</p>
<p>32 І що ще скажу? Не вистачить мені часу оповідати про Гедеона, Барака, Самсона, Ефтая, Давида і Самуїла та пророків,</p>
<p>33 які вірою перемагали царства, чинили праведність, одержували обітниці, закривали пащі левам,</p>
<p>34 гасили силу вогню, уникали вістря меча, зміцнювалися від немочі, були сильні на війні, змушували до втечі війська чужинців;</p>
<p>35 жінки отримували своїх померлих воскреслими; інші були замучені, бо відмовлялися від визволення, щоб осягнути краще воскресіння.</p>
<p>36 А інші зазнали наруги та побоїв, також кайданів та ув'язнення;</p>
<p>37 були побивані камінням, допитувані, перепилювані, вмирали від меча, тинялися в овечих та козячих шкірах, нужденні, засмучені, вимучені.</p>
<p>38 Ті, яких світ не був вартий, тинялися по пустинях та горах, по печерах та ущелинах землі.</p>
<p>39 І всі вони, засвідчені у вірі, не отримали того, що було обіцяно,</p>
<p>40 бо Бог передбачив щось краще для нас, щоб вони не без нас досягли досконалості.</p>
<h4>До євреїв 12</h4>
<p>1 Тому і ми, маючи навколо себе таку велику хмару свідків, скиньмо з себе всякий тягар та гріх, який легко обплутує нас, і біжімо з витривалістю в змаганні, яке призначене нам,</p>
<p>2 дивлячись на Ісуса, Засновника і Завершителя віри, Який замість радості, яка Йому належала, витерпів хрест, нехтуючи осоромленням, і сів по правиці престолу Божого.</p>
<p>3 Тож подумайте про Того, Хто витерпів таку над Собою наругу від грішників, щоб ви, знемагаючи, не впали духом.</p>
<p>4 Ви ще не змагались до крові, борячись проти гріха.</p>
<p>5 Ви забули підбадьорення, яке говорить до вас, як до синів: «Сину Мій, не нехтуй кари Господньої і не сумуй, коли Він докоряє тобі;</p>
<p>6 бо кого Бог любить, того карає, і б'є кожного сина, якого приймає!»</p>
<p>7 Коли ви терпите кару, то Бог поводиться з вами, як з синами, бо чи є такий син, якого батько не карав би?</p>
<p>8 А коли залишаєтесь без покарання, для всіх загального, то ви незаконні діти, а не сини.</p>
<p>9 До того ж, ми мали тілесних батьків наших, які карали нас, і ми поважали їх, то чи не повинні ми набагато більше коритися Отцеві духів, щоб жити?</p>
<p>10 Ті карали нас, як знали, на небагато днів; Він же — на нашу користь, щоб ми стали учасниками Його святості.</p>
<p>11 Всяка кара здається спочатку не радістю, а смутком, але потім, навченим через неї, приносить мирний плід праведності.</p>
<p>12 Тому випростуйте опущені руки і знеможені коліна,</p>
<p>13 і «робіть прямі стежки ногам вашим», щоб кульгаве не збочило, а краще виправилось.</p>
<p>14 Дбайте про мир зі всіма і про святість, без якої ніхто не побачить Господа.</p>
<p>15 Дивіться, щоб хто не позбувся благодаті Божої, щоб якийсь гіркий корінь, що виріс, не завдав шкоди, і щоб ним багато хто не осквернився;</p>
<p>16 щоб ніхто не був розпусником або нечестивим, як Ісав, який за одну страву продав своє первородство.</p>
<p>17 Ви знаєте, як потім, коли він хотів успадкувати благословення, був відкинутий, бо не міг перемінити думок батька, хоч і просив про те із слізьми.</p>
<p>18 Ви приступили не до гори, до якої можна доторкнутись, палаючої вогнем, не до темряви і мороку та бурі,</p>
<p>19 не до трубного звуку, і голосу слів, якого ті, що чули, просили, щоб слово не говорилось більше до них,</p>
<p>20 бо вони не могли витримати заповіданого: «Якщо і звірина доторкнеться до гори, буде побита камінням».</p>
<p>21 І таке страшне було видіння, що Мойсей сказав: «Я в страху і трепеті!»</p>
<p>22 Але ви приступили до гори Сіону і до міста Бога живого, до небесного Єрусалиму і до безлічі ангелів;</p>
<p>23 до торжествуючого собору і Церкви первороджених, записаних на небесах, і до Бога, Судді всіх, і до духів праведників, досягнувших досконалості;</p>
<p>24 і до Ісуса, Посередника Нового Завіту, і до крові кроплення, яка промовляє краще, ніж Авелева.</p>
<p>25 Глядіть, не відверніться від Промовляючого. Бо якщо ті не уникнули кари, що відвернулись від того, хто говорив на землі, то тим більше ми, якщо відвернемося від Того, Хто говорить з небес.</p>
<p>26 Його голос тоді захитав землю, а тепер Він дав таку обітницю, кажучи: «Ще раз захитаю не тільки землю, але і небо!»</p>
<p>27 А слова: «Ще раз» означають зміну того, що хитається, як створеного, щоб залишилось непохитне.</p>
<p>28 Отож, приймаючи Царство непохитне, будемо триматися благодаті, якою будемо служити Богові з благоговінням і страхом,</p>
<p>29 тому що Бог наш — вогонь нищівний.</p>
<h4>До євреїв 13</h4>
<p>1 Братерська любов нехай між вами перебуває!</p>
<p>2 Не забувайте гостинності, бо деякі через неї, не знаючи, прийняли ангелів.</p>
<p>3 Пам'ятайте про в'язнів, немов би ви самі були ув'язнені з ними; і про тих, що страждають, оскільки ви й самі в тілі.</p>
<p>4 Шлюб в усіх хай буде чесний і ложе непорочне, а розпусників та перелюбників Бог буде судити.</p>
<p>5 Майте вдачу не сріблолюбну, задовольняйтесь тим, що маєте, бо Він Сам сказав: «Не покину тебе і не залишу тебе!»</p>
<p>6 Тому ми сміливо говоримо: «Господь мій помічник, і не боюся, що вчинить мені людина?»</p>
<p>7 Пам'ятайте наставників ваших, які говорили вам Слово Боже, і, дивлячись на кінець життя їхнього, наслідуйте віру їхню.</p>
<p>8 Ісус Христос Той Самий учора, сьогодні і навіки Той же!</p>
<p>9 Не захоплюйтеся різними чужими вченнями, бо краще зміцнити серця благодаттю, а не стравами, від яких не одержали користі ті, що віддалися їм.</p>
<p>10 Ми маємо жертовника, з якого не мають права їсти ті, що служать в скінії.</p>
<p>11 Бо тіла тварин, кров яких первосвященик вносить у святилище в жертву за гріх, спалюються поза табором.</p>
<p>12 Тому Ісус також, щоб освятити людей кров'ю Своєю, постраждав поза брамою.</p>
<p>13 Вийдемо тоді до Нього за стан, несучи Його наругу,</p>
<p>14 бо тут ми не маємо постійного міста, а шукаємо майбутнього.</p>
<p>15 Отже, через Нього будемо приносити завжди жертву хвали Богові, тобто плід уст, що прославляють ім'я Його.</p>
<p>16 Про добродійство і спільність не забувайте, бо такі жертви приємні Богові.</p>
<p>17 Слухайтесь наставників ваших і коріться їм, бо вони постійно дбають про душі ваші, за які вони дадуть звіт, щоб вони робили це з радістю, а не з зітханням, бо це не корисне для вас.</p>
<p>18 Моліться за нас, бо ми певні, що маємо добру совість, бо в усьому бажаємо поводитись чесно.</p>
<p>19 Особливо ж прошу вас робити це, щоб я скоріше був повернений вам.</p>
<p>20 Бог же миру, Який воскресив з мертвих, великого Пастиря вівцям, кров'ю вічного Завіту, Господа нашого Ісуса Христа,</p>
<p>21 нехай удосконалить вас у всякому доброму ділі, на виконання волі Його, творячи у вас те, що приємне Йому через Ісуса Христа, Якому слава на віки вічні. Амінь.</p>
<p>22 Благаю вас, брати, прийміть це слово повчання, бо коротко я написав вам.</p>
<p>23 Знайте, що брат наш Тимофій звільнений, і якщо скоро прийде, то я з ним побачу вас.</p>
<p>24 Вітайте всіх наставників ваших і всіх святих. Вітають вас ті, що в Італії.</p>
<p>25 Благодать з усіма вами! Амінь.</p>
</BODY>
</HTML>
