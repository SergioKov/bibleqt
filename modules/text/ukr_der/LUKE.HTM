<h2></h2>
<h4>Вiд Луки 1</h4>
<p>1 Так як багато-хто брався складати оповідання про добре відомі нам події,</p>
<p>2 як передали нам ті, які були від самого початку очевидцями і служителями Слова,</p>
<p>3 то спало на думку й мені, докладно розвідавши від початку, описати тобі все за порядком, високодостойний Теофіле,</p>
<p>4 щоб ти пізнав тверду основу того вчення, в якому був наставлений.</p>
<p>5 Був за днів Ірода, царя іудейського, священик, на ім'я Захарія, з черги Авієвого, та дружина його з роду Ааронового, на ім'я Єлисавета.</p>
<p>6 Вони обоє були праведні перед Богом, виконуючи всі заповіді і постанови Господні бездоганно.</p>
<p>7 Вони були бездітні, бо Єлисавета була неплідна, і обоє були вже похилого віку.</p>
<p>8 Одного разу, коли він служив перед Богом по порядку своєї черги,</p>
<p>9 за звичаєм священства, по жеребу випало йому ввійти в храм Господній для кадіння.</p>
<p>10 А безліч народу молилась надворі під час кадіння.</p>
<p>11 І тоді з'явився йому ангел Господній, ставши праворуч жертовника кадильного.</p>
<p>12 Коли Захарія побачив його, то стривожився, і страх напав на нього.</p>
<p>13 Але ангел сказав йому: «Не бійся, Захаріє, бо молитва твоя почута, і дружина твоя Єлисавета народить тобі сина, і ти назвеш його Іоанн.</p>
<p>14 І буде тобі радість і втіха, і багато його народженню зрадіють.</p>
<p>15 Бо він буде великий перед Господом; не буде пити ні вина, ні п'янкого напою; і сповниться Духом Святим вже від утроби матері своєї.</p>
<p>16 І багато синів Ізраїлевих він наверне до Господа Бога їхнього.</p>
<p>17 І він буде йти перед Ним в дусі і силі Іллі, щоб привернути серця батьків до дітей, і непокірних до образу думок праведників, щоб представити Господеві народ приготовлений».</p>
<p>18 А Захарія сказав ангелові: «З чого я знатиму це? Адже я старий, і дружина моя похилого віку».</p>
<p>19 Ангел сказав йому у відповідь: «Я Гавриїл, котрий стою перед Господом; і посланий говорити з тобою і звістити тобі цю добру новину.</p>
<p>20 І ось ти будеш мовчати і не зможеш говорити, аж до дня, коли це станеться, бо ти не повірив словам моїм, які збудуться свого часу».</p>
<p>21 Тим часом люди чекали Захарію і дивувались, що він забарився в храмі.</p>
<p>22 Він же вийшовши, не міг говорити до них, і вони зрозуміли, що він бачив видіння у храмі; і він пояснював їм знаками і залишався німим.</p>
<p>23 А коли дні його служіння закінчились, він повернувся до свого дому.</p>
<p>24 Після того його дружина Єлисавета зачала, і вона таїлася з цим п'ять місяців, і говорила:</p>
<p>25 «Так Господь вчинив мені в ці дні, коли Він зглянувся на мене, щоб зняти з мене сором перед людьми».</p>
<p>26 А шостого місяця ангел Гавриїл був посланий від Бога в місто Галілеї, яке називається Назаретом,</p>
<p>27 до діви, зарученої з чоловіком, на ім'я Йосиф, з дому Давидового; а ім'я діви — Марія.</p>
<p>28 І ангел увійшов до неї і сказав: «Радій, благодатна, Господь з тобою! Благословенна ти між жінками».</p>
<p>29 Вона ж, побачивши його, стривожилась від слів його і думала, що мало б означати це привітання?</p>
<p>30 А ангел сказав їй: «Не бійся, Маріє, бо ти знайшла благодать у Бога.</p>
<p>31 І ось ти зачнеш в утробі, і народиш Сина, і даси йому ім'я: Ісус.</p>
<p>32 Він буде великий і назветься Сином Всевишнього, і Господь Бог дасть Йому престол Давида, батька Його;</p>
<p>33 і Він буде царювати над домом Якова повік, і Царству Його не буде кінця».</p>
<p>34 Марія ж сказала ангелові: «Як же станеться це, коли я мужа не знаю?»</p>
<p>35 Та ангел сказав їй у відповідь: «Дух Святий зійде на тебе, і сила Всевишнього осінить тебе, тому і народжене Святе назветься Сином Божим.</p>
<p>36 Ось і Єлисавета, родичка твоя, яку називають неплідною, і вона зачала сина в старості своїй, і їй уже шостий місяць.</p>
<p>37 Бо у Бога не зостанеться неспроможним ніяке слово».</p>
<p>38 Тоді Марія промовила: «Я раба Господня. Нехай буде мені за словом твоїм». І ангел відійшов від неї.</p>
<p>39 Тими днями зібралась Марія і пішла поспішно в гірську околицю, в місто Іудине;</p>
<p>40 і вона увійшла в дім Захарії і привітала Єлисавету.</p>
<p>41 Коли Єлисавета почула привітання Марії, затріпотіла дитина в утробі її, і Єлисавета сповнилась Духом Святим;</p>
<p>42 і заговорила вона сильним голосом, кажучи: «Благословенна ти між жінками, і благословенний Плід утроби твоєї!</p>
<p>43 І звідки мені це, що мати Господа мого прийшла до мене?</p>
<p>44 Бо як тільки голос привітання твого забренів у вухах моїх, з радості затріпотіла дитина в утробі моїй.</p>
<p>45 І блаженна ти, що повірила, бо сповниться сказане тобі від Господа».</p>
<p>46 А Марія сказала: «Величає душа моя Господа,</p>
<p>47 і радіє дух мій у Бозі, Спасителі моїм,</p>
<p>48 що Він зглянувся на покору раби Своєї, бо віднині всі народи будуть називати мене блаженною.</p>
<p>49 Бо велике вчинив мені Всемогутній. Нехай прославляється святе Ім'я Його.</p>
<p>50 І милість Його з роду в рід тим, хто боїться Його!</p>
<p>51 Він явив могутність руки Своєї, розпорошивши гордих в помислах сердець їхніх.</p>
<p>52 Поскидав могутніх з престолів і підніс смиренних.</p>
<p>53 Він наситив голодних добром, а тих, що багатіють, відіслав ні з чим.</p>
<p>54 Він пригорнув Ізраїля, слугу Свого, згадавши Своє милосердя.</p>
<p>55 Як обіцяв отцям нашим, Авраамові і потомству його, довіку».</p>
<p>56 Марія ж пробула з нею близько трьох місяців і повернулась до дому свого.</p>
<p>57 Єлисаветі настав час родити, і вона народила сина.</p>
<p>58 І почули сусіди і родина її, що звеличив Господь милість свою над нею, і раділи з нею.</p>
<p>59 І восьмого дня прийшли обрізати дитя, і хотіли назвати його Захарією, іменем батька його.</p>
<p>60 Але мати його сказала: «Ні, а назвати його Іоанном».</p>
<p>61 А вони сказали їй: «Нікого ж нема в родині твоїй, щоб називався цим ім'ям».</p>
<p>62 І питали тоді знаками батька, як він хотів би назвати його.</p>
<p>63 Він попросив табличку і написав на ній: «Ім'я його Іоанн». І всі здивувались.</p>
<p>64 І відразу уста його відкрились, і язик розв'язався, і він заговорив, благословляючи Бога.</p>
<p>65 І був страх у всіх навколишніх жителів; і розповідали про це кругом по всій гірській околиці Іудеї.</p>
<p>66 Усі, що чули це, розважали в серці своєму і говорили: «Чим буде дитина ця? І рука Господня була з нею».</p>
<p>67 І батько його Захарія сповнився Духом Святим і пророкував, промовляючи:</p>
<p>68 «Благословенний Господь Бог Ізраїля, що зглянувся і визволив народ Свій.</p>
<p>69 І підніс ріг спасіння нам у домі Давида, слуги Свого,</p>
<p>70 як Він звістив устами Своїх святих пророків, що були від віку,</p>
<p>71 що спасе нас від ворогів наших і від руки всіх ненависників наших;</p>
<p>72 створить милість з батьками нашими і спом'яне Свій святий завіт,</p>
<p>73 дати нам клятву, якою клявся отцеві нашому Авраамові,</p>
<p>74 щоб ми визволились від руки ворогів наших і безбоязно</p>
<p>75 служили Йому в святості і праведності перед Ним усі дні життя нашого.</p>
<p>76 Ти ж, дитино, назвешся пророком Всевишнього, бо йтимеш перед лицем Господа, щоб приготувати дорогу Йому,</p>
<p>77 щоб дати пізнати спасіння народові Його у відпущенні гріхів їхніх;</p>
<p>78 через велике милосердя нашого Бога, котрим відвідав нас Схід з висоти;</p>
<p>79 щоб просвітити сидячих у темряві і в тіні смертній, щоб спрямувати ноги наші на дорогу миру».</p>
<p>80 Дитя ж зростало і зміцнювалось духом. І перебував він у пустині до дня з'явлення свого Ізраїлеві.</p>
<h4>Вiд Луки 2</h4>
<p>1 Сталося тими днями, що вийшов наказ від кесаря Августа, зробити перепис населення по всій землі.</p>
<p>2 Цей перепис був перший за правління Квірінія Сірією.</p>
<p>3 І всі йшли записатися, кожен у своє місто.</p>
<p>4 Пішов також і Йосиф з Галілеї, з міста Назарету, в Іудею, в місто Давидове, яке називається Віфлієм, бо він був з дому і роду Давидового,</p>
<p>5 записатися з Марією, з ним зарученою, котра була вагітна.</p>
<p>6 Коли ж були вони там, настав їй час родити.</p>
<p>7 І народила Сина свого Первенця і сповила Його і поклала в ясла, бо не було їм місця в гостиниці.</p>
<p>8 І були на полі в тій стороні пастухи, які вночі стерегли отари свої.</p>
<p>9 Раптом ангел Господній з'явився їм, і слава Господня осіяла їх, і злякалися страхом великим.</p>
<p>10 А ангел сказав їм: «Не лякайтеся, бо я звіщаю вам велику радість, яка буде всім людям:</p>
<p>11 Бо сьогодні народився вам в місті Давидовім Спаситель, Котрий є Христос Господь.</p>
<p>12 Ось вам ознака: ви знайдете Дитину сповиту, яка лежатиме в яслах».</p>
<p>13 І раптом з'явилося з ангелом численне воїнство небесне, яке славило Бога і вигукувало:</p>
<p>14 «Слава у вишніх Богові і на землі мир, в людях благовоління!»</p>
<p>15 І коли ангели відійшли від них на небо, пастухи сказали один одному: «Ходім у Віфлієм і побачимо, що там сталось, про що звістив нам Господь».</p>
<p>16 І вони пішли, поспішаючи, і знайшли Марію, Йосифа і Немовля, що лежало в яслах.</p>
<p>17 Побачивши Його, вони розповіли про те, що було звіщено їм про Немовля це.</p>
<p>18 І всі, хто чув, дивувались тому, що пастухи розповідали їм.</p>
<p>19 А Марія зберігала всі ці слова, роздумуючи в серці своєму.</p>
<p>20 І пастухи повернулись, славлячи і вихваляючи Бога за все те, що чули і бачили, як було їм сказано.</p>
<p>21 Як минуло вісім днів, коли належало обрізати Немовля, дали Йому ім'я Ісус, наречене ангелом до зачаття Його в утробі.</p>
<p>22 І коли скінчились дні очищення їх, згідно закону Мойсея, принесли Його в Єрусалим, щоб представити Його перед Господом.</p>
<p>23 Бо написано в законі Господньому: «Кожне первонароджене дитя чоловічої статі, яке розкриває утробу, має бути посвячене Господеві».</p>
<p>24 І щоб принести в жертву, як сказано в законі Господньому, пару горлиць або пару голубенят.</p>
<p>25 Тоді був у Єрусалимі один чоловік на ім'я Симеон. Він був чоловік праведний і благочестивий, котрий чекав утіхи для Ізраїля; і Дух Святий був на ньому.</p>
<p>26 І було звіщено йому Духом Святим, що він не побачить смерті, доки не побачить Христа Господнього.</p>
<p>27 І він прийшов, натхнений Духом, в храм; і коли батьки принесли Дитя Ісуса, щоб виконати над Ним законний звичай,</p>
<p>28 він взяв Його на руки, благословив Бога, і сказав:</p>
<p>29 «Нині, Владико, відпускаєш раба Твого за Твоїм словом з миром</p>
<p>30 бо очі мої бачили спасіння Твоє,</p>
<p>31 яке Ти приготував перед усіма народами;</p>
<p>32 світло на просвіту язичникам і на славу народу Твого — Ізраїля».</p>
<p>33 Иосиф і мати Його дивувались тому, що було сказано про Нього.</p>
<p>34 І благословив їх Симеон, і сказав Марії, матері Його: «Ось, лежить Цей на падіння і на вставання багатьох в Ізраїлі і на знак сперечання.</p>
<p>35 І Тобі самій меч пройде душу, — щоб відкрились помисли багатьох сердець».</p>
<p>36 І була тут Анна пророчиця, дочка Фануїла з племені Асирового; вона була в глибокій старості, проживши з чоловіком сім років від свого дівоцтва,</p>
<p>37 вдова років вісімдесяти чотирьох, яка не відходила від храму, служачи Богові молитвою і постом вдень і вночі.</p>
<p>38 Прийшовши в той час, вона славила Господа і говорила про Нього всім, хто очікував визволення Єрусалиму.</p>
<p>39 А як вони виконали все за законом Господнім, вернулись у Галілею, в своє місто Назарет.</p>
<p>40 Дитя зростало та зміцнювалось духом, сповнюючись мудрістю, і благодать Божа була на Нім.</p>
<p>41 Батьки Його ходили в Єрусалим щороку на свято Пасхи.</p>
<p>42 І коли Йому було дванадцять років, вони прийшли в Єрусалим, за звичаєм, на свято.</p>
<p>43 Як скінчилися дні свята, і вони поверталися, а Отрок Ісус залишився в Єрусалимі; і не помітили того Йосиф і мати Його,</p>
<p>44 а думали, що Він іде з іншими. Пройшовши день дороги, почали шукати Його між родичами та знайомими.</p>
<p>45 І, не знайшовши Його, повернулись в Єрусалим, шукаючи Його.</p>
<p>46 І через три дні знайшли Його в храмі, де Він сидів серед учителів, слухаючи та запитуючи їх.</p>
<p>47 А всі, хто слухав Його, дивувалися Його розумові та відповідям Його.</p>
<p>48 І побачивши Його, здивувалися; і мати Його сказала Йому: «Дитино, що Ти зробив з нами? Ось батько Твій і я з великою журбою шукали Тебе».</p>
<p>49 А Він сказав їм: «Навіщо ж вам було шукати Мене? Чи ж ви не знали, що Мені потрібно бути в тому, що належить Моєму Отцеві?»</p>
<p>50 Але вони не зрозуміли сказаних Ним слів.</p>
<p>51 І Він пішов з ними і прийшов у Назарет, і був слухняний їм. І мати Його зберігала всі ці слова в серці своєму.</p>
<p>52 Ісус же зростав у премудрості, і віком, в любові у Бога та людей.</p>
<h4>Вiд Луки 3</h4>
<p>1 На п'ятнадцятому році правління кесаря Тиверія, коли Понтій Пілат управляв Іудеєю, а Ірод був тетрархом у Галілеї,Филип, брат його, був тетрархом Ітуреї та землі Трахонітської, а Лісаній був тетрархом в Авіліні,</p>
<p>2 за первосвящеників Анни і Кайяфи було слово Боже до Іоанна, сина Захарії, в пустині.</p>
<p>3 І він ходив по всій околиці йорданській, проповідуючи хрещення покаяння для прощення гріхів,</p>
<p>4 як є написано в книзі пророка Ісайї: «Глас волаючого в пустині: 'Приготуйте дорогу для Господа, рівняйте стежки Йому!</p>
<p>5 Всяка долина нехай заповниться, кожна гора і пагорок нехай знизиться; нехай кривизни випростаються, а нерівні дороги нехай стануть гладенькими.</p>
<p>6 І кожна людина побачить Боже спасіння!'»</p>
<p>7 Іоанн говорив до народу, який приходив до нього хреститися: «Роде зміїний! Хто навчив вас утікати від майбутнього гніву?</p>
<p>8 Принесіть достойні плоди покаяння. І не думайте говорити в собі: отець у нас Авраам, бо кажу вам, що Бог може створити дітей Авраамові з цього каміння.</p>
<p>9 Вже і сокира лежить при корені дерева: кожне дерево, яке не приносить доброго плоду, зрубають і вкинуть у вогонь».</p>
<p>10 І запитував його народ: «Що ж нам робити?»</p>
<p>11 І він сказав їм у відповідь: «Хто має дві одежі, нехай дасть тому, хто не має; і в кого є їжа, нехай робить так само».</p>
<p>12 Прийшли й митники хреститися і сказали йому: «Учителю, що нам робити?»</p>
<p>13 Він же сказав їм: «Не вимагайте більше, ніж призначено вам».</p>
<p>14 Питали його також воїни: «А що нам робити?» А він сказав їм: «Нікого не кривдіть, не обмовляйте, будьте задоволені платнею своєю».</p>
<p>15 Коли ж народ очікував Месію, вони міркували в серцях своїх про Іоанна, чи він не Христос.</p>
<p>16 Іоанн сказав їм у відповідь: «Я хрещу вас у воді, але сильніший від мене йде, Котрому я недостойний розв'язати ремінець взуття Його; Він буде хрестити вас Духом Святим і вогнем.</p>
<p>17 Лопата Його в руці Його, і Він очистить тік Свій і збере пшеницю в житницю Свою, а полову спалить вогнем невгасимим».</p>
<p>18 І багато іншого навчав він, проповідуючи людям добру новину.</p>
<p>19 А Ірод тетрарх, якому Іоанн докоряв за те, що він узяв собі за жінку Іродіаду, дружину брата його, і за все зло, що зробив Ірод,</p>
<p>20 додав до всього ще й те, що ув'язнив Іоанна в темницю.</p>
<p>21 І коли хрестився весь народ, і Ісус, охрестившись, молився, відкрилось небо,</p>
<p>22 і Дух Святий злинув на Нього в тілесному виді, як голуб, і був голос з неба: «Ти Син Мій улюблений, в Тобі Моє благовоління!»</p>
<p>23 Ісус, розпочинаючи, був років тридцяти, і був, як думали, сином Йосифа, сина Ілія,</p>
<p>24 сина Матфата, сина Леві, сина Мелхії, сина Янная, сина Йосифа,</p>
<p>25 сина Маттафії, сина Амоса, сина Наума, сина Еслі, сина Наггая,</p>
<p>26 сина Маафа, сина Маттафії, сина Семеїна, сина Йосеха, сина Йода,</p>
<p>27 сина Іоанна, сина Реси, сина Зоровавела, сина Салафіїла, сина Нері,</p>
<p>28 сина Мелхі, сина Адді, сина Косама, сина Елмадама, сина Ера,</p>
<p>29 сина Ісуса, сина Елієзера, сина Йоріма, сина Матфата, сина Леві,</p>
<p>30 сина Симеона, сина Іуди, сина Йосифа, сина Йонама, сина Еліякима,</p>
<p>31 сина Мелеа, сина Менни, сина Маттафа, сина Нафана, сина Давида,</p>
<p>32 сина Єссея, сина Йоведа, сина Вооза, сина Сали, сина Наассона,</p>
<p>33 сина Амінадава, сина Адміна, сина Арні, сина Есрома, сина Фареса, сина Іуди,</p>
<p>34 сина Якова, сина Ісаака, сина Авраама, сина Фари, сина Нахора,</p>
<p>35 сина Серуха, сина Рагави, сина Фалека, сина Евера, сина Сали,</p>
<p>36 сина Каїнама, сина Арфаксада, сина Сима, сина Ноя, сина Ламеха,</p>
<p>37 сина Мафусали, сина Ярета, сина Малеела, сина Каїнама,</p>
<p>38 сина Еноса, сина Сифа, сина Адама, сина Бога.</p>
<h4>Вiд Луки 4</h4>
<p>1 А Ісус, сповнений Духа Святого, повернувся з Йордану і був поведений Духом у пустиню,</p>
<p>2 там був сорок днів спокушуваний дияволом. І нічого не їв у ці дні, а по закінченню наостанку зголоднів.</p>
<p>3 І диявол сказав Йому: «Якщо Ти Син Божий, то звели цьому каменю стати хлібом».</p>
<p>4 Ісус йому відповів: «Написано: 'Не хлібом одним буде жити людина, а кожним словом Божим'».</p>
<p>5 Тоді диявол вивів Його на високу гору, і показав Йому в одну мить всі царства світу,</p>
<p>6 і сказав Йому диявол: «Тобі дам усю владу над усіма царствами і славу їхню, бо вона мені передана і я кому хочу, даю її.</p>
<p>7 Отже, якщо Ти поклонишся мені, то все буде Твоє».</p>
<p>8 Ісус сказав йому у відповідь: «Написано: 'Господу Богу твоєму поклоняйся і Йому одному служи!'»</p>
<p>9 І диявол повів Його в Єрусалим, і поставив Його на гребінь даху храму, і сказав Йому: «Якщо Ти Син Божий, кинься звідси додолу,</p>
<p>10 бо написано: 'Бог накаже ангелам Своїм берегти Тебе,</p>
<p>11 і на руках понесуть Тебе, щоб нога Твоя не спіткнулась об камінь'».</p>
<p>12 А Ісус сказав йому у відповідь: «Сказано: 'Не спокушай Господа Бога Твого!'»</p>
<p>13 І коли диявол перестав спокушати Ісуса, він відступив від Нього до часу.</p>
<p>14 А Ісус повернувся в силі Духа в Галілею; і розійшлась чутка про Нього по всій країні.</p>
<p>15 Він навчав у їхніх синагогах, і всі прославляли Його.</p>
<p>16 І Він прийшов у Назарет, де був вихований, і за звичаєм Своїм увійшов у синагогу суботнього дня, і встав читати.</p>
<p>17 І подали Йому книгу пророка Ісайї. І, розгорнувши книгу, знайшов місце, де було написано:</p>
<p>18 «Дух Господній на Мені, бо Він помазав Мене звіщати Добру Новину убогим і послав Мене зціляти розбитих серцем, проповідувати полоненим визволення, сліпим прозріння і відпустити пригноблених на волю,</p>
<p>19 проповідувати літо Господнє сприятливе».</p>
<p>20 Згорнувши книгу, віддав її служителеві і сів. А очі всіх у синагозі були звернені на Нього.</p>
<p>21 І Він почав говорити їм: «Сьогодні збулося Писання, яке ви чули».</p>
<p>22 І всі засвідчили Йому це, і дивувалися словам благодаті, що линули з уст Його. І говорили: «Хіба Він не син Йосифа?»</p>
<p>23 А Він сказав їм: «Ви, звичайно, скажете Мені приказку: 'Лікарю, зціли себе самого; про що ми чули, що вчинено було в Капернаумі, вчини також і тут, на Твоїй батьківщині'».</p>
<p>24 І сказав Він: «Істинно кажу вам: жоден пророк не приймається у вітчизні своїй.</p>
<p>25 По правді кажу вам: багато було вдів у Ізраїлі, в дні Іллі, коли небо було зачинене на три роки і шість місяців, і великий голод був по всій землі.</p>
<p>26 Однак ні до одної з них не був посланий Ілля, а тільки до вдови в Сарепту Сидонську;</p>
<p>27 багато також прокажених було в Ізраїлі за пророка Єлисея, та жоден з них не очистився, крім сірійця Неємана».</p>
<p>28 І всі в синагозі, почувши це, сповнились гнівом,</p>
<p>29 і, вставши, вигнали Його геть з міста, і повели Його на вершину гори, на якій було побудоване їхнє місто, і хотіли скинути Його.</p>
<p>30 Та Він, пройшовши через них, віддалився.</p>
<p>31 Прийшов Він у Капернаум, місто Галілейське, і навчав їх у суботні дні.</p>
<p>32 І дивувались вченню Його, бо слово Його було владне.</p>
<p>33 А в синагозі був чоловік, котрий був одержимий нечистим духом, і він закричав сильним голосом:</p>
<p>34 «Облиш! Що Тобі до нас, Ісусе Назарянине? Ти прийшов погубити нас! Знаю Тебе, хто Ти, Святий Божий!»</p>
<p>35 Ісус заборонив йому, сказавши: «Замовчи і вийди з нього!» І демон, кинувши його посеред синагоги, вийшов з нього, нічого йому не пошкодивши.</p>
<p>36 І всіх охопив жах, і говорили між собою: «Що це значить, що з владою і силою Він наказує нечистим духам, і вони виходять?»</p>
<p>37 І чутка про Нього розійшлася по всіх околицях краю.</p>
<p>38 Вийшовши з синагоги, Він прийшов у дім Симона. Симонова ж теща лежала у великій гарячці; і просили Його за неї.</p>
<p>39 Він став над нею і заборонив гарячці, і залишила її. Теща зараз же встала і прислуговувала їм.</p>
<p>40 Коли ж сонце заходило, всі, хто мав хворих на різні хвороби, приводили їх до Нього; і Він клав на кожного з них руки, зціляв їх.</p>
<p>41 І демони виходили з багатьох з криком і говорили: «Ти — Христос, Син Божий». А Він забороняв їм казати, що вони знають, що Він Христос.</p>
<p>42 Та коли настав день, Він вийшов і пішов у пустинне місце, а народ шукав Його і прийшов до Нього та затримував Його, щоб Він не пішов від них.</p>
<p>43 А Він сказав їм: «Я повинен і іншим містам звіщати Добру Новину про Царство Боже, бо для того Я посланий».</p>
<p>44 І Він продовжував проповідувати по синагогах Галілеї.</p>
<h4>Вiд Луки 5</h4>
<p>1 Одного разу, як народ тиснувся до Нього, щоб слухати Слово Боже, Він стояв біля озера Генісаретського;</p>
<p>2 і побачив Він два човни, причалені до берега, з яких рибалки вийшли і полоскали сіті.</p>
<p>3 Він увійшов в один човен, який був Симонів, і попросив його відплисти трохи від берега; і, сівши, навчав людей з човна.</p>
<p>4 Коли ж Він перестав навчати, сказав Симонові: «Відпливи на глибину і закиньте сіті ваші для ловлі».</p>
<p>5 А Симон сказав у відповідь: «Наставнику, ми працювали всю ніч і нічого не зловили, але за словом Твоїм закину сіті».</p>
<p>6 Зробивши це, вони спіймали безліч риби, так що їхні сіті почали прориватись.</p>
<p>7 І дали знак товаришам, котрі були в іншому човні, щоб прийшли і допомогли їм. І вони прийшли, і наповнили обидва човни, так що вони почали потопати.</p>
<p>8 Симон Петро побачивши це, припав до колін Ісуса і сказав: «Господи, вийди від мене, бо я чоловік грішний!»</p>
<p>9 Бо жах охопив його і всіх, що були з ним, від такого улову риби, яку зловили,</p>
<p>10 і також Якова і Іоанна, синів Зеведея, котрі були спільниками Симона. Тоді Ісус сказав Симонові: «Не бійся! Від сьогодні будеш ловцем людей».</p>
<p>11 І вони повитягали човни свої на берег, залишили все і пішли за Ним.</p>
<p>12 І сталось, як Він був в одному з міст, ось один чоловік, весь у проказі, побачивши Ісуса, впав ниць, і благав Його, кажучи: «Господи, коли хочеш, можеш очистити мене».</p>
<p>13 А Він простягнув руку, доторкнувся до нього і сказав: «Хочу, будь чистий!» І зараз же його проказа зникла.</p>
<p>14 І наказав йому нікому не говорити, а піти показатися священикові і принести жертву за очищення своє, як звелів Мойсей, на свідчення їм.</p>
<p>15 Проте все більше і більше розходилась чутка про Нього, і велика кількість народу сходилась до Нього слухати та зцілятися в Нього від недуг своїх.</p>
<p>16 Але Він відходив у пустинні місця і молився.</p>
<p>17 І сталось одного дня, коли Він навчав, сиділи поблизу фарисеї і вчителі закону, котрі прийшли з усіх міст Галілеї, Іудеї і з Єрусалиму, і сила Господня була з Ним, щоб зціляти.</p>
<p>18 І ось люди принесли на ношах чоловіка розслабленого, і вони намагалися внести його і покласти перед Ісусом.</p>
<p>19 Але, не знайшовши, як би внести його, із-за натовпу, вилізли на дім і спустили його з ношами крізь отвір у покрівлі на середину перед Ісусом.</p>
<p>20 І, побачивши їхню віру, Він сказав чоловікові тому: «Прощаються тобі гріхи твої».</p>
<p>21 А книжники і фарисеї почали міркувати, кажучи: «Хто Цей, хто богохульствує? Хто може прощати гріхи, крім одного Бога?»</p>
<p>22 Але Ісус, знаючи думки їхні, відповів їм: «Що ви думаєте в серцях ваших?</p>
<p>23 Що легше сказати: 'Прощаються тобі гріхи твої!' Чи сказати: 'Встань і ходи?'</p>
<p>24 Та щоб ви знали, що Син Людський має владу на землі прощати гріхи». І Він сказав розслабленому: «Я кажу тобі: встань, візьми ноші твої і йди додому».</p>
<p>25 І відразу він встав перед ними, взяв те, на чому лежав, і пішов додому, прославляючи Бога.</p>
<p>26 Усі дуже здивувалися і славили Бога, сповнені страхом, говорячи: «Дивні діла бачили ми сьогодні!»</p>
<p>27 Після цього Він вийшов і побачив митника, на ім'я Левій, що сидів на митниці, і сказав йому: «Іди за Мною!»</p>
<p>28 А той, покинувши все, встав і пішов за Ним.</p>
<p>29 І справив Левій великий бенкет для Нього в домі своїм; було там багато митників та інших, які возлежали з Ними.</p>
<p>30 Але книжники і фарисеї нарікали на учнів Його і казали: «Чому ви їсте і п'єте з митниками і грішниками?»</p>
<p>31 Ісус же сказав їм у відповідь: «Не здорові потребують лікаря, а хворі!</p>
<p>32 Я прийшов кликати не праведних, а грішників до покаяння!»</p>
<p>33 Вони ж сказали Йому: «Чому учні Іоаннові постять часто і моляться, так само і фарисейські, а Твої їдять та п'ють?»</p>
<p>34 А Він сказав їм: «Чи можете змусити весільних гостей постити, коли з ними жених?</p>
<p>35 Але прийдуть дні, коли жених забереться від них, тоді і постити будуть в ті дні».</p>
<p>36 Сказав при цьому і притчу: «Ніхто не пришиває латки до старої одежі, відірвавши її від нової одежі, бо інакше і нову розірве і до старої не підійде нова латка.</p>
<p>37 І ніхто не вливає молодого вина в старі бурдюки, бо молоде вино прорве бурдюки, і само розіллється, і бурдюки пропадуть.</p>
<p>38 Але молоде вино треба вливати в нові бурдюки.</p>
<p>39 І ніхто, пивши старе, не схоче молодого, бо скаже: 'Старе краще'».</p>
<h4>Вiд Луки 6</h4>
<p>1 У суботу, першу після другого дня Пасхи, довелося Йому проходити засіяними полями. І учні Його зривали колоски та, розтираючи їх руками, їли.</p>
<p>2 Деякі ж з фарисеїв сказали їм: «Чому ви робите те, чого не належить робити в суботу?»</p>
<p>3 Ісус сказав їм у відповідь: «Хіба ви не читали, що зробив Давид, коли сам зголоднів, і ті, що були з ним?</p>
<p>4 Як він увійшов у дім Божий, взяв і їв жертовні хліби й дав тим, що були з ним, а тих хлібів не можна було їсти нікому, крім самих священиків».</p>
<p>5 І сказав їм: «Та Син Людський — Господар і суботи!»</p>
<p>6 І сталось, що іншої суботи Він увійшов у синагогу і навчав; і там був чоловік, у якого права рука була суха.</p>
<p>7 А книжники і фарисеї стежили за Ним, чи не зцілить Він у суботу, щоб знайти обвинувачення проти Нього.</p>
<p>8 Але Він знав думки їхні і сказав чоловікові, який мав суху руку: «Встань і вийди на середину». І він встав, і вийшов.</p>
<p>9 Тоді сказав їм Ісус: «Запитаю вас: що дозволено робити в суботу: добро чи зло, спасти душу чи погубити?»</p>
<p>10 І, поглянувши кругом на всіх, сказав чоловікові: «Простягни руку твою!» Він так і зробив; і рука його стала здорова, як і друга.</p>
<p>11 А вони розлютилися і радилися між собою, що їм зробити з Ісусом.</p>
<p>12 У ті дні Ісус вийшов на гору помолитися, і пробув всю ніч у молитві до Бога.</p>
<p>13 А коли настав день, Він покликав учнів Своїх і вибрав з них дванадцять, котрих і назвав апостолами:</p>
<p>14 Симона, котрого назвав Петром, і Андрія, брата його, Якова та Іоанна, Філіпа і Варфоломея,</p>
<p>15 Матвія і Хому, Якова Алфеєвого і Симона, званого Зилотом,</p>
<p>16 Іуду Якового і Іуду Іскаріота, який і зрадив Його.</p>
<p>17 І, зійшовши з ними з гори, Він став на рівному місці; і було там багато учнів Його і безліч народу з усієї Іудеї й Єрусалиму, і з приморських місць Тирських і Сидонських,</p>
<p>18 що посходилися слухати Його та зцілятися від недугів своїх, також і ті, що страждали від нечистих духів, і зцілялися.</p>
<p>19 І весь народ намагався доторкнутись до Ісуса, бо від Нього виходила сила і зціляла всіх.</p>
<p>20 І Він, звівши очі Свої на учнів, говорив: «Блаженні убогі духом, бо ваше є Царство Боже;</p>
<p>21 блаженні жадаючі тепер, бо насититесь; блаженні ті, що плачуть тепер, бо втішитесь;</p>
<p>22 блаженні ви, коли зненавидять вас люди і коли відлучать вас, і будуть ганьбити вас, і знеславлять ім'я ваше ради Сина Людського.</p>
<p>23 Радійте того дня і веселіться, бо нагорода ваша велика на небесах. Бо так само робили батьки їхні з пророками.</p>
<p>24 Але горе вам, багатим, бо ви вже отримали вашу втіху.</p>
<p>25 Горе вам, ситі нині, бо будете голодувати! Горе вам, що смієтесь тепер, бо будете сумувати і плакати!</p>
<p>26 Горе вам, коли всі люди будуть говорити про вас добре, бо так поводились батьки ваші з лжепророками!</p>
<p>27 А вам, котрі слухаєте, кажу: любіть ворогів ваших, чиніть добро тим, хто ненавидить вас.</p>
<p>28 Благословляйте проклинаючи вас; і моліться за тих, які кривдять вас.</p>
<p>29 Коли хто вдарить тебе по щоці, підстав йому другу, а хто хоче взяти в тебе верхню одежу, не борони Йому взяти і сорочку.</p>
<p>30 І кожному, хто просить в тебе, дай; і від того, хто взяв твоє, не вимагай назад.</p>
<p>31 І як хочете, щоб поводилися люди з вами, поводьтеся з ними так само і ви.</p>
<p>32 А коли ви любите тих, хто вас любить, яка вам за те вдячність? Бо і грішники люблять тих, хто їх любить.</p>
<p>33 І якщо ви робите добро тим, хто робить добро вам, яка вам за те вдячність? Адже грішники чинять так само.</p>
<p>34 А коли ви позичаєте тим, від кого надієтесь одержати назад, яка вам за те вдячність? Бо і грішники позичають грішникам, щоб одержати стільки ж назад.</p>
<p>35 Але ви любіть ворогів ваших, чиніть добро і позичайте, не сподіваючись нічого, і нагорода ваша буде велика, і ви будете синами Всевишнього, бо Він добрий і до невдячних і злих.</p>
<p>36 Отже, будьте милосердні, як Отець ваш милосердний.</p>
<p>37 Не судіть, і вас не будуть судити; і не засуджуйте, то і не будете засуджені; прощайте, то і вам простять.</p>
<p>38 Давайте, і дасться вам: доброю мірою, утрушеною, наповненою, натоптаною віддадуть вам. Бо якою мірою міряєте, такою відміряють і вам».</p>
<p>39 І Він розповів їм таку притчу: «Чи може сліпий водити сліпого? Чи не обидва впадуть у яму?</p>
<p>40 Учень не більший за вчителя, але, вдосконалившись, кожен буде, як учитель його.</p>
<p>41 Чому ти дивишся на сучок в оці брата твого, а колоди в твоєму оці не відчуваєш?</p>
<p>42 І як можеш сказати братові твоєму: 'Брате, дай я вийму сучок з ока твого', коли ти сам не бачиш колоди в оці твоєму? Лицеміре, вийми спочатку колоду з свого ока, а тоді будеш бачити, як вийняти сучок з ока брата твого.</p>
<p>43 Нема доброго дерева, яке приносило б плід поганий, а ні дерева поганого, яке приносило б плід добрий.</p>
<p>44 Кожне дерево пізнається по плоду. Не збирають смокви з тернини і винограду з чагарника.</p>
<p>45 Добра людина з доброї скарбниці серця свого виносить добре, а зла людина зі злої скарбниці серця свого виносить зле, бо від повноти серця, говорять уста її.</p>
<p>46 Чому ви звете Мене: 'Господи! Господи!', а не виконуєте того, що Я кажу?</p>
<p>47 Кожен, хто приходить до Мене, слухає Мої слова і виконує їх, Я скажу вам до кого він подібний.</p>
<p>48 Він подібний до чоловіка, котрий, будуючи дім, копав глибоко і положив основу на скелі; і коли прийшла злива, і вода ріки наперла на дім той, то не могла зрушити його, бо він був збудований на скелі.</p>
<p>49 А той, хто слухає і не виконує, подібний до чоловіка, котрий побудував дім свій на землі без основи; і натисла на нього ріка, і він зразу ж розвалився, і руйнування дому того було велике.</p>
<h4>Вiд Луки 7</h4>
<p>1 Коли Він скінчив усі слова Свої до народу, який слухав Його, Він увійшов у Капернаум.</p>
<p>2 В одного сотника слуга, який був йому дорогий, захворів і був при смерті.</p>
<p>3 Коли він почув про Ісуса, то послав до Нього старійшин іудейських просити Його, щоб прийшов і зцілив слугу його.</p>
<p>4 І як вони прийшли до Ісуса, то ревно благали Його, кажучи: «Він достойний, щоб Ти вчинив йому це,</p> 
<p>5 бо він любить народ наш і побудував нам синагогу».</p>
<p>6 Ісус пішов з ними. І коли він був уже недалеко від дому, сотник послав до Нього друзів сказати Йому: «Господи, не трудись, бо я недостойний, щоб Ти увійшов під дах мій;</p>
<p>7 тому і себе самого не вважаю я гідним, щоб прийти до Тебе, але скажи слово, і видужає слуга мій.</p>
<p>8 Бо і я чоловік підвладний, і також маю під собою воїнів. І скажу одному: 'йди', і він йде; а другому: 'прийди', і він приходить, а слузі: 'зроби', і він робить».</p>
<p>9 Коли Ісус почув ці слова, то здивувався йому і, обернувшись до народу, який слідував за Ним, сказав: «Кажу вам, що Я не знайшов такої великої віри навіть в Ізраїлі».</p>
<p>10 А коли посланці вернулись додому, то знайшли, що хворий слуга видужав.</p>
<p>11 І сталося, наступного дня Він пішов у місто, яке називається Наїн; і з Ним йшли учні Його і багато народу.</p>
<p>12 Коли ж Він наблизився до міських воріт, виносили померлого, єдиного сина в матері, котра була вдовою; і багато людей з міста йшли з нею.</p>
<p>13 І коли Господь побачив її, то змилосердився над нею і сказав їй: «Не плач!»</p>
<p>14 І Він підійшов, і доторкнувся до одра; ті ж, що несли, зупинились. А Він сказав: «Юначе, кажу тобі: встань!»</p>
<p>15 Мертвий підвівся, сів і почав говорити. І Ісус віддав його матері.</p>
<p>16 Страх обняв усіх, і вони славили Бога, кажучи: «Великий пророк з'явився між нами, і Бог зглянувся над народом Своїм».</p>
<p>17 І чутка про Ісуса розійшлася по всій Іудеї і по всій тій околиці.</p>
<p>18 І розповіли Іоаннові учні його про все це.</p>
<p>19 І Іоанн покликав двох з учнів своїх, і послав до Ісуса запитати: «Чи Ти Той, Котрий має прийти, чи чекати нам іншого?»</p>
<p>20 Вони, прийшовши, сказали: «Іоанн Хреститель послав нас до Тебе запитати: 'Чи Ти Той, Котрий має прийти, чи чекати нам іншого?'»</p>
<p>21 А в той саме час, Він зцілив багатьох від недугів і хвороб, і від злих духів та багатьом сліпим дав зір.</p>
<p>22 То ж Ісус сказав їм у відповідь: «Ідіть і перекажіть Іоаннові, що ви бачили і чули: сліпі прозрівають, криві ходять, прокажені очищуються, глухі чують, мертві воскресають, убогим проповідується Євангеліє.</p>
<p>23 І блаженний той, хто не спокуситься Мною».</p>
<p>24 Коли ж посланці Іоаннові відійшли, Він почав говорити до народу про Іоанна: «На що ви ходили в пустиню дивитись? На очеретину, яку вітер колише?</p>
<p>25 Та на кого ж ви ходили дивитись? На чоловіка, одягненого в м'яку одежу? Адже ті, що в пишних одежах і живуть в розкошах, сидять в царських палацах.</p>
<p>26 Тоді на кого ж ви ходили дивитись? На пророка? Так, кажу вам, навіть більше, ніж на пророка.</p>
<p>27 Це той, про кого написано: 'Ось Я посилаю ангела Мого перед Тобою, котрий приготує дорогу Тобі'.</p>
<p>28 Кажу вам: між народженими від жінок нема більшого пророка від Іоанна Хрестителя, але найменший в Царстві Божому, більший від нього».</p>
<p>29 І весь народ, що слухав, і навіть митники, віддали славу Богові, охрестившись хрещенням Іоанновим.</p>
<p>30 А фарисеї і законники відкинули волю Божу щодо них, і не хрестились від Нього.</p>
<p>31 Тоді Господь сказав: «До кого ж уподібню людей роду цього? І до кого вони подібні?</p>
<p>32 Вони подібні до дітей, котрі сидять на вулиці і кличуть один одного, і кажуть: 'Ми грали вам на сопілці, а ви не танцювали; ми співали вам жалібну пісню, а ви не плакали'.</p>
<p>33 Бо прийшов Іоанн Хреститель, який ні хліба не їсть, ні вина не п'є, і кажете: 'Він має демона'.</p>
<p>34 Прийшов Син Людський, їсть і п'є, і кажете: 'Цей чоловік любить їсти та пити вино, друг митникам і грішникам'.</p>
<p>35 І виправдалася премудрість усіма своїми дітьми».</p>
<p>36 Один з фарисеїв запросив Його, щоб спожив з ним їжу. І Він увійшов у дім фарисея і возліг.</p>
<p>37 І ось одна жінка в місті, яка була грішниця, довідавшись, що Він возлежить в домі фарисея, принесла алебастрову посудину з миром,</p>
<p>38 і, ставши ззаду біля ніг Його, плачучи, стала обмивати слізьми ноги Його і витирати волоссям своїм, потім цілувала ноги Його і мастила миром.</p>
<p>39 А фарисей, який запросив Його, як побачив це, казав сам в собі: «Коли б Він був пророк, то знав би, хто і яка жінка доторкається до Нього: вона ж грішниця».</p>
<p>40 А Ісус звернувся до нього і сказав: «Симоне, маю щось сказати тобі». Він каже: «Кажи, Вчителю».</p>
<p>41 Ісус сказав: «В одного лихваря було два боржники; один був винен п'ятсот динаріїв, а другий — п'ятдесят.</p>
<p>42 І як вони не мали чим сплатити боргу, він простив обом. Скажи ж, котрий з них більше полюбить його?»</p>
<p>43 Симон відповів: «Думаю, що той, кому більше простив». Ісус сказав йому: «Правильно ти розсудив».</p>
<p>44 І, обернувшись до жінки, каже Симонові: «Бачиш ти цю жінку? Я увійшов у дім твій, і ти не дав Мені води обмити ноги, а вона слізьми обмила ноги Мої і волоссям своїм обтерла.</p>
<p>45 Поцілунку не дав ти Мені, а вона, відколи Я прийшов, не перестає цілувати ноги Мої.</p>
<p>46 Ти голови Моєї не намастив оливою, а вона миром намастила ноги Мої.</p>
<p>47 Тому кажу тобі: багато гріхів її прощаються, бо вона полюбила багато, а кому мало прощається, той мало любить».</p>
<p>48 І Він сказав їй: «Гріхи твої прощаються тобі!»</p>
<p>49 А ті, що возлежали, почали говорити в собі: «Хто Він, що і гріхи прощає?»</p>
<p>50 А Ісус сказав жінці: «Віра твоя спасла тебе; йди з миром!»</p>
<h4>Вiд Луки 8</h4>
<p>1 Після цього Ісус проходив через міста і села, проповідуючи і звіщаючи Добру Новину про Царство Боже, і з Ним дванадцять учнів були;</p>
<p>2 і декотрі з жінок, що були зцілені від злих духів і недуг: Марія, звана Магдалиною, з якої сім демонів вийшло,</p>
<p>3 і Іоанна, дружина Хузи, домоправителя Іродового, і Сусанна та багато інших, котрі служили Йому майном своїм.</p>
<p>4 Коли зібралось багато народу, і люди приходили до Нього з усіх міст, Він почав говорити притчею:</p>
<p>5 «Вийшов сіяч сіяти зерно своє. І коли він сіяв, одне впало край дороги і було потоптане, і птахи небесні поклювали його.</p>
<p>6 Інше впало на камінь і, зійшовши, засохло, бо не мало вологи.</p>
<p>7 А інше впало між тернину, і тернина виросла і заглушила його.</p>
<p>8 А ще інше впало на добру землю і, зійшовши, принесло плід стократний». Сказавши це, Він вигукнув: «Хто має вуха слухати, нехай слухає!»</p>
<p>9 Учні ж Його запитали Його, кажучи: «Що б значила ця притча?»</p>
<p>10 Він же відповів: «Вам дано знати таємниці Царства Божого; іншим же дається в притчах, так що вони, дивлячись, не бачать, і, слухаючи, не розуміють.</p>
<p>11 Ось що означає притча ця: насіння — це Слово Боже;</p>
<p>12 те, що край дороги, це ті, що слухають, але потім приходить диявол і забирає слово з серця їхнього, щоб не повірили і не спаслися.</p>
<p>13 Те, що на камені, це ті, що, почувши слово, приймають з радістю, та не маючи кореня, вірують тільки до часу, а під час спокуси, відпадають.</p>
<p>14 Те, що впало між тернину, це ті, що слухають слово, але відходять від нього і бувають заглушені журбою, багатством та розкошами життєвими, і вони плоду не приносять.</p>
<p>15 А те, що впало на добру землю, це ті, що слухають слово і зберігають його в чистому і доброму серці, і вони приносять плід в терпінні.</p>
<p>16 Ніхто, засвітивши свічку, не накриває її посудиною або не ставить під ліжко, а ставить її на свічнику, щоб ті, що входять, бачили світло.</p>
<p>17 Бо нема нічого таємного, що не стало б явним, ні захованого, що не стало б відомим і не виявилося.</p>
<p>18 Отже, уважайте, як слухаєте! Бо хто має, тому додасться, а хто не має, від нього візьметься і те, що здається йому ніби він має».</p>
<p>19 Прийшли до Нього мати і брати Його, та не могли доступитись до Нього через натовп.</p>
<p>20 І сповістили Його, кажучи: «Мати Твоя і брати Твої стоять надворі і бажають бачити Тебе».</p>
<p>21 Він же сказав у відповідь: «Мати Моя і брати Мої це ті, що слухають Слово Боже і виконують його!»</p>
<p>22 Сталося одного дня, що Він увійшов у човен з учнями Своїми. І сказав їм: «Перепливімо на той бік озера». І відчалили.</p>
<p>23 Коли вони пливли, Він заснув. І зірвалася на озері велика буря, аж заливало їх, і вони були в небезпеці.</p>
<p>24 І підійшовши, розбудили Його і сказали: «Наставнику, наставнику, ми гинемо!» Він же встав, заборонив вітрові і хвилям, і настала тиша.</p>
<p>25 Тоді Він сказав їм: «Де віра ваша?» Вони ж, перелякані, дивувалися і говорили один до одного: «Хто ж Він такий, що і вітрам, і воді наказує, і вони слухають Його?»</p>
<p>26 І перепливли вони в країну Гадаринську, що проти Галілеї.</p>
<p>27 Коли ж Він вийшов на берег, зустрів Його один чоловік з міста, одержимий демонами з давнього часу; він не вдягався в одежу і не мешкав у домі, а по гробницях.</p>
<p>28 Побачивши Ісуса, він закричав, упав перед Ним і сильним голосом сказав: «Що Тобі до мене, Ісусе, Сину Бога Всевишнього! Благаю Тебе, не муч мене!»</p>
<p>29 Бо Він звелів нечистому духові вийти з цього чоловіка. Дуже часто нечистий дух схоплював його так, що в'язали його ланцюгами і кайданами, щоб здержати його, але він розривав кайдани, і демон гнав його по пустині.</p>
<p>30 А Ісус запитав його: «Як твоє ім'я?» Він відповів: «Легіон!», бо багато демонів увійшло в нього.</p>
<p>31 І вони просили Ісуса, щоб не велів їм іти в безодню.</p>
<p>32 Тут же на горі паслося велике стадо свиней. І демони просили Його, щоб дозволив їм увійти в них. І Він дозволив їм.</p>
<p>33 І демони вийшли з чоловіка, й увійшли в свиней. І кинулося стадо з кручі в озеро, і потонуло.</p>
<p>34 Пастухи ж, побачивши, що сталося, побігли і розповіли в місті і по селах.</p>
<p>35 І вийшли люди побачити, що сталося; і прийшли до Ісуса, і побачили чоловіка, з котрого демони вийшли, одягненого і при розумі, що сидів у ногах Ісуса, і вжахнулися.</p>
<p>36 Ті ж, що все бачили, розповіли їм, як зцілився біснуватий.</p>
<p>37 І весь народ Гадаринської околиці просив Його піти геть від них, бо обхопив їх великий страх. І Він увійшов у човен і вернувся.</p>
<p>38 А чоловік, з котрого демони вийшли, просив Його, щоб бути з Ним. Та Ісус відпустив його, кажучи:</p>
<p>39 «Повернись додому і розкажи, що зробив тобі Бог!» І він пішов і проповідував по всьому місту, що зробив Йому Ісус.</p>
<p>40 І коли Ісус повернувся, то люди радо прийняли Його, бо всі чекали Його.</p>
<p>41 А ось прийшов чоловік, на ім'я Яір, котрий був начальником синагоги. І, припавши до ніг Ісуса, благав Його увійти до нього в дім,</p>
<p>42 бо в нього була єдина дочка, років дванадцяти, і та була при смерті. Коли ж Він ішов, народ тиснув Його.</p>
<p>43 А жінка, яка була хвора на кровотечу дванадцять років і яка витратила на лікарів усе, що мала, і ніхто не міг її вилікувати,</p>
<p>44 підійшла ззаду і доторкнулась до краю одежі Його, і зараз же кровотеча в неї зупинилась.</p>
<p>45 А Ісус сказав: «Хто доторкнувся до Мене?» Коли ж усі відмовлялися, Петро і ті, що були з Ним, сказали: «Учителю, народ оточує Тебе і тисне, а Ти питаєш: 'Хто доторкнувся до Мене?'»</p>
<p>46 Але Ісус сказав: «Хтось доторкнувся до Мене, бо я відчув, як сила вийшла з Мене».</p>
<p>47 Жінка, побачивши, що не втаїлась, з тремтінням підійшла і, впавши перед Ним, призналася перед усіма людьми, з якої причини доторкнулася до Нього і як зараз же зцілилася.</p>
<p>48 Він же сказав їй: «Віра твоя спасла тебе: іди з миром!»</p>
<p>49 Коли Він ще говорив, приходить один з дому начальника синагоги і говорить йому: «Дочка твоя померла; не турбуй Учителя!»</p>
<p>50 А Ісус, почувши це, сказав йому: «Не бійся, тільки віруй, і вона буде спасена».</p>
<p>51 Прийшовши в дім, не дозволив нікому ввійти, крім Петра, Іоанна, Якова та батька і матері дитини.</p>
<p>52 Всі ж плакали і голосили за нею. А Він їм сказав: «Не плачте, вона не померла, а спить».</p>
<p>53 І сміялися з Нього, бо знали, що вона померла.</p>
<p>54 Він же, вислав усіх геть, взяв її за руку і окликнув: «Дівчинко, встань!»</p>
<p>55 І дух її вернувся, і вона зараз же встала; і Він звелів дати їй їсти.</p>
<p>56 І батьки її дуже здивувались. А Він наказав їм нікому не розповідати про те, що сталося.</p>
<h4>Вiд Луки 9</h4>
<p>1 Скликавши дванадцятьох, Ісус дав їм силу і владу над усіма демонами і зціляти від недугів.</p>
<p>2 І послав їх проповідувати Царство Боже і зціляти хворих.</p>
<p>3 І сказав їм: «Нічого не беріть у дорогу: ні палиці, ні торбини, ні хліба, ні грошей, і не майте по дві одежі.</p>
<p>4 В який дім увійдете, там залишайтесь і звідти виходьте в дорогу.</p>
<p>5 А коли хто не прийме вас, то, виходячи з міста того, обтрусіть і порох з ніг ваших на свідчення проти них».</p>
<p>6 І вони вийшли і ходили по селах, звіщаючи Добру Новину та зціляючи всюди.</p>
<p>7 А Ірод тетрарх, почувши про все, що робив Ісус, збентежився, бо дехто казав, що це Іоанн воскрес з мертвих.</p>
<p>8 Інші ж казали, що Ілля з'явився, а ще інші, що один з стародавніх пророків воскрес.</p>
<p>9 Тоді Ірод сказав: «Іоаннові відтяв я голову; хто ж це такий, про Кого я таке чую?» І шукав бачити Ісуса.</p>
<p>10 А коли апостоли повернулись, то розповіли Ісусові, що зробили. І Він взяв їх з собою і пішов непомітно в пустинне місце, недалеко від міста Віфсаїди.</p>
<p>11 А люди довідались про це і пішли за Ним. І Він прийняв їх і говорив їм про Царство Боже, і зціляв тих, хто мав потребу в зціленні.</p>
<p>12 Коли почало вечоріти, підійшли дванадцятеро і сказали Йому: «Відпусти народ, щоб пішли в навколишні села й оселі спочити і роздобути їжі, бо ми тут в безлюдному місці».</p>
<p>13 Але Він сказав їм: «Ви дайте їм їсти!» Вони ж сказали: «Нема в нас більше, як п'ять хлібів і дві риби; хіба підемо та купимо їжі для всіх цих людей».</p>
<p>14 Було ж там близько п'яти тисяч чоловік. А Він сказав учням Своїм: «Розсадіть їх рядами по п'ятдесят».</p>
<p>15 І вони зробили так, і розсадили всіх.</p>
<p>16 Він же взяв п'ять хлібів і дві риби, поглянув на небо, поблагословив їх і ламав та давав учням, щоб роздавали народові.</p>
<p>17 Всі їли і наситились; і назбирали залишених кусків дванадцять кошів.</p>
<p>18 Одного разу, як Він молився на самоті, і учні були з Ним, Він спитав їх: «За кого вважає Мене народ?»</p>
<p>19 Вони відповіли: «За Іоанна Хрестителя; інші — за Іллю, а ще інші — за одного з стародавніх пророків, котрий воскрес».</p>
<p>20 А Він запитав їх: «А ви за кого вважаєте Мене?» Петро відповів: «За Христа Божого!»</p>
<p>21 Ісус суворо заборонив їм, щоб нікому не казали про це.</p>
<p>22 І Він сказав: «Син Людський мусить багато постраждати; і відцураються Його старійшини, первосвященики та книжники; і вб'ють Його, але третього дня Він воскресне».</p>
<p>23 А потім до всіх сказав: «Якщо хто хоче йти за Мною, нехай зречеться самого себе, і нехай щоденно бере хрест свій і йде вслід за Мною.</p>
<p>24 Бо хто хоче життя своє зберегти, той погубить його; хто ж загубить життя своє заради Мене, той збереже його.</p>
<p>25 Яка користь людині, коли придбає весь світ, а себе самого погубить або занапастить?</p>
<p>26 Бо хто посоромиться Мене і слів Моїх, того Син Людський посоромиться, як прийде в славі Своїй і Отця і святих ангелів.</p>
<p>27 Воістину кажу вам, що є деякі з присутніх тут, які не зазнають смерті, аж поки не побачать Царство Боже.</p>
<p>28 І після слів цих, днів через вісім, узявши Петра, Іоанна та Якова, зійшов Він на гору помолитись.</p>
<p>29 І коли Він молився, то вигляд лиця Його змінився, а одежа Його стала білою, блискучою.</p>
<p>30 І ось два мужі розмовляли з Ним: були то Мойсей та Ілля.</p> 
<p>31 Вони явились у славі і говорили про кінець Його, який Йому належить завершити в Єрусалимі.</p>
<p>32 Петро ж і ті, що були з ним, були обтяжені сном, а прокинувшись, побачили славу Його і двох мужів, котрі стояли з Ним.</p>
<p>33 І коли ці мужі відходили від Нього, Петро сказав Ісусові: «Учителю, добре нам тут бути! Поставмо тут три намети: один Тобі, один Мойсеєві і один Іллі», не знаючи, що сказати.</p>
<p>34 Як він говорив це, з'явилась хмара і осінила їх, і вони налякалися, як увійшли в хмару.</p>
<p>35 І почувся голос з хмари, що промовляв: «Це Син Мій Улюблений, Його слухайте!»</p>
<p>36 І коли голос пролунав, Ісус зостався Сам. А вони промовчали і нікому в ті дні не говорили про те, що бачили.</p>
<p>37 Наступного дня, як вони зійшли з гори, багато народу зустріло Його.</p>
<p>38 І ось один чоловік з натовпу закричав, кажучи: «Учителю, благаю Тебе, зглянься на сина мого, бо він єдиний у мене!</p>
<p>39 Нечистий дух схоплює його, і він раптово скрикує, і дух мучить його так, що він піну пускає. І, вимучивши його, ледве відходить від нього.</p>
<p>40 Я просив учнів Твоїх вигнати його, та вони не змогли».</p>
<p>41 Ісус сказав у відповідь: «О роде невірний і розбещений, доки буду з вами і терпітиму вас? Приведи сюди сина твого».</p>
<p>42 Коли ж той ще йшов, демон кинув його об землю і затряс ним, але Ісус заборонив нечистому духові і зцілив юнака, і віддав його батькові його.</p>
<p>43 І всі дивувались величі Божій. Коли ж всі дивувались тому, що Ісус творив, Він сказав учням Своїм:</p>
<p>44 «Вкладіть слова ці у ваші вуха: Син Людський має бути виданий у руки людські».</p>
<p>45 Проте вони не зрозуміли сказаного, воно було закрите для них, щоб вони не збагнули його, а запитати Його про це слово боялися.</p>
<p>46 І прийшло їм на думку: «Хто з них міг би бути більшим?»</p>
<p>47 Та Ісус, знаючи думки їхні, взяв дитину, поставив її біля Себе</p>
<p>48 і сказав їм: «Хто прийме цю дитину в ім'я Моє, той Мене приймає, а хто Мене приймає, той приймає Того, Хто послав Мене. Бо хто найменший між усіма вами, той буде великий».</p>
<p>49 А Іоанн сказав у відповідь: «Учителю, ми бачили чоловіка, котрий ім'ям Твоїм виганяв демонів, але ми заборонили йому, бо він не ходить з нами».</p>
<p>50 А Ісус сказав йому: «Не забороняйте йому, бо хто не проти вас, той за вас!»</p>
<p>51 Коли ж наближались дні відходу, Він вирішив іти до Єрусалиму.</p>
<p>52 І послав посланців перед Собою; і вони пішли й увійшли в село самарянське, щоб приготувати Йому,</p>
<p>53 але там не прийняли Його, бо було видно, що Він іде до Єрусалиму.</p>
<p>54 Як побачили те учні Його Яків і Іоанн, то сказали: «Господи, хочеш, щоб ми звеліли, щоб вогонь зійшов з неба і спалив їх, так як і Ілля вчинив?»</p>
<p>55 А Він, обернувшись до них, докорив їм, кажучи: «Не знаєте, якого ви духа!</p>
<p>56 Бо Син Людський прийшов не губити душі людські, а спасати!» І вони пішли в інше село.</p>
<p>57 Одного разу, коли вони йшли дорогою, сказав Йому хтось: «Господи, я піду за Тобою, куди б Ти не пішов».</p>
<p>58 Ісус же відповів йому: «Лисиці мають нори, і птахи небесні гнізда, а Син Людський не має, де й голову прихилити».</p>
<p>59 І Він сказав другому: «Йди за Мною!» Той же відповів: «Господи, дозволь мені спочатку піти і поховати батька мого».</p>
<p>60 А Ісус сказав йому: «Залиши мертвим ховати мерців своїх, а ти йди і звіщай Царство Боже!»</p>
<p>61 Ще інший сказав: «Господи, я піду за Тобою, але дозволь мені передусім попрощатися з домашніми моїми».</p>
<p>62 Та Ісус сказав йому: «Жоден, хто кладе руку свою на плуг і оглядається назад, не придатний для Царства Божого».</p>
<h4>Вiд Луки 10</h4>
<p>1 Після того Господь вибрав і інших сімдесят учнів і послав їх по двоє перед Собою в кожне місто та місця, куди Сам мав іти.</p>
<p>2 І сказав їм: «Жнива великі, а робітників мало. То ж благайте Господаря жнив, щоб вислав працівників на жнива Свої!</p>
<p>3 Ідіть! Ось Я посилаю вас, як ягнят серед вовків.</p>
<p>4 Не беріть ні грошей, ні торбини, ні взуття, і нікого в дорозі не вітайте.</p>
<p>5 І в який дім ви ввійдете, спочатку скажіть: 'Мир дому цьому!'</p>
<p>6 Якщо чоловік миру буде там, то ваш мир спочине на ньому; коли ж ні, то до вас повернеться.</p>
<p>7 Залишайтесь в домі цьому, споживайте та пийте, що дадуть вам, бо робітник вартий платні своєї. Не переходьте з дому в дім.</p>
<p>8 І в яке місто ви прийдете, і приймуть там вас, то споживайте все, що поставлять перед вами.</p>
<p>9 Зціляйте в ньому недужих і кажіть їм: 'Наблизилось до вас Царство Боже!'</p>
<p>10 Коли ж прийдете в якесь місто і там не приймуть вас, то, вийшовши на вулицю, скажіть:</p>
<p>11 'Ми обтрушуємо порох вашого міста з ніг наших; а проте знайте, що наблизилось до вас Царство Боже'.</p>
<p>12 Кажу вам, що Содому легше буде в день суду, ніж місту тому.</p>
<p>13 Горе тобі, Хоразіне, горе тобі, Віфсаїдо! Бо коли б у Тирі і Сидоні сталися ті чудеса, які були у вас, то давно б вони, сидячи у веретищі і попелі, покаялися!</p>
<p>14 Та Тиру і Сидону легше буде на суді, ніж вам.</p>
<p>15 І ти, Капернауме, що аж до неба піднісся, до пекла впадеш.</p>
<p>16 Хто слухає вас, той Мене слухає, а хто нехтує вами, той Мною нехтує; а хто зневажає Мене, той зневажає Того, Хто послав Мене.</p>
<p>17 І сімдесят учнів повернулися з радістю, кажучи: «Господи, навіть демони підкорюються нам в ім'я Твоє!»</p>
<p>18 А Він сказав їм: «Я бачив сатану, що падав з неба, як блискавка.</p>
<p>19 Ось даю вам владу наступати на зміїв та скорпіонів і на всю силу ворожу, і ніщо не пошкодить вам.</p>
<p>20 Однак не радійте тому, що духи підкоряються вам, а радійте тому, що імена ваші записані на небесах!»</p>
<p>21 У той час Ісус зрадів духом і сказав: «Славлю Тебе, Отче, Господи неба і землі, що Ти втаїв це від мудрих і розумних, а відкрив те дітям. Так, Отче, бо таке було Твоє благовоління!</p>
<p>22 Все передав Мені Отець Мій! І ніхто не знає, хто є Син, тільки Отець; і ніхто не знає, хто є Отець, тільки Син, і кому Син захоче відкрити!»</p>
<p>23 І, звернувшись до учнів окремо, сказав їм: «Блаженні очі, які бачать те, що ви бачите!</p>
<p>24 Бо кажу вам, що багато пророків і царів бажали бачити те, що ви бачите, та й не бачили, і почути те, що ви чуєте, та й не чули».</p>
<p>25 І ось один законник устав і, спокушаючи Його, сказав: «Учителю, що робити мені, щоб успадкувати життя вічне?»</p>
<p>26 Він же сказав йому: «Що написано в законі? Як читаєш?»</p>
<p>27 Він сказав у відповідь: «Люби Господа Бога твого всім серцем твоїм, і всією душею твоєю, і всією силою твоєю, і всім розумінням твоїм; і ближнього твого, як себе самого».</p>
<p>28 Ісус же сказав йому: «Правильно ти відповів. Роби так, і будеш жити!»</p>
<p>29 Але він, бажаючи виправдати себе, запитав Ісуса: «А хто ж мій ближній?»</p>
<p>30 Ісус відповів: «Один чоловік спускався з Єрусалиму в Єрихон і попався розбійникам, котрі роздягли його, поранили і пішли,залишивши його ледве живим.</p>
<p>31 Трапилося, що ішов тією дорогою один священик і, побачивши його, пройшов мимо.</p>
<p>32 Також і левіт, як прийшов на те місце, підійшов, подивився і пройшов мимо.</p>
<p>33 Але один самарянин, проїжджаючи, натрапив на нього і, побачивши його, змилосердився;</p>
<p>34 і підійшов, і обв'язав йому рани, змастивши їх оливою і вином, посадив його на свого осла і привіз його в гостиницю, і потурбувався про нього.</p>
<p>35 А на другий день, від'їжджаючи, вийняв два динарі! і дав господареві, кажучи: 'Доглядай його, а як більше що витратиш, то я віддам тобі, як повернуся'.</p>
<p>36 Хто з цих трьох, на твою думку, був ближній тому, що попався розбійникам?»</p>
<p>37 Він сказав: «Той, що змилосердився над ним». Тоді Ісус сказав йому: «Іди, і ти роби так само».</p>
<p>38 Коли вони далі подорожували, Він увійшов у одне село. Одна жінка, на ім'я Марфа, прийняла Його в дім свій.</p>
<p>39 Була у неї сестра, що звалась Марія, котра сіла в ногах Ісуса і слухала слово Його.</p>
<p>40 Марфа клопоталась про велике пригощання, і, підійшовши, сказала: «Господи, чи Тобі байдуже, що сестра моя залишила мене одну прислуговувати? Скажи їй, щоб допомогла мені!»</p>
<p>41 Ісус сказав їй у відповідь: «Марфо, Марфо, ти турбуєшся і клопочишся про багато що,</p>
<p>42 а одне тільки потрібне. Марія вибрала кращу частку, яка не відніметься від неї».</p>
<h4>Вiд Луки 11</h4>
<p>1 Коли Він молився в одному місці, і перестав, один з учнів Його сказав Йому: «Господи, навчи нас молитися, як і Іоанн навчив своїх учнів».</p>
<p>2 Він сказав їм: «Коли молитесь, кажіть: Отче наш, що єси на небесах! Нехай святиться ім'я Твоє; не хай прийде Царство Твоє; нехай буде воля Твоя, як на небі, так і на землі.</p>
<p>3 Хліб наш насущний дай нам на кожний день.</p>
<p>4 І прости нам гріхи наші, як і ми прощаємо кожному боржникові нашому; і не введи нас у спокусу, а визволи нас від лукавого».</p>
<p>5 І сказав їм: «Хто з вас, маючи приятеля, прийде до нього опівночі і скаже йому: 'Друже, позич мені три хліби,</p>
<p>6 бо приятель мій з дороги зайшов до мене, і я не маю, що дати йому'.</p>
<p>7 А той зсередини скаже йому у відповідь: 'Не турбуй мене; вже замкнені двері, і діти мої зі мною в ліжку. Не можу я встати і дати тобі'.</p>
<p>8 Говорю вам, що коли він не встане і не дасть йому хліба заради дружби з ним, то через невідступність його вставши, дасть йому, скільки просить.</p>
<p>9 І Я скажу вам: просіть, і дасться вам; шукайте, і знайдете; стукайте, і відчинять вам.</p>
<p>10 Бо кожен, хто просить, той одержує; хто шукає — знаходить; і тому, хто стукає — відчиняють.</p>
<p>11 Котрий з вас батько, коли син попросить в нього хліба, подасть йому камінь? Або коли попросить риби, подасть йому змію замість риби?</p>
<p>12 Або, коли попросить яйце, подасть йому скорпіона?</p>
<p>13 Отже, коли ви, будучи злими, вмієте добрі дари давати дітям своїм, оскільки більше Отець Небесний дасть Духа Святого тим, хто просить у Нього?»</p>
<p>14 Одного разу вигнав Він демона, який був німий. І коли демон вийшов, німий заговорив. І народ здивувався.</p>
<p>15 Деякі з них говорили: «Він виганяє демонів силою вельзевула, князя демонів».</p>
<p>16 А інші, спокушаючи, вимагали від Нього знамення з неба.</p>
<p>17 Але Він, знаючи думки їхні, сказав їм: «Кожне царство, поділене само в собі, запустіє; і дім, поділений сам у собі, впаде.</p>
<p>18 Якщо і сатана розділився сам у собі, то як устоїть царство його? А ви кажете, що вельзевулом Я виганяю демонів.</p>
<p>19 І коли Я вельзевулом виганяю демонів, то чиєю силою сини ваші виганяють їх? Тому вони будуть вам суддями.</p>
<p>20 Коли ж Я перстом Божим виганяю демонів, то значить прийшло до вас Царство Боже.</p>
<p>21 Коли сильний, озброївшись, стереже двір свій, то в безпеці добро його.</p>
<p>22 Коли ж сильніший від нього нападе на нього і переможе його, тоді забере всю зброю його, на яку він надіявся, і розділить здобич свою.</p>
<p>23 Хто не зі Мною, той проти Мене; і хто не збирає зі Мною, той розкидає.</p>
<p>24 Коли нечистий дух виходить з людини, то ходить по безводних місцях, шукаючи відпочинку, але не знаходячи, каже: 'Вернуся в дім мій, звідки вийшов'.</p>
<p>25 І, прийшовши, знаходить його виметеним і прибраним;</p>
<p>26 тоді йде і бере з собою сім інших духів, лютіших від себе, і, увійшовши, живуть там. І буває для людини тієї останнє гірше першого».</p>
<p>27 Коли Він говорив це, одна жінка, піднісши голос із натовпу, сказала Йому: «Блаженна утроба, яка носила Тебе, і груди, що годували Тебе».</p>
<p>28 А Він відповів: «Блаженні ті, що слухають Слово Боже і виконують його».</p>
<p>29 Коли народ став збиратися, Він почав говорити: «Рід цей лукавий; він шукає знамення, але знамення не дасться йому, крім знамення пророка Йони.</p>
<p>30 Бо як Йона був знаменням для ніневітян, так буде і Син Людський для роду цього.</p>
<p>31 Цариця з півдня стане на суд з людьми роду цього і осудить їх, бо вона прийшла від краю землі, щоб послухати мудрість Соломона, а ось тут більший від Соломона.</p>
<p>32 Ніневітяни стануть на суд з родом цим і осудять його, бо вони покаялись через проповідь Йони, а ось тут більший від Йони.</p>
<p>33 Ніхто, засвітивши свічку, не ставить її в таємному місці, а ні під посудину, а на свічнику, щоб усі, що входять, бачили світло.</p>
<p>34 Світильник для тіла око; отже, якщо око твоє буде чисте, то і все тіло твоє буде світле; а якщо воно буде не добре, то і тіло твоє буде темне.</p>
<p>35 Отже, дивись, світло, що в тобі, чи не є темрява.</p>
<p>36 Якщо ж тіло твоє все світле і немає жодної темної частини, то буде світле все так, ніби світильник сяйвом освітлював тебе».</p>
<p>37 Коли Він говорив це, один фарисей запросив Його до себе обідати; Він прийшов і возліг.</p>
<p>38 Фарисей же, побачивши це, здивувався, що Він не помив рук перед обідом.</p>
<p>39 Але Господь сказав йому: «Тепер ви, фарисеї, очищаєте зовні чаші і миски, а нутро ваше повне здирства та лукавства.</p>
<p>40 Нерозумні! Хіба не Той, Хто створив зовнішнє, створив і внутрішнє?</p>
<p>41 Краще подавайте милостиню з того, що маєте, тоді все буде у вас чисте.</p>
<p>42 Горе вам, фарисеям, що даєте десятину з м'яти, рути та усякого зілля, а не дбаєте про суд і любов Божу. Це треба вам чинити і того не залишати!</p>
<p>43 Горе вам, фарисеям, що любите перші місця в синагогах і привітання на народних зібраннях!</p>
<p>44 Горе вам, книжники та фарисеї, лицеміри, бо ви, як ті гроби непомітні, по яких люди ходять і не знають того!»</p>
<p>45 На це один із законників сказав Йому: «Учителю, говорячи це, Ти і нас ображаєш!»</p>
<p>46 А Він сказав: «Горе і вам, законники, бо ви накладаєте на людей тягарі, які важко носити, а самі і пальцем одним не доторкнетесь до них!</p>
<p>47 Горе вам, що будуєте гробниці пророкам, котрих батьки ваші повбивали.</p>
<p>48 Цим ви свідчите про діла батьків ваших і схвалюєте їх, бо вони повбивали пророків, а ви будуєте їм гробниці.</p>
<p>49 Тому то й говорить Мудрість Божа: 'Пошлю їм пророків і апостолів, і декого з них вони вб'ють, інших виженуть,</p>
<p>50 щоб рід цей відповів за кров усіх пророків, пролиту від створення світу.</p>
<p>51 Від крові Авеля до крові Захарії, вбитого між жертовником і храмом!» Так, кажу вам, відповість рід цей!</p>
<p>52 Горе вам, законникам, що ви взяли ключ розуміння: самі не ввійшли, і тим, хто хотів увійти, перешкоджали».</p>
<p>53 І коли Він це сказав їм, книжники і фарисеї почали сильно приступати до Нього, вимагаючи від Нього відповідей на багато питань.</p>
<p>54 Вони чатували на Нього, намагаючись зловити Його на слові, щоб звинуватити Його.</p>
<h4>Вiд Луки 12</h4>
<p>1 Того часу, як зібралися тисячі народу, так що тіснили один одного, Він почав говорити передусім учням Своїм: «Стережіться закваски фарисейської, тобто лицемірства!</p>
<p>2 Бо немає нічого прихованого, що не відкрилося б, і таємного, про що не дізналися б.</p>
<p>3 Тому все, що ви сказали в темряві, почується при світлі; що ж ви сказали на вухо в домах, буде проголошене з дахів.</p>
<p>4 Кажу вам, друзям Моїм: не бійтеся тих, що тіло вбивають, а потім нічого більше зробити не можуть.</p>
<p>5 Але скажу вам, кого боятися: бійтесь Того, хто, вбивши, має владу вкинути в пекло. Так, кажу вам, Того бійтеся!</p>
<p>6 Чи не п'ять горобців продають за два гроші? Проте перед Богом ні один з них не забутий.</p>
<p>7 Але у вас навіть волосся на голові все пораховане. Не бійтесь: ви вартніші за багатьох горобців.</p>
<p>8 Кажу вам: кожного, хто визнає Мене перед людьми, того і Син Людський визнає перед ангелами Божими.</p>
<p>9 Хто ж відречеться Мене перед людьми, той відкинутий буде перед ангелами Божими.</p>
<p>10 І кожному, хто скаже слово на Сина Людського, прощено буде, а хто скаже хулу на Духа Святого, тому не проститься.</p>
<p>11 Коли ж приведуть вас у синагогу і до правителів і властей, не журіться, як або що вам говорити чи відповідати,</p>
<p>12 бо Дух Святий навчить вас у той час, що треба казати».</p>
<p>13 І один з народу звернувся до Нього: «Учителю, скажи братові моєму, щоб він поділився зі мною спадщиною».</p>
<p>14 А Ісус відповів йому: «Чоловіче, хто поставив Мене судити або ділити вас?»</p>
<p>15 І сказав їм: «Глядіть, остерігайтесь зажерливості, бо життя людини не залежить від достатку маєтку його».</p>
<p>16 І розповів їм притчу: «В одного багача добре вродила нива.</p>
<p>17 І міркував він про себе, кажучи: 'Що мені робити, бо не маю куди зібрати мій урожай?'</p>
<p>18 І сказав: 'Ось що зроблю: знесу клуні мої і поставлю більші, і зберу туди все моє збіжжя і все добро моє</p>
<p>19 та скажу душі моїй: душе, маєш багато добра на багато років; спочивай, їж, пий і веселися!'</p>
<p>20 Але Бог сказав йому: 'Безумний, у цю ніч душу твою візьмуть у тебе; і все, що ти надбав, кому дістанеться?'</p>
<p>21 Ось так буває з тим, хто збирає скарби для себе, а не в Бога багатіє».</p>
<p>22 І сказав учням Своїм: «Тому кажу вам: не журіться про життя ваше, що вам їсти, ні про тіло, в що зодягатися.</p>
<p>23 Душа більша від їжі, а тіло від одягу.</p>
<p>24 Погляньте на воронів: вони не сіють, не жнуть; нема в них ні комори, ні клуні, і Бог годує їх; наскільки ж ви кращі від птахів!</p>
<p>25 Бо хто з вас, журячись, може додати собі росту на один лікоть?</p>
<p>26 Отже, коли ви і найменшого зробити не можете, то чого журитесь про інше?</p>
<p>27 Погляньте на лілії, як вони ростуть: не трудяться і не прядуть, але кажу вам, що і Соломон в усій славі своїй не вдягався так, як кожна з них!</p>
<p>28 Якщо Бог так одягає траву, яка сьогодні в полі, а завтра буде вкинена в піч, то наскільки краще вас, маловіри!</p>
<p>29 Отже, не шукайте, що вам їсти, або що пити, і не журіться,</p>
<p>30 бо все де шукають люди світу цього; Отець же ваш знає, що ви маєте потребу в тому.</p>
<p>31 Отож, шукайте Царства Божого, а це все додасться вам!</p>
<p>32 Не бійся, мале стадо, бо Отець ваш благозволив дати вам Царство.</p>
<p>33 Продавайте майно ваше та давайте милостиню. Приготуйте сакви, що не старіють, і скарби, що не зменшуються на небесах, куди злодій не наближається, і де міль не точить.</p>
<p>34 Бо де скарб ваш, там буде і серце ваше!</p>
<p>35 Нехай стегна ваші будуть підперезані і світильники позасвічувані.</p>
<p>36 І будьте подібні до людей, які очікують господаря свого, коли він повернеться з весілля, щоб як прийде і постукає, негайно відчинити двері йому.</p>
<p>37 Блаженні ті раби, яких господар, прийшовши, знайде пильнуючими. Істинно кажу вам: він підпережеться і посадить їх, і, підійшовши, буде прислуговувати їм.</p>
<p>38 І коли він прийде о другій чи о третій сторожі, і знайде їх так, то блаженні слуги ті.</p>
<p>39 Знайте ж це, що коли б знав господар дому, в котрій годині прийде злодій, то пильнував би і не дав би підкопати дому свого.</p>
<p>40 Будьте ж і ви готові, бо Син Людський прийде тієї години, коли ви не думаєте».</p>
<p>41 Тоді Петро говорить Йому: «Господи, чи до нас говориш цю притчу, чи до всіх?»</p>
<p>42 А Господь відповів: «Хто ж тоді вірний і мудрий домоуправитель, якого господар поставить над слугами своїми, щоб давати їм у свій час призначений харч?</p>
<p>43 Блаженний раб той, якого господар, прийшовши, знайде, що він діє так!</p>
<p>44 Істинно кажу вам, що над усім маєтком своїм він поставить його.</p>
<p>45 Коли ж раб той скаже в серці своїм: 'Не скоро господар мій прийде', і почне бити слуг та служниць, їсти і пити та напиватися,</p>
<p>46 то господар раба того прийде того дня, якого він не сподівається, і години, якої він не знає, і розітне його, і визначить йому долю з невірними.</p>
<p>47 Той раб, який знав волю господаря свого, і не був готовий, і не вчинив по волі його, буде багато битий.</p>
<p>48 А котрий не знав, а вчинив гідне покарання, буде битий менше. Бо від кожного, кому дано багато, багато вимагається; і кому багато довірено, з того більше спитають.</p>
<p>49 Я прийшов вогонь принести на землю; і як Я прагну, щоб він уже запалав.</p>
<p>50 Я маю хреститись хрещенням; і як Я томлюся, поки це здійсниться!</p>
<p>51 Чи думаєте, що Я прийшов, мир дати землі? Ні, кажу вам, а розділення,</p>
<p>52 бо віднині п'ятеро в однім домі поділяться: троє проти двох, а двоє — проти трьох.</p>
<p>53 Батько буде проти сина, а син проти батька; мати проти дочки, а дочка проти матері; свекруха проти невістки своєї, а невістка проти свекрухи своєї!»</p>
<p>54 Він сказав також до народу: «Коли ви побачите хмару, яка надходить із заходу, то зараз кажете: 'Буде дощ', і так буває.</p>
<p>55 А коли вітер віє південний, кажете: 'Буде спека', і так буває.</p>
<p>56 Лицеміри! Лице неба й землі ви вмієте розпізнати, чому ж не розпізнаєте часу цього?</p>
<p>57 Чому ж ви самі по собі не судите, що справедливе?</p>
<p>58 Коли ти йдеш з противником своїм до правителя, то постарайся полагодити з ним ще по дорозі, щоб він не потягнув тебе до судді, а суддя не передав тебе слузі, а слуга не вкинув тебе у в'язницю.</p>
<p>59 Істинно кажу тобі, не вийдеш звідти, поки не віддаси останнього гроша.</p>
<h4>Вiд Луки 13</h4>
<p>1 У той час деякі прийшли і розповіли Йому про галілеян, кров яких Пілат змішав з їхніми жертвами.</p>
<p>2 Та Ісус сказав їм у відповідь: «Чи ви думаєте, що ці галілеяни були грішніші за усіх галілеян, що так постраждали?</p>
<p>3 Ні, кажу вам; та коли не покаєтесь, то всі так само загинете!</p>
<p>4 Або ті вісімнадцять, на яких упала башта в Силоамі і побила їх, думаєте, що вони були більше винні за всіх, що живуть в Єрусалимі?</p>
<p>5 Ні, кажу вам, та коли не покаєтесь, всі так само загинете!»</p>
<p>6 І Він розповів їм таку притчу: «Один чоловік мав смоковницю, посаджену у винограднику своїм. І він прийшов шукати плоду на ній, - але не знайшов.</p>
<p>7 І сказав виноградареві: 'Ось я третій рік приходжу шукати плоду на цій смоковниці і не знаходжу; зрубай її: навіщо вона й землю займає?'</p>
<p>8 Але він сказав йому у відповідь: 'Господарю, залиш її і на цей рік, поки я обкопаю її і обкладу гноєм,</p>
<p>9 чи не принесе плоду; якщо ні, то зрубаєш її'».</p>
<p>10 Ісус навчав у одній із синагог у суботу.</p>
<p>11 Там була жінка, що мала духа немочі вісімнадцять років: була скорчена, і не могла випростатись.</p>
<p>12 А Ісус, побачивши її, покликав і сказав їй: «Жінко, ти звільняєшся від недуги твоєї!»</p>
<p>13 І поклав на неї руки, і вона зараз же випросталась, і стала славити Бога.</p>
<p>14 При цьому начальник, обурений, що Ісус зцілив у суботу, сказав до народу: «Є шість днів, у котрі вам належить працювати; в ті і приходьте зцілятися, а не дня суботнього».</p>
<p>15 А Господь сказав йому у від повідь: «Лицеміре, чи кожен з вас не відв'язує в суботу вола свого чи осла, і не веде його напоїти?</p>
<p>16 Цю ж дочку Авраамову, яку сатана зв'язав ось уже вісімнадцять років, чи не належить звільнити її з цих пут у суботній день?»</p>
<p>17 І, коли Він це сказав, усі противники Його засоромились, а весь народ тішився усіма славними вчинками Його, які Він чинив.</p>
<p>18 Він же сказав: «До чого подібне Царство Боже? І до чого уподібню його?</p>
<p>19 Воно подібне до зерна гірчичного, яке чоловік взяв і посадив у саду своєму: і виросло воно, і стало деревом, і птахи небесні звили гнізда у віттях його».</p>
<p>20 І ще сказав: «До чого уподібню Царство Боже?</p>
<p>21 Воно подібне до закваски, яку жінка взяла і поклала в три міри муки, аж поки не вкисне все».</p>
<p>22 І проходив Він через міста і села, і вчив, прямуючи до Єрусалиму.</p>
<p>23 І хтось запитав Його: «Господи, хіба мало тих, що спасаються?» Він же відповів їм:</p>
<p>24 «Силкуйтесь увійти тісними ворітьми, бо, кажу вам, багато схочуть увійти, та не зможуть!</p>
<p>25 Як господар дому встане і зачинить двері, тоді ви, стоячи надворі, почнете стукати в двері і казати: 'Господи, Господи, відчини нам!' А Він скаже вам у відповідь: 'Не знаю вас, звідки ви!'</p>
<p>26 Тоді станете говорити: 'Ми їли і пили з Тобою, і на вулицях наших Ти нас навчав!'</p>
<p>27 Але Він скаже: 'Говорю вам: не знаю вас, звідки ви! Відійдіть від Мене всі, що чините неправду!'</p>
<p>28 Там буде плач і скрегіт зубів, коли ви, стоячи назовні, побачите Авраама, Ісаака, Якова та всіх пророків у Царстві Божім.</p>
<p>29 І прийдуть від сходу й заходу, від півночі й півдня, і возляжуть у Царстві Божому.</p>
<p>30 І ось, є останні, що будуть першими, і є перші, що будуть останніми!»</p>
<p>31 У той же день, деякі з фарисеїв підійшли і сказали Йому: «Вийди і піди собі геть звідси, бо Ірод хоче вбити Тебе!»</p>
<p>32 Але Він сказав їм: «Ідіть і скажіть тій лисиці: 'Ось виганяю демонів і зціляю сьогодні і завтра, а третього дня скінчу'.</p>
<p>33 Однак Мені треба ходити сьогодні і завтра, і наступного дня, бо не буває, щоб пророк загинув поза Єрусалимом.</p>
<p>34 Єрусалиме, Єрусалиме, що вбиваєш пророків і каменуєш посланих до тебе! Скільки разів хотів Я зібрати дітей твоїх, як квочка збирає курчат своїх під крила, та ви не захотіли.</p>
<p>35 Ось дім ваш залишається пустим для вас! Говорю ж вам, що не побачите Мене, аж поки не прийде час, коли скажете: 'Благословен, Грядучий в ім'я Господнє!'»</p>
<h4>Вiд Луки 14</h4>
<p>1 Одного разу, коли Ісус у суботу був запрошений на обід до одного зі старійшин фарисейських, вони назирали за Ним.</p>
<p>2 І був там перед Ним чоловік хворий на водянку.</p>
<p>3 А Ісус запитав законників і фарисеїв: «Чи дозволено зціляти в суботу?»</p>
<p>4 Вони мовчали. І Він, доторкнувшись, зцілив і відпустив його.</p>
<p>5 І сказав їм: «Коли в кого з вас осел або віл упаде в колодязь, хіба в той час він не витягне його і в суботу?»</p>
<p>6 І вони не могли відповісти Йому на це.</p>
<p>7 Спостерігаючи, як запрошені вибирали собі перші місця, сказав їм притчу:</p>
<p>8 «Коли хтось запросить тебе на весілля, не сідай на першому місці, щоб не трапився хтось із запрошених поважніший від тебе,</p>
<p>9 і щоб той, що запросив тебе і його, не підійшов і не сказав тобі: 'Поступися цьому місцем'. І тоді з соромом будеш змушений зайняти місце останнє.</p>
<p>10 Але, як ти будеш запрошений, прийди і сідай на останньому місці, щоб той, хто запросив тебе, підійшов і сказав: 'Друже, пересядь вище'. Тоді буде тобі честь перед тими, що сидять з тобою.</p>
<p>11 Бо кожен, хто сам себе підносить, буде понижений, а хто понижує себе, буде підвищений».</p>
<p>12 А тому, що запросив Його, сказав: «Коли ти справляєш обід або вечерю, то не клич друзів твоїх ні братів, ні родичів твоїх, ні сусідів багатих, щоб і вони покликали колись тебе, і не одержав ти відплати.</p>
<p>13 Але, коли справляєш гостину, клич убогих, калік, кривих, сліпих,</p>
<p>14 і будеш блаженний, бо вони не мають чим відплатити тобі; відплатиться ж тобі в день воскресіння праведних!»</p>
<p>15 Почувши це, один з тих, що возлежав з Ним, сказав Йому: «Блаженний той, хто буде їсти хліб у Царстві Божому!»</p>
<p>16 Він же сказав йому: «Один чоловік справив велику вечерю і запросив багатьох.</p>
<p>17 Коли настав час вечері, послав раба свого сказати запрошеним: 'Ідіть, бо вже все готове!'</p>
<p>18 І почали всі вибачатися. Перший сказав йому: 'Я купив поле, і мені треба піти оглянути його. Прошу тебе, вибач мені!'</p>
<p>19 Другий сказав: 'Я купив п'ять пар волів і йду випробувати їх. Прошу тебе, вибач мені!'</p>
<p>20 Ще інший сказав: 'Я одружився, тому не можу прийти!'</p>
<p>21 І раб той повернувся і розповів усе господареві своєму. Тоді господар дому розгнівався і сказав рабові своєму: 'Піди швидше на вулиці і провулки міста і приведи сюди вбогих, калік, сліпих і кривих'.</p>
<p>22 І раб сказав: 'Господарю, зроблено, як сказав ти, та ще є місця'.</p>
<p>23 І господар сказав рабові: 'Піди на дороги та стежки і переконай їх прийти, щоб наповнився мій дім'.</p>
<p>24 Кажу ж вам, що ніхто з тих запрошених не скуштує вечері моєї! Бо багато покликаних, та мало вибраних».</p>
<p>25 Ішло з Ним багато народу; і Він, звернувшись, сказав їм:</p>
<p>26 «Коли хтось приходить до Мене і любить більше ніж Мене батька свого, і матір, і дружину, і дітей, і братів, і сестер, а до того і життя своє, той не може бути учнем Моїм.</p>
<p>27 І хто не несе хреста свого, і не йде вслід за Мною, той не може бути учнем Моїм.</p>
<p>28 Бо хто з вас, бажаючи збудувати башту, не сяде спочатку і не порахує витрат, чи має він потрібне для збудування.</p>
<p>29 Щоб, коли він покладе основу, а закінчити не зможе, то, щоб всі, хто побачить це, не стали б сміятися з нього,</p>
<p>30 говорячи: 'Цей чоловік почав будувати, але докінчити не зміг!'</p>
<p>31 Або який цар, ідучи на війну проти другого царя, в першу чергу не сяде порадитися, чи зможе він з десятьма тисячами устояти проти того, що йде на нього з двадцятьма тисячами?</p>
<p>32 Коли ж ні, то поки той ще далеко, шле посольство до нього і просить миру.</p>
<p>33 Так кожен з вас, хто не зречеться всього, що має, не може бути учнем Моїм.</p>
<p>34 Сіль — добра річ. Коли ж сіль несолоною стане, чим поправити її?</p>
<p>35 Ні в землю, ні в гній не придатна; і викидають її геть. Хто має вуха слухати, нехай слухає!»</p>
<h4>Вiд Луки 15</h4>
<p>1 Наближались до Нього всі митники і грішники, щоб слухати Його.</p>
<p>2 Фарисеї ж і книжники нарікали, кажучи: «Він приймає грішників і їсть з ними».</p>
<p>3 А Він сказав їм цю притчу, говорячи:</p>
<p>4 «Хто з вас, маючи сто овець і загубивши одну з них, не залишить дев'яносто дев'ять в пустині і не піде за загубленою, поки не знайде її?</p>
<p>5 А, знайшовши, кладе її на плечі собі, радіючи.</p>
<p>6 І, прийшовши додому, скликає друзів своїх та сусідів і каже їм: 'Радійте зі мною, бо знайшов я мою загублену овечку!'</p>
<p>7 Кажу вам, що так само на небесах буде більше радості за одного грішника, який покаявся, ніж за дев'яносто дев'ять праведників, які не потребують покаяння.</p>
<p>8 Або яка жінка, що має десять драхм, коли загубить одну драхму, не засвітить світла і не почне мести кімнату, і шукає старанно, аж поки не знайде?</p>
<p>9 А, знайшовши, кличе приятельок і сусідів та й каже: 'Радійте зі мною, бо я знайшла загублену драхму!'</p>
<p>10 Так, кажу вам, буває радість у ангелів Божих за одного грішника, котрий кається!»</p>
<p>11 Ще розповів: «В одного чоловіка було два сини.</p>
<p>12 Молодший з них сказав батькові: 'Отче, дай мені частину майна, яка належиться мені!' І розділив батько між ними майно.</p>
<p>13 А через кілька днів, молодший син, зібравши все, подався в далекий край і розтратив там майно своє, живучи розпутно.</p>
<p>14А коли він усе прожив, настав великий голод у краю тому, і він став бідувати.</p>
<p>15 І пішов і пристав до одного з мешканців краю того, а той послав його на поля свої пасти свиней.</p>
<p>16 І він радий був наповнити шлунок свій стручками, що їли свині, та ніхто не давав йому.</p>
<p>17 Опам'ятавшись, він сказав: 'Скільки наймитів у батька мого мають хліба надміру, а я тут з голоду гину.</p>
<p>18 Встану, піду до батька мого і скажу йому: Отче, я згрішив проти неба і перед тобою;</p>
<p>19 і вже недостойний називатися сином твоїм. Прийми ж мене, як одного з наймитів твоїх!'</p>
<p>20 І, вставши, пішов до батька свого. І коли він був ще далеко, батько побачив його, і переповнився жалем; і побіг, кинувся на шию йому і почав цілувати його.</p>
<p>21 А син сказав йому: 'Отче, я згрішив проти неба і перед тобою, і вже недостойний називатися сином твоїм!'</p>
<p>22 А батько сказав рабам своїм: 'Принесіть кращу одежу і одягніть його, і дайте перстень на руку його, і взуття на ноги;</p>
<p>23 і приведіть відгодоване теля, і заколіть: будемо їсти і веселитись,</p>
<p>24 бо цей син мій був мертвий і ожив, пропадав і знайшовся.' Та й почали веселитись.</p>
<p>25 Старший син його був у полі; і, вертаючись з поля, коли наблизився до дому, почув співи та радощі.</p>
<p>26 І, покликавши одного із слуг, запитав: 'Що це таке?'</p>
<p>27 Той відповів йому: 'Брат твій прийшов; і батько твій заколов відгодоване теля, бо ж прийняв його здоровим'.</p>
<p>28 І він розгнівався, і не хотів увійти. Батько ж його вийшов і кликав його.</p>
<p>29 Але він відповів батькові: 'Ось стільки літ я служу тобі і ніколи не порушував наказу твого, але ти ніколи не дав мені і козенятка, щоб я міг повеселитися з друзями моїми.</p>
<p>30 А коли цей син твій, що змарнував майно твоє з блудницями, повернувся, ти заколов для нього відгодоване теля'.</p>
<p>31 Він же сказав йому: 'Сину, ти завжди зі мною, і все моє — твоє!</p>
<p>32 Треба радіти і веселитися, тому що цей брат твій був мертвий і ожив, був пропав і знайшовся!'»</p>
<h4>Вiд Луки 16</h4>
<p>1 Сказав же і учням Своїм: «Один чоловік був багатий і мав управителя, на якого було донесено йому, що він марнує майно його.</p>
<p>2 І покликавши його, сказав йому: 'Що я чую про тебе? Дай звіт в управлінні твоєму, бо ти не можеш більше управляти'.</p>
<p>3 Тоді управитель сказав сам собі: 'Що мені робити? Господар мій відбирає в мене управління; копати не можу, а просити соромлюсь.</p>
<p>4 Знаю, що зроблю, щоб прийняли мене друзі в доми свої, коли буду відставлений від управління'.</p>
<p>5 І, покликавши кожного з боржників господаря свого, він питає першого: 'Скільки ти винен господарю моєму?</p>
<p>6 Той відповів: 'Сто мір оливи'. І сказав йому: 'Візьми розписку твою і сідай та скоріш пиши: п'ятдесят'.</p>
<p>7 Потім запитав другого: 'А ти скільки винен?' Той відповів: 'Сто мір пшениці'. І сказав йому: 'Візьми розписку твою і пиши: вісімдесят'.</p>
<p>8 І господар похвалив управителя невірного, що мудро вчинив. Бо сини світу цього хитріші від синів світла в роді своїм.</p>
<p>9 І Я кажу вам, здобувайте собі друзів багатством неправедним, щоб вони, коли його не стане, прийняли вас у вічні оселі.</p>
<p>10 Вірний у малому і у великому вірний; а невірний у малому невірний і у великому.</p>
<p>11 Отже, коли ви в багатстві не були вірні, хто ж тоді вам довірить істинне?</p>
<p>12 І якщо не були вірні в чужому, хто вам дасть ваше?</p>
<p>13 Ніякий слуга не може служити двом господарям: бо або одного зненавидить, а другого полюбить, або одного буде триматися, а другого занедбає. Не можете служити Богові і мамоні».</p>
<p>14 Чули все це фарисеї, які були сріблолюбці, і вони сміялись над Ним.</p>
<p>15 Він сказав їм: «Ви видаєте себе за праведних перед людьми; Бог же знає серця ваші, бо що цінне в людей, те мерзотне перед Богом.</p>
<p>16 Закон і Пророки були до Іоанна. З того часу Царство Боже благовіститься, і кожен із зусиллям входить у нього.</p>
<p>17 Але скоріше небо і земля проминуться, ніж одна риска із Закону пропаде.</p>
<p>18 Кожен, хто розводиться з дружиною своєю і одружиться з іншою, чинить перелюб; і кожен, хто одружиться з розведеною, чинить перелюб.</p>
<p>19 Один чоловік був багатий, одягався в кармазин та віссон і кожного дня бенкетував розкішно.</p>
<p>20 Був також один убогий, на ім'я Лазар, котрий лежав біля воріт його, весь у струпах.</p>
<p>21 І бажав насититися крихтами, які падали зі столу багача; і пси, приходячи, лизали струпи його.</p>
<p>22 І сталось, що помер убогий, і був віднесений ангелами на лоно Авраама. Помер же і багач, і поховали його.</p>
<p>23 І в пеклі, терплячи муки, він звів очі свої, і побачив здалека Авраама і Лазаря на лоні його.</p>
<p>24 І, закричавши, сказав: «Отче Аврааме! Змилуйся наді мною, пошли Лазаря, щоб умочив кінець пальця свого у воду і прохолодив язик мій, бо я мучуся в полум'ї цьому!»</p>
<p>25 Але Авраам відповів: «Сину, згадай, що так, як ти отримав усе добре за життя твого, так само Лазар — лихе. Тепер він тут утішається, а ти мучишся.</p>
<p>26 А крім того усього, поміж нами і вами встановлена велика безодня, так що ті, які хочуть перейти звідси до вас, не можуть, і звідти до нас не переходять».</p>
<p>27 А він сказав: «Тож благаю тебе, отче, щоб ти послав його в дім батька мого,</p>
<p>28 бо маю я п'ять братів, нехай він засвідчить їм, щоб також вони не прийшли в це місце страждань!»</p>
<p>29 Авраам сказав йому: «Є у них Мойсей і Пророки; нехай слухають їх!»</p>
<p>30 Він же сказав: «Ні, отче Аврааме, коли ж хто з мертвих прийде до них, то покаються!»</p>
<p>31 А Авраам відповів йому: «Якщо Мойсея і Пророків не слухають, то навіть якби хто із мертвих воскрес, не повірять!»</p>
<h4>Вiд Луки 17</h4>
<p>1 Ісус сказав учням Своїм: «Неможливо, щоб спокуси не прийшли, але горе тому, через кого вони приходять.</p>
<p>2 Краще було б такому, щоб млинове жорно повісити йому на шию і вкинути в море, ніж щоб він спокусив одного з малих цих.</p>
<p>3 Пильнуйте ж за собою. Якщо брат твій провиниться проти тебе, застережи його, і якщо він покається, прости йому.</p>
<p>4 І коли сім разів у день згрішить проти тебе, і сім разів у день звернеться і скаже: 'Каюся', — прости йому».</p>
<p>5 Апостоли сказали Господеві: «Збільш віру нашу!»</p>
<p>6 Господь відповів: «Коли б ви мали віру, як зерно гірчичне, і сказали б смоковниці цій: 'Вирвись з коренем і пересадися в море', то й послухала б вас.</p>
<p>7 Хто з вас, маючи раба, котрий оре чи пасе, коли прийде з поля, скаже йому: 'Йди зараз же сідай до столу!'</p>
<p>8 Навпаки, чи не скаже йому: 'Приготуй мені вечерю, підпережися і прислуговуй мені, поки я буду їсти і пити, а потім ти сам будеш їсти і пити?'</p>
<p>9 Чи буде він дякувати рабові тому за те, що виконав наказ?</p>
<p>10 Так само і ви, коли виконаєте все наказане вам, то кажіть: 'Ми раби нікчемні; бо зробили те, що по винні були зробити'».</p>
<p>11 Одного разу, як Він ішов у Єрусалим, то проходив поміж Самарією і Галілею.</p>
<p>12 І коли Він входив у одне село, зустріли Його десять чоловік прокажених, що зупинилися здалека;</p>
<p>13 і голосно кричали: «Ісусе, Наставнику, помилуй нас!»</p>
<p>14 І, побачивши їх, Він сказав їм: «Підіть, покажіться священикам». І коли вони йшли, то очистились.</p>
<p>15 Один же з них, побачивши, що зцілився, повернувся, сильним голосом прославлячи Бога;</p>
<p>16 він припав лицем до ніг Ісуса, дякуючи Йому. І був самарянин.</p>
<p>17 Тоді Ісус сказав: «Чи не десять очистились? Де ж дев'ять?</p>
<p>18 Чому ж вони не повернулись віддати хвалу Богові, крім цього чужинця?»</p>
<p>19 І сказав йому: «Встань і йди, віра твоя спасла тебе!»</p>
<p>20 А як фарисеї запитали його: коли прийде Царство Боже, відповів їм: «Царство Боже не прийде помітно,</p>
<p>21 і не скажуть: 'Ось воно тут', або: 'Ось там!' Бо Царство Боже всередині вас!»</p>
<p>22 Сказав також учням: «Прийдуть дні, коли ви побажаєте побачити хоч один з днів Сина Людського, та не побачите.</p>
<p>23 І скажуть вам: 'Ось Він тут!', чи: 'Ось Він там!' — Не йдіть і не шукайте!</p>
<p>24 Бо, як блискавка, блиснувши від одного краю неба, освітлює до другого краю неба, так буде Син Людський в день Свій.</p>
<p>25 Але насамперед належить Мені багато постраждати і бути відкинутим родом цим.</p>
<p>26 І, як було в дні Ноя, так буде і в дні Сина Людського:</p>
<p>27 їли, пили, женились, заміж виходили, до того дня, коли Ной увійшов у ковчег; і прийшов потоп та погубив усіх.</p>
<p>28 Так само, як було і в дні Лота: їли, пили, торгували, купували, садили, будували,</p>
<p>29 а в день, коли Лот вийшов з Содому, линув вогонь з сіркою з неба і всіх знищив.</p>
<p>30 Так буде і в той день, коли Син Людський з'явиться.</p>
<p>31 В той день, хто буде на покрівлі, а речі його в домі, нехай не сходить взяти їх. І хто буде в полі, нехай не вертається назад.</p>
<p>32 Пам'ятайте про Лотову дружину!</p>
<p>33 Хто буде намагатися зберегти своє життя, той погубить його; а хто погубить його, той збереже його.</p>
<p>34 Кажу вам: у ту ніч буде двоє в одному ліжку: одного візьмуть, а другий залишиться.</p>
<p>35 Дві будуть молоти разом: одна візьметься, а друга залишиться.</p>
<p>36 Двоє будуть у полі: один візьметься, а другий залишиться».</p>
<p>37 І запитали Його: «Де, Господи?» А Він відповів: «Де труп, там зберуться орли!»</p>
<h4>Вiд Луки 18</h4>
<p>1 Сказав також їм і притчу про те, що треба завжди молитись і не занепадати духом,</p>
<p>2 говорячи: «В одному місті був суддя, котрий Бога не боявся і людей не соромився.</p>
<p>3 Була ж у тому місті вдова одна, що приходила до нього і просила: 'Захисти мене від супротивника мого!'</p>
<p>4 Але він довгий час не хотів. А потім сказав сам собі: Хоч я і Бога не боюсь і людей не соромлюсь,</p>
<p>5 але тому, що ця вдова не дає мені спокою, захищу її, щоб вона не приходила більше докучати мені'».</p>
<p>6 І Господь сказав: «Послухайте, що говорить суддя неправедний.</p>
<p>7 Хіба Бог не захистить вибраних Своїх, що волають до Нього день і ніч, хоч і бариться захищати їх?</p>
<p>8 Кажу вам, що Він захистить їх скоро. Та Син Людський, коли прийде, чи знайде віру на землі?»</p>
<p>9 Також сказав цю притчу для тих, котрі були впевнені в собі, що вони праведні, а інших принижували:</p>
<p>10 «Два чоловіки ввійшли в храм помолитися: один був фарисей, а другий — митник.</p>
<p>11 Фарисей, ставши, так молився в собі: 'Боже, дякую Тобі, що я не такий, як інші люди: здирники, неправедні, перелюбники, або як цей митник.</p>
<p>12 Пощу двічі на тиждень, даю десятину з усього, що придбаю'.</p>
<p>13 А митник, ставши віддалік, не смів і очей звести до неба, а бив себе в груди і казав: 'Боже, будь милостивий до мене, грішного!'</p>
<p>14 Кажу вам, що цей пішов до дому свого виправданий більше, ніж той. Бо кожен, хто підносить сам себе, той буде принижений, а хто ж принижує себе, піднесеться.</p>
<p>15 Приносили до Нього і дітей, щоб Він доторкнувся до них, а учні, бачачи це, забороняли їм.</p>
<p>16 Але Ісус, покликавши їх, сказав: «Пустіть дітей приходити до Мене, не забороняйте їм, бо таких є Царство Боже.</p>
<p>17 Істинно кажу вам: хто не прийме Царства Божого, як дитя, той не увійде в нього!»</p>
<p>18 Один із начальників запитав Його, кажучи: «Учителю благий, що робити мені, щоб успадкувати життя вічне?»</p>
<p>19 А Ісус відповів йому: «Чому називаєш Мене благим? Ніхто не благий, тільки один Бог.</p>
<p>20 Знаєш заповідь: 'Не чини перелюбу, не вбивай, не кради, не свідчи неправдиво, шануй батька твого і матір твою'.</p>
<p>21 Та він сказав: «Все це зберіг я змалку».</p>
<p>22 Почувши це, Ісус сказав йому: «Одного ще бракує тобі: все, що маєш, продай і роздай убогим, і будеш мати скарб на небесах, і приходь та йди слідом за Мною!»</p>
<p>23 Він же, коли почув це, засмутився, бо був дуже багатий.</p>
<p>24 Коли Ісус побачив, що він засмутився, то сказав: «Як важко багатим увійти в Царство Боже!</p>
<p>25 Легше верблюдові пройти крізь голчине вушко, ніж багатому ввійти в Царство Боже».</p>
<p>26 Ті, що чули це, запитали: «Хто ж може спастися?»	</p>
<p>27 Він же відповів: «Неможливе людям, можливе для Бога!»</p>
<p>28 Тоді Петро сказав: «Ось ми, залишивши все, пішли за Тобою».</p>
<p>29 А Він відповів їм: «По правді кажу вам: немає такого, хто б залишив дім чи дружину, чи братів, чи батьків, чи дітей заради Царства Божого,</p>
<p>30 і не одержав би значно більше цього часу, а у віці майбутньому — життя вічне».</p>
<p>31 Тоді, відізвавши дванадцятьох, Ісус сказав їм: «Ось ми входимо в Єрусалим, і все, що писали пророки про Сина Людського, здійсниться.</p>
<p>32 Бо видадуть Його язичникам, і осміють Його, і зневажать, і оплюють Його;</p>
<p>33 будуть бити і вб'ють Його, але третього дня Він воскресне».</p>
<p>34 Та вони не зрозуміли нічого з того; і були слова ці закриті для них, і вони не розуміли сказаного.</p>
<p>35 І як Він наближався до Єрихону, один сліпий сидів при дорозі і просив милостиню.</p>
<p>36 Почувши, що народ проходить мимо нього, запитав: «Що це таке?»</p>
<p>37 І сказали йому, що Ісус Назарянин проходить.</p>
<p>38 Тоді він закричав: «Ісусе, Сину Давидів, помилуй мене!»</p>
<p>39 Ті, що йшли попереду, примушували його мовчати, але він ще сильніше кричав: «Сину Давидів, змилуйся наді мною!»</p>
<p>40 Ісус зупинився і звелів привести його до Себе. Коли той підійшов до Нього, запитав його:</p>
<p>41 «Чого ти хочеш від Мене?» Він відповів: «Господи, щоб мені прозріти!»</p>
<p>42 Ісус сказав Йому: «Прозри! Віра твоя спасла тебе!»</p>
<p>43 Він зразу ж прозрів і пішов за Ним, славлячи Бога. І весь народ, бачивши це, віддав хвалу Богові.</p>
<h4>Вiд Луки 19</h4>
<p>1 Потім Ісус, увійшовши в Єрихон, проходив через нього.</p>
<p>2 І ось багатий чоловік, на ім'я Закхей, начальник митників,</p>
<p>3 бажав бачити Ісуса, хто Він; але не міг за народом, бо був малого росту.</p>
<p>4 І, забігши наперед, виліз на смоковницю, щоб бачити Його, бо Він повинен був проходити мимо нього.</p>
<p>5 А коли Ісус прийшов на це місце, поглянувши, побачив його, і сказав: «Закхею, злізай скоріше, бо сьогодні Мені треба бути в тебе в домі!»</p>
<p>6 Він зараз же зліз і прийняв Його з радістю.</p>
<p>7 Усі бачили це та й почали нарікати, кажучи: «Він зайшов до грішного чоловіка!»</p>
<p>8 Закхей же встав і сказав Господеві: «Господи, половину маєтку мого віддам убогим, а коли кого скривдив чим, поверну вчетверо!»</p>
<p>9 Ісус сказав йому: «Сьогодні спасіння прийшло до дому цього, бо і він син Авраама!</p>
<p>10 Бо Син Людський прийшов, щоб знайти і спасти, що загинуло».</p>
<p>11 Коли ж вони слухали це, розповів їм ще одну притчу, бо Він був близько Єрусалиму, і вони думали, що Царство Небесне повинно скоро настати.</p>
<p>12 Отже, сказав: «Один чоловік, високого роду, відправлявся в далекий край, щоб прийняти царство і повернутись.</p>
<p>13 Покликавши десять рабів своїх, дав їм десять мін срібла, та й сказав їм: 'Пустіть їх в діло, поки Я повернуся!'</p>
<p>14 Але громадяни ненавиділи його і послали слідом за ним посланців, кажучи: 'Не хочемо, щоб він царював над нами!'</p>
<p>15 І коли повернувся, прийнявши царство, звелів покликати до себе тих рабів, котрим дав срібло, щоб довідатися, хто що придбав.</p>
<p>16 Прийшов перший і сказав: 'Господарю, міна твоя принесла десять мін'.</p>
<p>17 І сказав йому: 'Гаразд, добрий рабе; ти в малому був вірний, візьми управління над десятьма містами'.</p>
<p>18 Прийшов другий і сказав: 'Господарю, міна твоя принесла п'ять мін'.</p>
<p>19 Він сказав і тому: 'І ти будь над п'ятьма містами!'</p>
<p>20 І ще інший прийшов і сказав: 'Господарю, ось твоя міна, яку я зберігав, загорнувши в хустину.</p>
<p>21 Я ж боявся тебе, бо ти чоловік жорстокий: береш те чого не клав, і жнеш чого не сіяв'.</p>
<p>22 А він сказав йому: 'Словами твоїми буду судити тебе, рабе лукавий. Ти знав, що я чоловік жорстокий: беру я, чого не клав, і жну — чого не сіяв;</p>
<p>23 чому ж не віддав ти срібло моє міняльникам; і я, повернувшись, взяв би своє з прибутком?'</p>
<p>24 І сказав присутнім: 'Візьміть від нього міну і дайте тому, хто має десять мін'.</p>
<p>25 І вони сказали йому: 'Господарю, він уже має десять мін'.</p>
<p>26 'Говорю ж вам: кожному, хто має, тому дасться, а хто не має, відбереться і те, що має.</p>
<p>27 А ворогів моїх, котрі не хотіли, щоб я царював над ними, приведіть сюди і побийте переді мною!'»</p>
<p>28 Розповівши це, Ісус пішов далі, підіймаючись до Єрусалиму.</p>
<p>29 Коли ж Він наблизився до Віфагії і Віфанії, до гори, яка зветься Оливною, послав двох учнів Своїх,</p>
<p>30 кажучи: «Ідіть у село, яке перед вами; і як увійдете в нього, знайдете молодого осла прив'язаного, на якого ще ніхто з людей не сідав; відв'яжіть його і приведіть сюди.</p>
<p>31 І коли хто запитає вас: 'Навіщо відв'язуєте?', скажіть: 'Він потрібен Господу».</p>
<p>32 Послані пішли і знайшли, як Він cказав їм.</p>
<p>33 Коли вони відв'язували молодого осла, господарі його запитали їх: «Навіщо ви відв'язуєте осла?»</p>
<p>34 Вони ж відповіли: «Він потрібен Господу!»</p>
<p>35 І вони привели його до Ісуса; і, накинувши одежу свою на осла, посадили на нього Ісуса.</p>
<p>36 Коли ж Він їхав, люди стелили одежу свою по дорозі.</p>
<p>37 А коли Він наблизився до спуску з гори Оливної, то безліч учнів, радіючи, почали гучним голосом хвалити Бога за всі чудеса, які бачили,</p>
<p>38 говорячи: «Благословенний Цар, Грядучий в ім'я Господнє! Мир на небесах і слава у вишніх!»</p>
<p>39 А деякі з фарисеїв з-поміж народу казали Йому: «Учителю, заборони учням Твоїм!»</p>
<p>40 Він же сказав їм у відповідь: «Кажу вам, що коли вони замовкнуть, то каміння кричатиме!»</p>
<p>41 Коли Він наблизився до Єрусалиму, то, дивлячись на нього, заплакав над ним,</p>
<p>42 кажучи: «О, коли б ти хоч у цей твій день зрозумів, що потрібно для миру твого! Та нині це закрите від очей твоїх.</p>
<p>43 Бо прийдуть на тебе дні, коли вороги твої оточать тебе валом, і обложать тебе, і стиснуть тебе звідусюди.</p>
<p>44 І зрівняють тебе з землею, і повбивають дітей твоїх, і не залишать в тобі каменя на камені за те, що ти не зрозумів часу відвідання твого».</p>
<p>45 І увійшовши у храм і почав виганяти тих, що в ньому продавали,</p>
<p>46 говорячи їм: «Написано: 'Дім Мій — дім молитви', а ви зробили з нього вертепом розбійників».</p>
<p>47 І Він навчав у храмі. Первосвященики і книжники та старійшини народу шукали погубити Його.</p>
<p>48 Але не знаходили можливості, бо ввесь народ горнувся до Нього та слухав Його.</p>
<h4>Вiд Луки 20</h4>
<p>1 В один з тих днів, коли Він навчав у храмі людей та проповідував Євангеліє, підійшли первосвященики та книжники зі старійшинами</p>
<p>2 і запитали Його, кажучи: «Скажи нам, якою владою Ти робиш це, хто дав Тобі цю владу?»</p>
<p>3 А Він сказав їм у відповідь: «Запитаю і Я вас про одне, скажіть Мені:</p>
<p>4 хрещення Іоаннове з небес було чи від людей?»</p>
<p>5 Вони ж міркували в собі і говорили: «Коли скажемо: 'з небес', то Він скаже: 'Чому ж ви не повірили Йому?'</p>
<p>6 А коли скажемо: 'від людей', то весь народ поб'є нас камінням, бо народ був переконаний, що Іоанн — пророк».</p>
<p>7 І відповіли, не знаємо звідки.</p>
<p>8 Ісус сказав їм: «І Я не скажу вам, якою владою це роблю».</p>
<p>9 І почав розповідати людям притчу: «Один чоловік насадив виноградник і віддав його виноградарям, а сам від'їхав на довгий час.</p>
<p>10 У свій час послав до виноградарів раба, щоб вони дали йому плодів з виноградинка, але виноградарі, побивши його, відіслали його ні з чим.</p>
<p>11 Він послав ще одного раба, але вони і цього побили і зневажили, та й відіслали ні з чим.</p>
<p>12 І він послав ще й третього, але вони і того поранили і вигнали.</p>
<p>13 Тоді господар виноградника сказав: 'Що мені робити? Пошлю сина мого улюбленого; може, його посоромляться'.</p>
<p>14 Коли ж виноградарі побачили його, то міркували між собою, кажучи: 'Він спадкоємець, підемо, уб'ємо його, і спадщина його буде нашою'.</p>
<p>15 І, вивівши його геть з виноградника, вбили його. Що ж зробить з ними господар виноградника?</p>
<p>16 Він прийде і погубить тих виноградарів, а виноградник віддасть іншим». Ті що слухали це, сказали: «Нехай не буде так!»</p>
<p>17 Але Він поглянув на них і сказав: «Що означає оце написане: 'Камінь, який відкинули будівничі, той самий став наріжним каменем?'</p>
<p>18 І кожен, хто впаде на цей камінь, розіб'ється, а на кого він упаде, того роздавить».</p>
<p>19 І книжники та первосвященики шукали нагоди, щоб накласти руки на Нього, але побоялись народу, бо зрозуміли, що цю притчу Він сказав про них.</p>
<p>20 І, слідкуючи за Ним, вони послали підглядачів, які вдавали з себе людей праведних, щоб зловити Його на слові і видати Його начальникам і владі правителя.</p>
<p>21 І вони запитали Його, кажучи: «Учителю, ми знаємо, що Ти говориш і навчаєш правильно, і Ти є безсторонній, і правдиво навчаєш дороги Божої.</p>
<p>22 Чи належить нам давати податок Кесареві, чи ні?»</p>
<p>23 Він же, зрозумівши їхнє лукавство, сказав їм: «Що ви спокутуєте Мене?</p>
<p>24 Покажіть Мені динарій. Чиє зображення на ньому і напис?» Вони відповіли: «Кесареве».</p>
<p>25 Він же сказав їм: «Тож віддавайте кесареве — кесарю, а Боже Богу!»</p>
<p>26 І вони не могли зловити Його на слові перед людьми. І, здивувавшись відповіді Його, замовкли.</p>
<p>27 Тоді підійшли до Нього деякі з саддукеїв, які твердять, що нема воскресіння, і запитали Його,</p>
<p>28 кажучи: «Учителю, Мойсей написав нам, що коли в кого помре брат, який мав дружину, і помре бездітним, то брат його повинен взяти дружину його і відновити потомство брата свого.</p>
<p>29 Отже, було сім братів. І перший, узявши дружину, помер бездітним.</p>
<p>30 І другий узяв її, і він помер бездітним.</p>
<p>31 І третій узяв її також, і так само всі семеро, не залишивши дітей, повмирали.</p>
<p>32 А після всіх померла і жінка.</p>	
<p>33 А в час воскресіння, котрому з них вона буде дружиною? Адже семеро мали її за дружину?»</p>
<p>34 Ісус сказав їм у відповідь: «Сини віку цього женяться і виходять заміж.</p>
<p>35 А ті, що сподобились досягти того віку і воскресіння з мертвих, не женяться і заміж не виходять.</p>
<p>36 І померти вже не можуть, бо вони рівні ангелам і є сини Божі, ставши синами воскресіння.</p>
<p>37 А що мертві воскреснуть і Мойсей доказав при купині, коли він назвав Господа Богом Авраама, і Богом Ісаака, і Богом Якова.</p>
<p>38 Бог же не є Богом мертвих, а живих, бо в Нього всі живі!»</p>
<p>39 На це деякі з книжників сказали: «Учителю, Ти добре сказав».</p>
<p>40 І вже не насмілювались питати Його ні про що.</p>
<p>41 А Він сказав їм: «Як це кажуть, що Христос є син Давидів?</p>
<p>42 Адже ж Давид сам говорить в книзі Псалмів: 'Сказав Господь Господеві моєму: «Сиди праворуч Мене,</p>
<p>43 доки не покладу ворогів Твоїх підніжком для ніг Твоїх!»'</p>
<p>44 Отже, Давид називає Його Господом, як же Він син йому?»</p>
<p>45 І коли народ слухав, Він сказав учням Своїм:</p>
<p>46 «Остерігайтеся книжників, які люблять ходити в довгих одежах, люблять привітання на народних зібраннях, перші місця в синагогах і також перші місця на бенкетах,</p>
<p>47 які поїдають доми вдів і лицемірно довго моляться; вони приймуть тяжче осудження».</p>
<h4>Вiд Луки 21</h4>
<p>1 Поглянувши, Він побачив, як багачі клали пожертви свої в скарбницю.</p>
<p>2 Побачив також і бідну вдову, яка поклала туди дві лепти.</p>
<p>3 І сказав: «Істинно кажу вам, що ця бідна вдова поклала більше за всіх.</p>
<p>4 Бо всі ті від достатку свого клали в дар Богові, а вона з убогості своєї поклала весь прожиток свій, який мала».</p>
<p>5 І коли дехто говорив про храм, як він був оздоблений коштовним камінням і пожертвами, Він сказав:</p>
<p>6 «Прийдуть дні, коли з того, що ви бачите, не залишиться каменя на камені; все буде зруйноване».</p>
<p>7 І запитали Його, кажучи: «Учителю, коли це буде? І яка ознака, коли це має статися?»</p>
<p>8 А Він відповів: «Остерігайтеся, щоб вас хто не звів, бо багато прийде в ім'я Моє, кажучи: 'це Я',і 'час цей наблизився'. Не йдіть за ними!</p>
<p>9 І коли почуєте про війни і заворушення, не лякайтесь, бо перш належить статися тому, але це ще не кінець».</p>
<p>10 Тоді сказав їм: «Повстане народ на народ і царство на царство.</p>
<p>11 І будуть великі землетруси, і голод у багатьох країнах, і пошесті, і жахливі явища, і великі знамення з неба.</p>
<p>12 Але перед усім тим, вони накладуть на вас руки свої і будуть переслідувати вас, і видавати в синагоги і в'язниці, і поведуть вас до царів і правителів за ім'я Моє.</p>
<p>13 І буде це вам для свідчення.</p>
<p>14 Отож, покладіть собі в серці не думати наперед, що відповідати,</p>
<p>15 бо Я дам вам уста і премудрість, якій не зможуть перечити чи протистояти всі противники ваші.</p>
<p>16 І видавати будуть вас батьки, і брати, і рідня, і друзі, а декому з вас і смерть заподіють.</p> 
<p>17 І будете зненавиджені всіма за ім'я Моє.</p>
<p>18 Але і волосина з голови вашої не пропаде.</p>
<p>19 Терпінням вашим спасайте душі ваші.</p>
<p>20 А коли ви побачите Єрусалим, оточений військами, то знайте, що спустошення його наблизилось.</p>
<p>21 Тоді ті, що в Іудеї, нехай біжать у гори, і хто в місті нехай виходить з нього; і хто в околицях нехай не входить у нього.</p>
<p>22 Бо це дні помсти, щоб здійснилося все написане.</p>
<p>23 Горе ж вагітним та тим, що годуватимуть грудьми в ті дні, бо буде велика біда на землі та гнів на народ цей.</p>
<p>24 Вони поляжуть від вістря меча, і заберуть їх в неволю поміж всі народи, а Єрусалим будуть топтати язичники, аж поки час язичників не скінчиться.</p>
<p>25 І будуть знамення на сонці, місяці і зірках, а на землі тривога народів і безнадійність, бо море зашумить і збуриться.</p>
<p>26 Люди будуть мертвіти від страху та чекання того, що йде на світ, бо основи небесні захитаються.</p>
<p>27 І тоді побачать Сина Людського, що йде на хмарах з силою і великою славою.</p>
<p>28 Коли це почне збуватися, то випростуйтесь і підніміть голови ваші, бо наближається визволення ваше!»</p>
<p>29 І Він розповів їм притчу: «Погляньте на смоковницю і на всі дерева:</p>
<p>30 коли вони вже розвиваються, то, дивлячись на це, ви знаєте, що вже близько літо.</p>
<p>31 Так і ви, коли побачите, що це збувається, то знайте, що Царство Боже близько.</p>
<p>32 Істинно кажу вам: не перейде рід цей, як все це станеться.</p>
<p>33 Небо і земля минуть, але слова Мої не минуться.</p>
<p>34 Зважайте на себе, щоб серця ваші не обтяжувались обжерливістю, пияцтвом і житейськими турботами, і щоб день той не застав вас несподівано.</p>
<p>35 Бо він, немов сітка, захопить усіх, що живуть по всій землі.</p>
<p>36 То ж пильнуйте повсякчасно і моліться, щоб удостоїтися уникнути того всього, що має бути, і стати перед Сином Людським!»</p>
<p>37 Удень Він навчав у храмі, а на ніч виходив і перебував на горі Оливній.</p>
<p>38 І весь народ приходив зранку до Нього в храм, щоб послухати Його.</p>
<h4>Вiд Луки 22</h4>
<p>1 Наближалося свято Опрісноків, яке називалось Пасхою.</p>
<p>2 І шукали первосвященики і книжники, як би погубити Його, бо боялись народу.</p>
<p>3 Сатана ж увійшов в Іуду, званого Іскаріотом, одного з дванадцятьох.</p>
<p>4 І він пішов і говорив з первосвящениками і начальниками, як Його видати їм.</p>
<p>5 Вони зраділи і погодилися дати йому гроші.</p>
<p>6 І він обіцяв і шукав нагоди, щоб видати Його їм не при народі.</p>
<p>7 Настав день Опрісноків, коли належало приносити пасхальну жертву.</p>
<p>8 І послав Ісус Петра та Іоанна і сказав: «Ідіть і приготуйте нам пасху, щоб ми спожили».</p>
<p>9 Вони ж запитали Його: «Де хочеш, щоб ми приготували?»</p>
<p>10 Він відповів їм: «Ось, як будете входити в місто, зустріне вас чоловік, що нестиме глек води; йдіть за ним у дім, в який він увійде,</p>
<p>11 та й скажіть господареві дому: 'Учитель питає тебе: де кімната, в якій Мені їсти пасху з учнями Моїми?'</p>
<p>12 І він покаже вам велику світлицю, і там ви приготуйте паску».</p>
<p>13 Вони пішли і знайшли все так, як Він сказав їм, і приготували пасху.</p>
<p>14 А коли настав час, Він розліг і дванадцять апостолів з Ним.</p>
<p>15 І сказав їм: «Дуже бажав Я їсти цю пасху з вами перед Моїм стражданням,</p>
<p>16 бо кажу вам, що вже не буду їсти її, поки вона не звершиться в Царстві Божому».</p>
<p>17 І, взяв чашу, подякувавши, сказав: «Прийміть її і поділіть між собою,</p>
<p>18 бо кажу вам, що не буду пити від плоду виноградного, доки не прийде Царство Боже».</p>
<p>19 І, взяв хліб і подякувавши, розламав і дав їм, кажучи: «Це тіло Моє, яке за вас віддається. Це чиніть на спомин про Мене».</p>
<p>20 Так само взяв чашу після вечері, промовляючи: «Ця чаша — Новий Завіт у Моїй крові, яка за вас проливається.</p>
<p>21 І ось рука зрадника Мого зі Мною за столом.</p>
<p>22 Проте Син Людський іде, як Йому призначено, але горе тій людині, яка Його видає!»</p>
<p>23 І вони почали запитувати один одного, хто з них мав би це зробити?</p>
<p>24 Сталася між ними також суперечка, хто з них має вважатися більшим.</p>
<p>25 Він же сказав їм: «Царі панують над народами, і ті, що володіють ними, доброчинцями звуться.</p>
<p>26 Але не так ви: між вами хто більший з вас, будь як менший, а хто начальник, як слуга.</p>
<p>27 Бо хто більший: чи той хто возлежить, чи той хто прислуговує? Чи не той, хто возлежить? А Я серед вас, як слуга.</p>
<p>28 Ви ж перебували зі Мною у напастях Моїх,</p>
<p>29 і Я заповідаю вам Царство, як Отець Мій заповів Мені,</p>
<p>30 щоб ви їли і пили за столом у Царстві Моїм, і сіли на престолах судити дванадцять племен Ізраїля».</p>
<p>31 І Господь сказав: «Симоне, Симоне, ось сатана домагався, щоб пересіяти вас, як пшеницю,</p>
<p>32 але Я молився за тебе, щоб не поменшала віра твоя, а ти, як колись навернешся, утверди братів твоїх».</p>
<p>33 Він відповідав Йому: «Господи, я готовий іти з Тобою у в'язницю і на смерть!»</p>
<p>34 Але Він сказав: «Кажу тобі, Петре, півень не заспіває сьогодні, як ти тричі відречешся, що не знаєш Мене».</p>
<p>35 І сказав їм: «Як Я посилав вас без мішка і без торби і без взуття, чи бракувало вам чого?» Вони ж відповіли: «Нічого!»</p>
<p>36 Тоді Він сказав їм: «Але тепер, хто має мішок, — візьми з собою, також і торбу, а хто не має, продай одяг свій і купи меч.</p>
<p>37 Бо кажу вам, що повинно здійснитися на Мені і це написане: 'До злочинців Його зараховано'. Бо те, що про Мене приходить до кінця».</p>
<p>38 Вони ж сказали: «Господи, ось тут два мечі». І Він відповів їм: «Досить!»</p>
<p>39 Тоді Він вийшов і пішов за звичаєм Своїм на гору Оливну. Слідом за Ним пішли і Його учні.</p>
<p>40 Прийшовши на місце, Він сказав їм: «Моліться, щоб не впасти в спокусу».</p>
<p>41 А Сам відійшов від них на віддаль, на яку можна кинути камінь, припав на коліна й молився,</p>
<p>42 говорячи: «Отче, якби Ти благоволив пронести чашу цю мимо Мене! Проте не Моя воля, а Твоя нехай буде!»</p>
<p>43 І з'явився Йому ангел з небес, і укріпляв Його.</p>
<p>44 І, перебуваючи в борінні, Він ще старанніше молився; і був піт Його, як краплі крові, що падали на землю.</p>
<p>45 Вставши з молитви, Він прийшов до учнів Своїх і знайшов, що спали з журби.</p>
<p>46 І сказав їм: «Чому ви спите? Вставайте і моліться, щоб не впасти в спокусу!»</p>
<p>47 Коли Він ще говорив, з'явився народ, а попереду його ішов один з дванадцяти, що називався Іудою, і він підійшов до Ісуса, щоб поцілувати Його, бо такий знак він дав їм, Кого я поцілую, Той і є.</p>
<p>48 Але Ісус сказав йому: «Іудо, чи поцілунком видаєш Сина Людського?»</p>
<p>49 А ті, що були з Ним, як побачили, до чого йдеться, сказали Йому: «Господи, чи не вдарити нам мечем?»</p>
<p>50 І один з них вдарив слугу первосвященика й відтяв йому праве вухо.</p>
<p>51 Та Ісус сказав: «Облиште, досить!» І, доторкнувшись до вуха Його, зцілив його.</p>
<p>52 А до первосвящеників і начальників храму та старійшин, що зібрались проти Нього, промовив Ісус: «Немов на розбійника вийшли ви з мечами та киями...</p>
<p>53 щоденно Я з вами у храмі бував, і ви не піднімали на Мене рук. Та тепер ваш час і влада темряви».</p>
<p>54 Схопивши Його, повели і привели в дім первосвященика. Петро ж здалека йшов слідом.</p>
<p>55 Як розклали ж вогонь серед двору та посідали навколо, сів і Петро поміж ними.</p>
<p>56 А служниця одна його побачила, як сидів коло вогню, і, придивившись до нього, сказала: «І цей був 3 Ним!»</p>
<p>57 Але він відрікся від Нього, сказавши жінці: «Я не знаю Його!»...</p>
<p>58 Незабаром же другий побачив його та й сказав: «І ти з них». А Петро відказав: «Ні!»...</p>
<p>59 І минуло ще з годину, хтось інший твердив і казав: «Справді, і цей був з Ним, бо він галілеянин»</p>
<p>60 А Петро відказав цьому чоловікові: «Не знаю, що ти говориш». І зараз, як ще говорив він, заспівав півень.</p>
<p>61 І Господь обернувся й подививсь на Петра. А Петро згадав слово Господнє, як сказав Він йому: «Перше, ніж заспіває півень, ти тричі відречешся від Мене».</p>
<p>62 І, вийшовши звідти, гірко заплакав!</p>
<p>63 А люди, які ув'язнили Ісуса, насміхалися з Нього та били Його.</p>
<p>64 І, зав'язавши Йому очі, вони били Його по обличчю і питали Його, приговорюючи: «Пророкуй, хто вдарив Тебе?»</p>
<p>65 І багато інших богозневаг говорили проти Нього.</p>
<p>66 А коли настав день, зібралися старійшини народу, первосвященики й книжники, і повели Його в синедріон свій,</p>
<p>67 і питали: «Чи Ти Христос? Скажи нам». А Він відповів їм: «Якщо Я скажу вам, ви не повірите.</p>
<p>68 А коли Я запитаю вас, ви не відповісте Мені і не відпустите Мене.</p>
<p>69 Та віднині Син Людський сидітиме по правиці сили Божої».</p>
<p>70 І всі закричали: «То Ти Син Божий?» А Він відповів їм: «Ви кажете, що Я».</p>
<p>71 Вони ж сказали: «Якого ще свідчення нам треба? Адже ми самі чули з уст Його!»</p>
<h4>Вiд Луки 23</h4>
<p>1 І все це зборище встало і повело Його до Пілата.</p>
<p>2 І почали звинувачувати Його, кажучи: «Ми знайшли, що Він підбурює народ наш і забороняє давати податок кесареві, називаючи Себе Христом — Царем».</p>
<p>3 А Пілат запитав Його: «Ти Цар Іудейський? » А Він сказав йому у відповідь: «Ти говориш!»</p>
<p>4 Пілат сказав первосвященикам і народові: «Я не знаходжу ніякої провини в Цьому Чоловікові».</p>
<p>5 А вони наполягали, говорячи: «Він бунтує народ, навчаючи по всій Іудеї, почавши від Галілеї, до цього місця».</p>
<p>6 Коли ж Пілат почув це, запитав: «Хіба Він галілеянин?»</p>
<p>7 І, довідавшись, що Він з області Іродової, відіслав Його до Ірода, який в ці дні також був у Єрусалимі.</p>
<p>8 Коли Ірод побачив Ісуса, то дуже зрадів, бо давно бажав бачити Його, тому що багато чув про Нього і сподівався побачити від Нього якесь чудо.</p>
<p>9 І ставив Йому багато питань, але Він нічого не відповідав йому.</p>
<p>10 А первосвященики і книжники стояли і завзято звинувачували Його.</p>
<p>11 А Ірод з воїнами своїми, зневаживши Його і насміявшись над Ним, одягнув Його в світлу одежу і відіслав назад до Пілата.</p>
<p>12 І стали в той день Пілат та Ірод приятелями, бо раніше була між ними ворожнеча.</p>
<p>13 Пілат скликав первосвящеників, начальників і народ</p>
<p>14 та сказав їм: «Ви привели до мене Цього Чоловіка, як такого, що бунтує народ; і ось я розслідував перед вами і не знайшов у Цьому Чоловікові ніякої провини ні в чому тому, в чому ви звинувачуєте Його.</p>
<p>15 І Ірод теж, бо я посилав Його до нього. І нічого не знайдено в Ньому, вартого смерті.</p>
<p>16 Отже, покаравши Його, відпущу».</p>
<p>17 А йому і треба було на свято відпустити одного в'язня.</p>
<p>18 А весь народ став кричати: «Смерть Йому, а відпусти нам Варавву!»</p>
<p>19 Варавва був посаджений у в'язницю за заколот у місті та вбивство.</p>
<p>20 Пілат знову підвищив голос, бажаючи відпустити Ісуса.</p>
<p>21 Та вони кричали: «Розіпни, розіпни Його!»</p>
<p>22 І він промовив до них утретє: «Яке ж зло вчинив Він? Я не знайшов у Ньому нічого гідного смерті; отже, покаравши Його, відпущу!»</p>
<p>23 Вони ж наполягали і сильним криком домагалися, щоб розіп'яти Ісуса. І крик їхній і первосвящеників переміг.</p>
<p>24 І Пілат присудив, щоб було, як просили вони.</p>
<p>25 Відпустив їм ув'язненого за повстання та вбивство, якого вони вимагали, а Ісуса віддав на їхню волю.</p>
<p>26 І коли повели Його, то затримавши якогось Симона з Кірінеї, який повертався з поля, поклали на нього хреста, щоб ніс за Ісусом.</p>
<p>27 І йшло за Ним дуже багато Народу і жінок, які плакали та голосили за Ним.</p>
<p>28 А Ісус обернувся до них і сказав: «Дочки єрусалимські, не плачте за Мною, а плачте за собою і за дітьми вашими.</p>
<p>29 Бо надходять дні, коли скажуть: 'Блаженні неплідні, і утроби, які не родили, і груди, які не годували'.</p>
<p>30 Тоді стануть говорити горам: 'Упадіть на нас!' А пагорбкам: 'Покрийте нас!'</p>
<p>31 Бо коли із зеленим деревом таке роблять, то що ж буде з сухим?»</p>
<p>32 Вели також з Ним двох злочинців на смерть.</p>
<p>33 І коли прийшли на місце, яке звалося Череповище, там розп'яли Його і злочинців: одного праворуч, а другого ліворуч.</p>
<p>34 А Ісус сказав: «Отче, прости їм, бо вони не знають, що чинять!» І ділили одежу Його, кидаючи жереб.</p>
<p>35 І стояв народ і дивився. І насміхалися разом з ними і начальники, кажучи: «Він спасав інших, нехай спасе Себе Самого, якщо Він Христос, Обранець Божий».</p>
<p>36 І воїни також глузували з Нього, підходячи та підносячи Йому оцет,</p>
<p>37 і казали: «Якщо Ти Цар Іудейський, спаси Себе Самого!»</p>
<p>38 Був також і напис над Ним написаний словами грецькими, латинськими і єврейськими: «Це — Цар Іудейський»</p>
<p>39 Один з розп'ятих злочинців зневажав Його, кажучи: «Якщо Ти Христос, спаси Себе і нас!»</p>
<p>40 А другий злочинець докоряв йому, кажучи: «Чи ти не боїшся Бога, коли й сам так само засуджений?</p>
<p>41 Бо ж ми засуджені справедливо і прийняли кару за вчинки свої, а Він не вчинив нічого злого!»</p>
<p>42 І сказав Ісусові: «Господи, згадай мене, коли прийдеш в Царство Твоє!»</p>
<p>43 І сказав Ісус йому: «Істинно кажу тобі: сьогодні ти будеш зі Мною в раю!»</p>
<p>44 Було близько шостої години, і темрява настала по всій землі, аж до дев'ятої години.</p>
<p>45 Сонце затьмарилось, і завіса в храмі роздерлась надвоє.</p>
<p>46 Ісус, скрикнувши сильним голосом, сказав: «Отче, в руки Твої віддаю дух Мій!» І, сказавши це, віддав дух.</p>
<p>47 Коли сотник побачив, що сталося, то прославив Бога, говорячи: «Дійсно, Цей Чоловік був праведник!»</p>
<p>48 І всі люди, які зійшлися на це видовище, як побачили те, що сталось, верталися додому, б'ючи себе в груди.</p>
<p>49 Всі ж, хто знав Його, і жінки, які прийшли з Ним з Галілеї, стояли здалека і дивились на це.</p>
<p>50 І ось чоловік, на ім'я Йосиф, радник синедріону, чоловік добрий і праведний,</p>
<p>51 не причетний до ради їхньої ні до вчинків їхніх. Був він з Аримафеї, міста іудейського, і він теж очікував Царства Божого,</p>
<p>52 і, прийшовши до Пілата, просив тіла Ісусового.</p>
<p>53 І знявши Його, обгорнув плащаницею і поклав Його в гробі, висіченому в скелі, в якому ще ніхто не був покладений.</p>
<p>54 День той був п'ятниця і наставала субота.</p>
<p>55 Жінки ж, які прийшли з Ісусом з Галілеї, ідучи слідом, бачили гріб і як було покладено тіло Його.</p>
<p>56 І, повернувшись, вони приготували пахощів і мира. А в суботу спочивали за заповіддю.</p>
<h4>Вiд Луки 24</h4>
<p>1 У перший день тижня, дуже рано, жінки, несучи наготовлені пахощі, прийшли до гробу.</p>
<p>2 Але побачили, що камінь був відвалений від гробу.</p>
<p>3 І ввійшовши, не знайшли тіла Господа Ісуса.</p>
<p>4 І коли вони були здивовані цим, ось два мужі стали перед ними в блискучих одежах.</p>
<p>5 Жінки налякались і схилили свої обличчя до землі, а ті мужі сказали їм: «Чому ви шукаєте живого між мертвими?</p>
<p>6 Його нема тут: Він воскрес! Пригадайте, як Він говорив вам, коли був ще в Галілеї,</p>
<p>7 кажучи, що Синові Людському треба бути виданому в руки грішних людей, бути розп'ятим і третього дня воскреснути».</p>
<p>8 І вони згадали слова Його.</p>
<p>9 І, вернувшись від гробу, вони розказали про все одинадцятьом та всім іншим.</p>
<p>10 То були: Марія Магдалина, Іоанна і Марія, мати Якова, та інші з ними, які розповіли про це апостолам.</p>
<p>11 Та ці слова здалися їм вигадкою, і вони не повірили їм.</p>
<p>12 Але Петро встав і побіг до гробу і, нахилившись, побачив, що лежать тільки пелени; і, повернувшись назад, дивувався тому, що сталось.</p>
<p>13 Того ж дня двоє з них йшли в село, що було стадій за шістдесят від Єрусалима і звалося Єммаус.</p>
<p>14 І розмовляли між собою про всі ці події.</p>
<p>15 І коли вони розмовляли і міркували між собою, Сам Ісус, наблизившись, пішов з ними.</p>
<p>16 Але очі їх були стримані, так що вони не пізнали Його.</p>
<p>17 Він же запитав їх: «Про що ви, ідучи, обмірковуєте між собою і чому такі засмучені?»</p>
<p>18 Один з них, на ім'я Клеопа, відповів, кажучи: «Невже Ти один з прибулих у Єрусалим, не знаєш, що сталося в ньому в ці дні?»</p>
<p>19 А Він запитав їх: «Що саме?» Вони ж розповіли Йому, що було з Ісусом Назарянином, Який був пророком сильним у ділі і слові перед Богом і всім народом;</p>
<p>20 і як первосвященики і старійшини видали Його для осудження на смерть і розп'яли Його.</p>
<p>21 А ми надіялись, що Він є той, що має визволити Ізраїль. До того ж, оце вже третій день, як все це сталося.</p>
<p>22 Але деякі жінки наші здивували нас: вони прийшли до гробу,</p>
<p>23 та, не знайшовши Його тіла, повернулися і розповіли нам, що бачили явлення ангелів, які кажуть, що Він живий.</p>
<p>24 І деякі з тих, що були з нами, пішли до гробу і знайшли так, як розповіли жінки, але Його не бачили».</p>
<p>25 Тоді Він сказав їм: «О, немудрі і задубілі серцем, щоб повірити всьому тому, про що пророки сповіщали!</p>
<p>26 Чи не так треба було Христові постраждати і ввійти в славу Свою?»</p>
<p>27 І, почавши від Мойсея та всіх пророків, Він пояснював їм усе сказане в Писаннях про Нього.</p>
<p>28 Коли вони наблизились до села, до якого йшли, Він робив вигляд, ніби хоче йти далі.</p>
<p>29 А вони стримували Його, кажучи: «Зостанься з нами, бо вже вечоріє, та й день уже кінчається». І Він увійшов, щоб залишитись з ними.</p>
<p>30 І коли Він возлежав з ними, то взяв хліб, поблагословив, розламав і подав їм.</p>
<p>31 Тоді очі їхні відкрились, і вони пізнали Його, але Він став для них невидимий.</p>
<p>32 І вони сказали один одному: «Чи не палали серця наші в нас, коли Він говорив з нами по дорозі, пояснюючи нам Писання?»</p>
<p>33 І, вставши, тієї ж години, вони повернулися в Єрусалим і знайшли одинадцятьох зібраних разом і тих, що були з ними,</p>
<p>34 які говорили: «Господь істинно воскрес і з'явився Симонові».</p>
<p>35 А вони розповіли, що сталося в дорозі, і як вони пізнали Його тоді, коли Він ламав хліб.</p>
<p>36 Коли вони ще говорили про це, Ісус Сам став посеред них і сказав: «Мир вам!»</p>
<p>37 Вони ж схвилювалися та налякалися, бо подумали, що бачать духа.</p>
<p>38 Але Він сказав їм: «Чому ви схвилювалися? І чому такі думки входять у серця ваші?</p>
<p>39 Подивіться на руки Мої і на ноги Мої; це ж Я Сам, доторкніться до Мене і подивіться: дух не має тіла і кісток, які ви бачите в Мене».</p>
<p>40 І, сказавши це, показав їм руки і ноги.</p>
<p>41 Коли вони ще не вірили з радості і здивування, Він сказав їм: «Чи маєте тут якусь їжу?»</p>
<p>42 Вони подали Йому кусень печеної риби.</p>
<p>43 Він взяв і їв перед ними.</p>
<p>44 І сказав їм: «Ось те, про що Я говорив вам, коли ще був з вами: 'Потрібно, щоб здійснилось усе, що написано про Мене в Законі Мойсеевім, у Пророків і в Псалмах'».</p>
<p>45 Тоді відкрив їм розум для розуміння Писання.</p>
<p>46 І сказав їм: «Так написано і так належало Христові постраждати і воскреснути з мертвих третього дня,</p>
<p>47 щоб покаяння і прощення гріхів проповідувалось в ім'я Його між усіма народами, починаючи з Єрусалиму.</p>
<p>48 А ви свідки цього.</p>
<p>49 І ось Я пошлю обітницю Отця Мого вам, ви ж залишайтеся в місті, аж доки не сповнитеся силою згори».</p>
<p>50 І Він вивів їх до Віфанії і, піднявши руки Свої, поблагословив їх.</p>
<p>51 А коли Він благословляв їх, то став віддалятися від них і підноситись на небо.	</p>
<p>52 Вони поклонились Йому і повернулися в Єрусалим з великою радістю.</p>
<p>53 І вони перебували постійно в храмі, прославляючи і хвалячи Бога. Амінь.</p>
</BODY>
</HTML>
