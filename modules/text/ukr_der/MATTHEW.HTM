<h2></h2>
<h4>Вiд Матвiя 1</h4>
<p>1 Книга родоводу Ісуса Христа, Сина Давидового, Сина Авраамового.</p>
<p>2 Авраам родив Ісаака; Ісаак родив Якова; Яків родив Іуду та братів його;</p>
<p>3 Іуда родив Фареса та Зару від Фамари; Фарес родив Єсрома; Єсром родив Арама;</p>
<p>4 Арам родив Амінадава; Амінадав родив Насона; Насон родив Салмона;</p>
<p>5 Салмон родив Вооза від Рахави; Вооз родив Йовіда від Рути; Йовід родив Єссея;</p>
<p>6 Єссей родив царя Давида; Давид родив Соломона від Урієвої;</p>
<p>7 Соломон родив Ровоама; Ровоам родив Авію; Авія родив Асу;</p>
<p>8 Аса родив Йосафата; Йосафат родив Йорама; Йорам родив Озію;</p>
<p>9 Озія родив Йоафама; Йоафам родив Ахаза; Ахаз родив Єзекію;</p>
<p>10 Єзекія родив Манассію; Манассія родив Амона; Амон родив Йосію;</p>
<p>11 Йосія родив Єхонію та братів його, під час переселення у Вавілон.</p>
<p>12 По переселенню у Вавілон, Єхонія родив Салатіїла; Салатіїл родив Заровавеля;</p> 
<p>13 Заровавель родив Авіюда; Авіюд родив Єліякима; Єліяким родив Азора;</p>
<p>14 Азор родив Садока; Садок родив Ахима; Ахим родив Єліуда;</p>
<p>15 Єліуд родив Єліазара; Єліазар родив Матфана; Матфан родив Якова;</p>
<p>16 Яків родив Йосифа, мужа Марії, від котрої народився Ісус, названий Христом.</p>	
<p>17 Всіх родів від Авраама до Давида — чотирнадцять родів; від Давида до переселення у Вавілон — чотирнадцять родів; і від переселення у Вавілон — чотирнадцять родів.</p>
<p>18 Народження ж Ісуса Христа сталося так. Коли матір Його Марію заручено з Йосифом, то перше ніж вони зійшлися, виявилося, що вона мала в утробі від Духа Святого.</p>
<p>19 Йосиф же, чоловік її, будучи праведним і не бажаючи ославити її, хотів таємно відпустити її.</p>	
<p>20 Коли ж він думав про те, ось ангел Господній з'явився йому уві сні і сказав: «Йосифе, сину Давидів, не бійся прийняти Марію, дружину твою, бо зачате в ній є від Духа Святого.</p>
<p>21 І вона народить сина, а ти даси ім'я Йому Ісус, бо Він спасе людей Своїх від гріхів їхніх».</p>
<p>22 А все це сталося, щоб збулося сказане Господом через пророка, який говорить:</p>
<p>23 «Ось, діва зачне в утробі і народить Сина, і дадуть ім'я Йому Еммануїл, що означає: з нами Бог».</p>
<p>24 Пробудившись від сну, Йосиф вчинив так, як звелів йому ангел Господній, і прийняв дружину свою.</p>
<p>25 І не знав її, поки не породила Сина свого первонародженого, і він дав Йому ім'я Ісус.</p>
<h4>Вiд Матвiя 2</h4>
<p>1 Коли ж Ісус народився у Віфліємі Іудейському за царювання Ірода, прийшли мудреці зі сходу в Єрусалим</p>
<p>2 і питають: «Де є народжений Цар Іудейський? Бо ми бачили зорю Його на сході і прийшли поклонитись Йому».</p>
<p>3 Коли цар Ірод почув це, то стривожився, і весь Єрусалим з ним. </p>
<p>4 І, зібравши всіх первосвящеників і книжників народних, випитував у них, де має народитися Христос.</p>
<p>5 Вони ж відповіли йому: «У Віфліємі Іудейському, бо так написано пророком:</p>
<p>6 'І ти, Віфлієме, земле Іудина, нічим не гірший між князівствами Іудиними, бо з тебе вийде Вождь, Котрий буде пасти народ Мій Ізраїля'».</p>
<p>7 Тоді Ірод покликав таємно мудреців і випитав у них про час, коли з'явилася зоря.</p>
<p>8 І послав Їх у Віфлієм, кажучи: «Ідіть і розвідайте докладно про Немовля, а як знайдете, сповістіть мене, щоб і я пішов поклонитись Йому».</p>
<p>9 Вони ж вислухали царя і пішли. А зоря, яку вони бачили на сході, йшла перед ними, аж поки не прийшла і стала над місцем, де було Немовля.</p>
<p>10 Побачивши ж зорю, вони дуже зраділи.</p>
<p>11 І, увійшовши в дім, знайшли Немовля з матір'ю Його і, впавши, поклонились Йому. І, відкривши скарби свої, піднесли Йому дари: золото, ладан та смирну.</p>
<p>12 А остережені уві сні не вертатись до Ірода, вони повернулись у свою землю іншою дорогою.</p>
<p>13 Як же вони відійшли, ангел Господній явився уві сні Йосифові і сказав: «Встань, візьми Дитя і матір Його та втікай у Єгипет і будь там, аж поки сповіщу тебе, бо Ірод буде шукати Дитятко, щоб убити Його».</p>
<p>14 Він устав, узяв Дитя і матір Його вночі та пішов у Єгипет.</p>
<p>15 І перебував там, аж до смерті Ірода, щоб збулося сказане Господом через пророка, котрий прорік: «З Єгипту покликав Я Сина Мого».</p>
<p>16 Тоді Ірод побачив, що він осміяний мудрецями, дуже розгнівався і послав повбивати всіх дітей у Віфліємі і в усіх околицях його, від двох років і менше, відповідно часу, про який випитав у мудреців.</p>
<p>17 Тоді збулося сказане пророком Єремією, котрий прорік:</p>
<p>18 «Чути голосіння в Рамі, плач і ридання велике: Рахіль плаче за дітьми своїми і не може заспокоїтися, бо їх нема».</p>
<p>19 Коли ж Ірод помер, ангел Господній явився уві сні Йосифові в Єгипті</p>
<p>20 і сказав: «Встань, візьми Дитя і матір Його та йди в землю Ізраїлеву, бо вмерли ті, що шукали душі Дитяти».</p>
<p>21 І він встав, узяв Дитя і матір Його та й прийшов у землю Ізраїлеву.</p>
<p>22 Та, почувши, що Архелай царює в Іудеї замість Ірода, батька свого, побоявся піти туди, а остережений уві сні, пішов у краї Галілейські.</p>
<p>23 І, прийшовши, оселився в місті, що називалось Назаретом, щоб збулося сказане пророками, що Він буде названий Назореєм.</p>
<h4>Вiд Матвiя 3</h4>
<p>1 У ті дні прийшов Іоанн Хреститель і проповідував у пустині Іудейській,</p>
<p>2 промовляючи: «Покайтеся, бо наблизилось Царство Небесне!»</p>
<p>3 Це ж той, про кого сказав пророк Ісайя, кажучи: «Глас волаючого в пустині: 'Приготуйте дорогу для Господа, вирівнюйте стежки для Нього!'»</p>
<p>4 Сам же Іоанн мав одежу свою з верблюжого волосу і пояс шкіряний на крижах своїх, а поживою його була сарана та дикий мед.</p>
<p>5 Тоді люди приходили в пустиню до нього з Єрусалима, Іудеї і всієї околиці Йорданської</p>
<p>6 і хрестились в Йордані від нього, сповідаючи гріхи свої.</p>
<p>7 А побачивши Іоанн багато фарисеїв та саддукеїв, що приходили до нього хреститися, говорив їм: «Роде зміїний, хто навчив вас тікати від майбутнього гніву?</p>
<p>8 Принесіть же гідний плід покаяння!</p>
<p>9 І не думайте казати в собі: отець у нас Авраам; бо кажу вам, що Бог може з цього каміння підняти дітей Авраамові.</p>
<p>10 Вже й сокира при корені дерева лежить: кожне дерево, яке не приносить доброго плоду, зрубують і вкидають у вогонь.</p>
<p>11 Я хрещу вас у воді на покаяння, а Той, Хто йде за мною, сильніший за мене: я недостойний і взуття понести Його; Він буде хрестити вас Духом Святим і вогнем.</p>
<p>12 У руці в Нього лопата, і Він очистить тік Свій: пшеницю збере в засіки, а полову спалить вогнем незгасним».</p>
<p>13 Тоді прийшов Ісус з Галілеї на Йордан до Іоанна, щоб хреститися від Нього.</p>	
<p>14 Та Іоанн стримував Його, кажучи: «Мені потрібно хреститись від Тебе, а Ти приходиш до мене?»</p>
<p>15 Ісус відповів йому: «Облиш нині, бо так налижить нам виконати всяку правду». Тоді Іоанн допускає Його.</p>
<p>16 І, охрестившись, Ісус зараз же вийшов з води; і ось відкрилось Йому небо, і Він побачив Духа Божого, що спускався, як голуб, і злинув на Нього.</p>
<p>17 І голос з неба промовив: «Це Син Мій Улюблений, Котрого Я вподобав».</p>
<h4>Вiд Матвiя 4</h4>
<p>1 Тоді Ісус був поведений Духом у пустиню, щоб диявол випробовував Його.</p>	
<p>2 І постив Він сорок днів і сорок ночей, і наостанку зголоднів,</p>
<p>3 і приступив до Нього спокусник і сказав: «Якщо Ти Син Божий, — звели камінням цим стати хлібами».</p>
<p>4 Ісус же сказав: «Написано: 'Не хлібом єдиним буде жити людина, а кожним словом, яке виходить з уст Божих'».</p>
<p>5 Тоді диявол бере Його в святе місто і ставить Його на крилі храму,</p>
<p>6 та й каже Йому: «Якщо Ти Син Божий, то кинься вниз, бо написано: 'Він звелить ангелам Своїм, щоб на руках понесли Тебе, щоб Ти не вдарився об камінь ногою Твоєю'».</p>
<p>7 Ісус відповів йому: «Ще написано: 'Не спокушай Господа, Бога Твого'».</p>
<p>8 Знову диявол бере Його на височезну гору і показує Йому всі царства світу і славу їх,</p>
<p>9 та й каже Йому: «Це все дам Тобі, якщо, впавши, поклонишся мені».</p>
<p>10 Тоді Ісус відповів йому: «Геть від Мене, сатано! Бо написано: 'Господу, Богу твоєму, поклоняйся і Йому одному служи'».</p>
<p>11 Тоді диявол залишив Його, і ось ангели приступили і служили Йому.</p>
<p>12 Коли Ісус почув, що Іоанна ув'язнено, перейшов в Галілею.</p>
<p>13 І, залишивши Назарет, прийшов і оселився в Капернаумі приморськім, в межах Завулона і Нефталима,</p>
<p>14 щоб збулося слово пророка Ісайї, котрий прорік:</p>
<p>15 «Земле Завулонова і Нефталимова, приморський шляху, країно за Йорданом, Галілеє язичницька!</p>
<p>16 Народ, який сидить у темряві, побачив світло велике, і тим, що сидять в країні тіні смертної, засяяло світло».</p>
<p>17 З того часу Ісус почав проповідувати, промовляючи: «Покайтесь, бо наблизилось Царство Небесне!»</p>
<p>18 Коли Ісус проходив біля моря, то побачив двох братів: Симона, названого Петром, та Андрія, брата його, які закидали сіті в море, бо були рибалками.</p>
<p>19 І говорить їм: «Ідіть за Мною, і Я зроблю вас ловцями людей».</p>
<p>20 Вони зараз же покинули сіті свої і пішли слідом за Ним.</p>
<p>21 І, йдучи звідтіль, Він побачив інших двох братів: Якова, сина Зеведеєвого та Іоанна, брата його, в човні із Зеведеєм, батьком їхнім, вони лагодили сіті свої, і покликав їх.</p>
<p>22 Вони ж зараз, залишивши човен і батька свого, пішли слідом за Ним.</p>
<p>23 І ходив Ісус по всій Галілеї, навчаючи в синагогах їхніх і проповідуючи Євангеліє Царства, та зціляючи всяку недугу і всяку неміч між людьми.</p>
<p>24 І чутка про Нього розійшлася по всій Сірії, і приводили до Нього всіх немічних, хворих на всякі не дуги, і біснуватих, і сновид, і розслаблених, і Він зціляв їх.</p>
<p>25 І йшло за Ним багато народу з Галілеї, з Десятимістя, з Єрусалима, з Іудеї та із Зайордання.</p>
<h4>Вiд Матвiя 5</h4>
<p>1 Побачивши народ, Він вийшов на гору. І коли Він сів, підійшли до Нього учні Його.</p>
<p>2 І Він там почав навчати їх, промовляючи:</p>
<p>3 «Блаженні вбогі духом, бо їхнє Царство Небесне.</p>
<p>4 Блаженні ті, що плачуть, бо вони втішаться.</p>
<p>5 Блаженні лагідні, бо вони вспадкують землю.</p>
<p>6 Блаженні голодні і спраглі правди, бо вони наситяться.</p>
<p>7 Блаженні милостиві, бо вони помилувані будуть.</p>
<p>8 Блаженні чисті серцем, бо вони Бога побачать.</p>
<p>9 Блаженні миротворці, бо вони синами Божими назвуться.</p>
<p>10 Блаженні переслідувані за правду, бо їхнє Царство Небесне.</p>
<p>11 Блаженні ви, коли будуть ганьбити вас та переслідувати, і зводити на вас усякі наклепи та лихословити вас через Мене.</p>
<p>12 Радійте і веселіться, бо велика нагорода ваша на небі: так переслідували і пророків, котрі були перед вами.</p>
<p>13 Ви — сіль землі. Коли ж сіль втратить силу, то чим зробиш її солоною? Вона вже ні до чого непридатна, хіба що викинути її геть, щоб люди топтали її.</p>
<p>14 Ви — світло світу. Не може сховатись місто, яке стоїть на горі.</p>
<p>15 І, засвітивши свічку, не ставлять її під посудину, але на свічнику, і вона світить усім у домі.</p>
<p>16 Так нехай і ваше світло світить перед людьми, щоб вони бачили ваші добрі діла і прославляли Отця вашого Небесного.</p>
<p>17 Не думайте, що Я прийшов порушити Закон чи Пророків; не прийшов Я порушити, а виконати.</p>
<p>18 Істинно кажу вам: доки небо і земля не минеться жодна йота, жоден значок в Законі не минеться, аж поки не збудеться все.</p>
<p>19 Отже, хто порушить одну з найменших цих заповідей і так навчить людей, той буде найменшим у Царстві Небеснім; а хто виконає і навчить, той буде великим у Царстві Небеснім.</p>
<p>20 Кажу вам: якщо праведність ваша не перевищить праведності книжників і фарисеїв, то не ввійдете в Царство Небесне.</p>
<p>21 Ви чули, що було сказано древнім: 'Не вбивай, а хто вб'є, той підлягає суду'.</p>
<p>22 А Я кажу вам: всякий, хто гнівається на брата свого без причини, підлягає суду. А хто скаже на брата свого: 'нікчемний', підлягає верховному суду; а хто скаже: 'дурний', підлягає пекельному вогню.</p>
<p>23 Тому, коли ти принесеш дар свій до жертовника і згадаєш тут, що брат твій має щось проти тебе,—</p>
<p>24 залиш дар твій перед жертовником і піди примирись перше з братом твоїм, а тоді прийди і принеси дар твій.</p>
<p>25 Мирися з твоїм противником швидко, поки ти ще на дорозі з ним, щоб противник не віддав тебе судді, а суддя не віддав тебе слузі, щоб той не вкинув тебе у в'язницю.</p>
<p>26 Істинно кажу тобі: не вийдеш звідти, поки не віддаси останнього гроша.</p>
<p>27 Чули ви, що було сказано: 'Не чини перелюбу'.</p>
<p>28 Я ж кажу вам, що всякий, хто гляне на жінку з пожадливістю, той уже вчинив перелюб з нею в серці своїм.</p>
<p>29 Коли праве око твоє спокушує тебе, — вирви його і кинь геть від себе, бо краще тобі, щоб загинув один з членів твоїх, а не все тіло вкинуте було в пекло.</p>
<p>30 І коли права рука твоя спокутує тебе, — відітни її і кинь геть від себе, бо краще тобі, щоб загинув один з членів твоїх, а не все тіло вкинуте було в пекло.</p>
<p>31 Також сказано: 'Хто розводиться з дружиною своєю, нехай дасть їй листа розвідного'.</p>
<p>32 Я ж кажу вам: хто розводиться з дружиною своєю не з причини перелюбу, доводить її до перелюбу; і хто одружується з розведеною, — чинить перелюб.</p>
<p>33 Ще чули ви, що було сказано древнім: 'Не клянись даремно, а виконуй перед Господом обітниці твої".</p>
<p>34 Я ж кажу вам: не кляніться зовсім ні небом, бо воно престол Божий,</p>
<p>35 ні землею, бо вона підніжжя ніг Його, ні Єрусалимом, бо це місто Царя Великого;</p>
<p>36 не клянись ні головою твоєю, бо ні одної волосини не можеш зробити білою чи чорною.</p>
<p>37 Слово ваше нехай буде: так - так; ні - ні, а що більше того, те від лукавого.</p>
<p>38 Чули ви, що сказано: 'Око за око і зуб за зуб'.</p>
<p>39 Я ж кажу вам: не противтесь злому. Коли вдарить тебе хто в праву щоку твою, підстав йому і другу.</p>
<p>40 А хто хоче судитись з тобою і взяти в тебе сорочку, віддай йому і верхню одежу.</p>
<p>41 І хто буде змушувати тебе йти з ним милю, йди з ним дві.</p>
<p>42 Хто просить в тебе — дай йому, а хто хоче позичити в тебе — не відвертайся від нього.</p>
<p>43 Чули ви, що сказано: 'Люби ближнього твого і ненавидь ворога Твого'.</p>
<p>44 Я ж кажу вам: любіть ворогів ваших, благословляйте тих, хто проклинає вас, робіть добро тим, котрі ненавидять вас і моліться за тих, хто кривдить і переслідує вас,</p>
<p>45 щоб бути вам синами Отця вашого Небесного, бо Він велить сонцю Своєму сходити над лихими і над добрими, і Він посилає дощ на праведних і неправедних.</p>
<p>46 Бо коли ви любите тих, хто вас люблять, то яка нагорода для вас? Хіба і митники не так само роблять?</p>
<p>47 І коли вітаєте тільки братів ваших, то що ж особливого робите? Хіба і язичники не так роблять?</p>
<p>48 Отож, будьте досконалі, як і Отець ваш Небесний досконалий».</p>
<h4>Вiд Матвiя 6</h4>
<p>1 Остерігайтесь творити милостиню вашу перед людьми, щоб вони бачили вас, бо не будете мати нагороди від Отця вашого Небесного.</p>
<p>2 Тому, коли чиниш милостиню, то не труби перед собою, як роблять лицеміри по синагогах і на вулицях, щоб люди хвалили їх. Істинно кажу вам: вони вже мають нагороду свою.</p>
<p>3 Ти ж, коли чиниш милостиню, нехай ліва рука твоя не знає, що робить права,</p>
<p>4 щоб милостиня твоя була таємна, а Отець твій, Котрий бачить таємне, віддасть тобі явно.</p>
<p>5 І, коли молишся, не будь, як лицеміри, які люблять у синагогах і на роздоріжжях спинятися, щоб бачили їх люди. Істинно кажу вам: вони вже мають нагороду свою.</p>
<p>6 Ти ж, коли молишся, ввійди в кімнату твою, зачини двері і помолися Отцю твоєму, Котрий в таїні, а Отець твій, який бачить таємне, віддасть тобі явно.</p>
<p>7 А як молитесь, то не говоріть зайвого, як язичники, які думають, що будуть вислухані за свою багатослівність.</p>
<p>8 Не уподібнюйтеся до них, бо Отець ваш знає, що потрібне вам, перш ніж будете просити.</p>
<p>9 Ви ж моліться так: Отче наш, що єси на небесах! Нехай святиться ім'я Твоє.</p>
<p>10 Нехай прийде Царство Твоє, нехай буде воля Твоя як на небі, так і на землі.</p>
<p>11 Хліб наш насущний дай нам сьогодні.</p>
<p>12 І прости нам провини наші, як і ми прощаємо винуватцям нашим.</p>
<p>13 І не введи нас у спокусу, але визволи нас від лукавого, бо Твоє є Царство і сила, і слава навіки. Амінь.</p>
<p>14 Бо коли будете людям прощати провини їхні, то й Отець ваш Небесний буде прощати вам.</p>
<p>15 Коли ж не будете прощати людям провин їхніх, то й Отець ваш Небесний не простить провин ваших.</p>
<p>16 Коли ж ви постите, то не будьте сумні, як лицеміри, бо вони змінюють обличчя свої, щоб показатися людям, що вони постять. Істинно кажу вам: вони вже мають нагороду свою.</p>
<p>17 Ти ж, коли постиш, намасти голову твою і вмий лице твоє,</p>
<p>18 щоб ти посту твого не виявляв людям, а тільки Отцеві твоєму, Котрий в таїні; а Отець твій, який бачить таємне, віддасть тобі явно.</p>
<p>19 Не збирайте скарбів собі на землі, де міль та іржа нищать їх, і де злодії підкопуються і викрадають їх.</p>
<p>20 Збирайте собі скарби на небі, де ні міль, ні іржа не нищать їх, де злодії не підкопуються і не викрадають.</p>
<p>21 Бо де скарб ваш, там буде і серце ваше.</p>
<p>22 Світильником для тіла є око. Отже, якщо око твоє буде чисте, то і все тіло твоє буде світле;</p>
<p>23 коли ж око твоє буде лихе, то і все тіло твоє темне буде. Отже, якщо світло, що в тобі, темрява, то яка ж тоді темрява?</p>
<p>24 Ніхто не може служити двом панам: бо або одного він буде ненавидіти, а другого любити, або до одного буде прихильний, а до другого — зневажливий. Не можете служити Богові і мамоні.</p>
<p>25 Тому кажу вам: не журіться про життя ваше, що вам їсти чи що пити; ні про тіло ваше, в що одягатися. Чи ж життя не більше від їжі, а тіло — від одежі?</p>
<p>26 Погляньте на птаство небесне: воно не сіє і не жне, і не збирає в клуні, а Отець ваш Небесний годує їх. Чи ж ви не багато вартніші від них?</p>
<p>27 Хто з вас, коли журиться, зможе додати собі зросту хоч на один лікоть?</p>
<p>28 І про одяг чого піклуєтесь? Погляньте на лілії польові, як вони ростуть: не працюють і не прядуть;</p>
<p>29 але кажу вам, що і Соломон в усій славі своїй не одягався так, як одна з них.</p>
<p>30 Коли ж траву польову, яка сьогодні є, а завтра кидають її в піч, Бог так одягає, то чи ж не краще буде одягати вас, маловіри?</p>
<p>31 Отже, не журіться, кажучи: 'Що нам їсти?' Або: 'Що нам пити?' Чи: 'В що одягатись?'</p>
<p>32 Бо про все те язичники клопочуться, але Отець ваш Небесний знає, що вам все це потрібне.</p>
<p>33 Шукайте ж перш за все Царства Божого і правди Його, а все це додасться вам.</p>
<p>34 Тому не журіться про завтрашній день, бо завтра само про себе поклопочеться; кожний день має досить своїх турбот».</p>
<h4>Вiд Матвiя 7</h4>
<p>1 Не судіть, щоб і ви не були осуджені.</p>
<p>2 Бо яким судом судите, таким і вас осудять; і якою мірою міряєте, такою відміряють і вам.</p>
<p>3 Чого дивишся на сучок в оці брата твого, а колоди у своєму оці не відчуваєш?</p>
<p>4 Або, як скажеш ти братові твоєму: 'Дай, вийму сучок з ока твого', коли колода у власному оці?</p>
<p>5 Лицеміре, спочатку вийми колоду з власного ока, а тоді будеш добре бачити, як вийняти сучок з ока брата твого.</p>
<p>6 Не давайте святого псам і не кидайте перел ваших перед свиньми, щоб вони не потоптали Їх ногами своїми і, обернувшись, не порозривали і вас.</p>
<p>7 Просіть, і буде дано вам; шукайте, і знайдете; стукайте, і відчинять вам.</p>
<p>8 Бо кожен, хто просить — одержує, хто шукає — знаходить, хто стукає — тому відчинять.</p>
<p>9 Чи ж є між вами така людина, яка, коли б син просив у неї хліба, подала б йому камінь?</p>
<p>10 Або, коли б попросив риби, подала б йому гадюку?</p>
<p>11 Коли ж ви, будучи злими, вмієте давати добрі дари дітям вашим, тим паче Отець ваш Небесний дасть блага тим, які будуть просити в Нього?</p>
<p>12 То ж усе, чого ви бажаєте, щоб чинили вам люди, так само чиніть і ви їм, бо в цьому полягає Закон і Пророки.</p>
<p>13 Входьте тісними ворітьми, бо просторі ворота і широка дорога ведуть до загибелі, і багато ідуть ними.</p>
<p>14 Бо тісні ворота і вузька дорога ведуть у життя, і мало хто знаходять їх.</p>
<p>15 Остерігайтесь фальшивих пророків, які приходять до вас в овечій одежі, а всередині — вовки хижі.</p>
<p>16 По плодах їхніх пізнаєте їх. Чи ж збирають виноград з тернини, чи фіги з будяків?</p>
<p>17 Так усяке добре дерево родить плоди добрі, а погане дерево родить і плоди погані.</p>
<p>18 Не може добре дерево родити плоди погані, ані дерево погане родити плоди добрі.</p>
<p>19 Всяке дерево, яке не родить плодів добрих, зрубують і вкидають у вогонь.</p>
<p>20 Отже, по плодах їхніх пізнаєте їх.</p>
<p>21 Не кожен, хто говорить до Мене: 'Господи! Господи!' увійде в Царство Небесне, а той, хто виконує волю Отця Мого Небесного.</p>
<p>22 Багато хто буде казати Мені в той день: 'Господи! Господи! Чи ж не в Твоє ім'я ми пророкували? Чи ж не Твоїм ім'ям демонів виганяли? І чи не Твоїм ім'ям багато чудес творили?'</p>
<p>23 І скажу їм тоді: 'Я ніколи не знав вас! Відійдіть від Мене, ви, що чинили беззаконня'.</p>
<p>24 Отож, кожний, хто слухає слова Мої і виконує їх, подібний до чоловіка мудрого, який збудував дім свій на камені.</p>
<p>25 І полились дощі, і розлились ріки, і зірвалась буря і наперла на дім той, та він не впав, бо на камені був заснований.</p>
<p>26 А кожен, хто слухає слова Мої і не виконує їх, подібний до чоловіка необачного, який збудував дім свій на піску.</p>
<p>27 І полились дощі, і розлились ріки, і зірвалась буря і наперла на дім той, і він упав; і велика була руїна його».</p>
<p>28 І коли Ісус скінчив слова ці, то народ дивувався вченню Його,</p>
<p>29 бо Він навчав їх, як Такий, що має владу, а не як книжники.</p>
<h4>Вiд Матвiя 8</h4>
<p>1 Коли Він зійшов з гори, багато народу йшло слідом за Ним.</p>
<p>2 І підійшов до Нього прокажений, вклонився Йому і сказав: «Господи, коли хочеш, Ти можеш очистити мене».</p>
<p>3 Ісус простяг руку і, доторкнувшись до нього, сказав: «Хочу, очистись!» І він зараз очистився від прокази.</p>
<p>4 А Ісус сказав йому: «Гляди ж, не розказуй нікому, але йди і покажися священикові і принеси дар, як повелів Мойсей на свідчення їм».</p>
<p>5 Коли Він увійшов до Капернауму, підійшов до Нього сотник та просив його:</p>
<p>6 «Господи, слуга мій лежить вдома розслаблений і тяжко мучиться».</p>
<p>7 А Ісус сказав йому: «Я прийду й зцілю його».</p>
<p>8 Сотник відповів Йому: «Господи, я недостойний, щоб Ти увійшов під покрівлю мою, але промов слово — і одужає слуга мій.</p>
<p>9 Бо і я людина підвладна, і також маю воїнів під собою, і кажу одному: іди і йде, а другому: прийди, і приходить, а слузі своєму: роби це, і робить».</p>
<p>10 Почувши це, Ісус здивувався і сказав тим, що йшли за Ним: «Істинно кажу вам: навіть в Ізраїлі не знайшов Я такої віри.</p>
<p>11 Кажу ж вам, що багато прийдуть зі сходу і заходу, та й сядуть з Авраамом, Ісааком та Яковом в Царстві Небеснім,</p>
<p>12 а сини Царства, будуть вкинуті в темряву кромішню, де буде плач і скрегіт зубів».</p>
<p>13 І Ісус сказав сотникові: «Іди, і так як повірив ти — буде тобі!» І слуга його в ту ж мить одужав.</p>
<p>14 Увійшовши в дім Петра, Ісус побачив, що теща його лежала в гарячці.</p>
<p>15 І Він доторкнувся до руки її, і гарячка покинула її. І вона встала і послуговувала Йому.</p>
<p>16 Коли ж настав вечір, привели до Нього багато біснуватих, і Він словом вигнав духів і зцілив усіх недужих,</p>
<p>17 щоб справдилося те, що сказав пророк Ісайя, кажучи: «Він узяв на Себе немочі наші і поніс недуги наші».</p>
<p>18 Коли Ісус побачив навколо Себе багато народу, звелів переплисти на другий берег озера.</p>
<p>19 І підійшов до Нього один книжник і сказав Йому: «Учителю, я піду за Тобою, куди б Ти не пішов».</p>
<p>20 Ісус відповів йому: «Лисиці мають нори, а птаство небесне — гнізда, а Син Людський не має де й голову прихилити».</p>
<p>21 Інший з учнів Його сказав Йому: «Господи, дозволь мені спочатку піти поховати батька мого».</p>
<p>22 Але Ісус відповів йому: «Йди за Мною і залиши мертвим ховати мерців своїх».</p>
<p>23 І коли Він увійшов у човен, увійшли за Ним і учні Його.</p>
<p>24 І ось зірвалася на морі велика буря, аж човен заливався хвилями. А Він спав.</p>
<p>25 І учні Його підійшли, розбудили Його та сказали: «Господи, рятуй нас, ми гинемо!»</p>
<p>26 Він відповів їм: «Чого ви такі боязливі, маловіри?» Тоді встав, заборонив вітрам і морю, і настала велика тиша.</p>
<p>27 Люди ж дивувалися і говорили: «Хто ж Він, що і вітри і море слухняні Йому?»</p>
<p>28 І коли Він прибув на другий берег, в землю Гадаринську, там зустріли Його двоє біснуватих, котрі вийшли з могильних печер, дуже люті, так що ніхто не відважувався проходити тією дорогою.</p>
<p>29 І біснуваті закричали: «Що Тобі до нас, Ісусе, Сину Божий? Прийшов Ти сюди передчасно мучити нас?»</p>
<p>30 Неподалік від них паслося велике стадо свиней.</p>
<p>31 І біси прохали Його: «Якщо виженеш нас, то пошли нас у стадо свиней».</p>
<p>32 І Він сказав їм: «Ідіть!» І вони вийшли і ввійшли в стадо свиней. І все стадо свиней кинулося з кручі в море і втопилося у воді.</p>
<p>33 А пастухи повтікали і, коли прибігли в місто, розповіли про все і про те, що сталося з біснуватими.</p>
<p>34 І все місто вийшло назустріч Ісусові і, побачивши Його, почали благати, щоб Він пішов геть з їхнього краю.</p>
<h4>Вiд Матвiя 9</h4>
<p>1 І Ісус увійшов у човен, переплив назад і прибув у Своє місто.</p>
<p>2 І принесли до Нього розслабленого, що лежав на ношах. А Ісус, бачучи віру їхню, сказав розслабленому: «Дерзай, сину! Прощаються тобі гріхи твої!»</p>
<p>3 А деякі книжники почали говорити про себе: «Він Бога зневажає».</p>
<p>4 Ісус, знаючи думки їхні, сказав: «Чому ви думаєте лукаве в серцях ваших?</p>
<p>5 Що легше сказати: 'прощаються тобі гріхи!' Чи сказати: 'встань і ходи!?'</p>
<p>6 Але щоб ви знали, що Син Людський має владу на землі прощати гріхи». Тоді каже розслабленому: «Встань, візьми ноші твої та й іди додому!»</p>
<p>7 І він встав і пішов додому.</p>
<p>8 Народ же, бачивши це, дивувався і прославляв Бога за те, що дав таку владу людям.</p>
<p>9 Відходячи звідти, Ісус побачив чоловіка, що сидів на митниці, на ім'я Матвій, і каже йому: «Йди за Мною!» Той встав і пішов за Ним.</p>
<p>10 І коли Ісус обідав у домі Матвія, поприходило багато митників і грішників і обідали з Ним і учнями Його.</p>
<p>11 Як фарисеї побачили, то спитали учнів Його: «Чому Учитель ваш їсть з митниками та грішниками?»</p>
<p>12 Ісус же, почувши це, сказав: «Не здорові потребують лікаря, а хворі.</p>
<p>13 Ідіть і навчіться, що значить: 'милосердя хочу, а не жертви!' Я прийшов кликати не праведних, а грішних до покаяння».</p>
<p>14 Тоді прийшли до Нього учні Іоаннові і питають: «Чому ми і фарисеї постимо часто, а учні Твої не постять?»</p>
<p>15 А Ісус відповів їм: «Чи можуть сини урочистості весільної сумувати, поки з ними жених? Але прийдуть дні, коли візьмуть жениха від них, тоді будуть постити.</p>
<p>16 Ніхто не пришиває нової латки до старої одежі, бо відірветься вона, і дірка стане ще гіршою.</p>
<p>17 І не наливають вина молодого в старі бурдюки, бо бурдюки прорвуться, і вино витече, і бурдюки пропадуть. Молоде вино наливають в нові бурдюки, і збережеться і те і друге».</p>
<p>18 Коли Він говорив їм це, підійшов один начальник і, вклонившись Йому, говорить: «Дочка моя тепер умирає, але прийди і поклади на неї руку Твою, і вона буде жива».</p>
<p>19 Ісус встав і пішов за ним, і учні Його.</p>
<p>20 І ось жінка, котра дванадцять років хворіла кровотечею, підійшла ззаду і доторкнулась до краю одежі Його,</p>
<p>21 бо казала сама собі: «Коли тільки доторкнусь до одежі Його, то одужаю».</p>
<p>22 Ісус, обернувшись, побачив її і сказав: «Дерзай, дочко! Віра твоя спасла тебе!» І жінка з того часу одужала.</p>
<p>23 І коли Ісус увійшов у дім начальника і побачив сопілкарів і людей, які голосили над мертвою,</p>
<p>24 то сказав їм: «Вийдіть, бо дівчина не вмерла, а спить». І насміхалися з Нього.</p>
<p>25 Коли людей випровадили, Він увійшов, узяв її за руку, і дівчинка встала.</p>
<p>26 І рознеслася чутка про це по всій країні тій.</p>
<p>27 І коли Ісус вийшов звідти, йшли за Ним двоє сліпих і кричали: «Сину Давидів, змилуйся над нами!»</p>
<p>28 Коли Він увійшов у дім, сліпі підійшли до Нього. А Ісус спитав їх: «Чи вірите ви, що Я можу вчинити це?» Вони відповіли Йому: «Так, Господи!»</p>
<p>29 Тоді Він доторкнувся до очей їхніх і сказав: «По вірі вашій нехай станеться вам».</p>
<p>30 І відкрились очі їм. А Ісус наказав їм суворо: «Глядіть, щоб ніхто не довідався про це!»</p>
<p>31 А вони пішли і розголосили про Нього по всій країні тій.</p>
<p>32 Коли ж ті виходили, то в той час привели до Нього німого чоловіка, що був біснуватий.</p>
<p>33 І як демон був вигнаний, німий почав говорити, а народ дивувався, кажучи: «Ніколи таке не траплялося в Ізраїлі!»</p>
<p>34 Фарисеї ж казали: «Він виганяє демонів силою князя демонів».</p>
<p>35 А Ісус ходив по всіх містах та селах, навчаючи в синагогах їхніх, проповідуючи Євангеліє Царства, зціляючи всяку недугу і всяку неміч у людях.</p>
<p>36 Поглядаючи на людей, змилосерджувався над ними, бо вони були змучені та розпорошені, як вівці без пастиря.</p>
<p>37 І сказав учням Своїм: «Жнива великі, та робітників мало.</p>
<p>38 Отже, просіть Господаря жнив, щоб вислав женців на жнива Свої».</p>
<h4>Вiд Матвiя 10</h4>
<p>1 І прикликавши дванадцятьох учнів Своїх, Ісус дав їм владу над нечистими духами, щоб виганяли їх і зціляли всяку недугу і всяку неміч.</p>
<p>2 Імена ж дванадцяти апостолів були: перший Симон, прозваний Петром, і Андрій, брат його, Яків, син Зеведеїв, та Іоанн, брат його,</p>
<p>3 Пилип та Варфоломій, Хома і митник Матвій, Яків Алфеїв та Левій, прозваний Фаддеєм,</p>
<p>4 Симон Кананіт та Іуда Іскаріот, котрий зрадив Його.</p>
<p>5 Цих дванадцятьох Ісус послав і наказав їм, кажучи: «На дорогу до язичників не ходіть і не входьте в міста самарянські.</p>
<p>6 А йдіть краще до загублених овечок дому Ізраїлевого.</p>
<p>7 А ходячи, проповідуйте, що наблизилось Царство Небесне.</p>
<p>8 Зціляйте недужих, очищайте прокажених, воскрешайте мертвих, виганяйте демонів; даром отримали, даром і давайте.</p>
<p>9 Не беріть з собою ні золота, ні срібла, ні мідяків до поясів ваших,</p>
<p>10 ні торбини в дорогу, ні одежі запасної, ні взуття, ні палиці, бо вартий робітник поживи своєї.</p>
<p>11 В яке місто чи село ввійдете, довідуйтесь, хто там є достойний, і там залишайтесь, доки не вийдете.</p>
<p>12 Як увійдете в дім, вітайте його, кажучи: 'Мир дому цьому!'</p>
<p>13 Коли дім буде достойний, то мир ваш зійде на нього; коли ж не буде достойний, то мир ваш вернеться до вас.</p>
<p>14 А хто не прийме вас і не буде слухати слів ваших, то, виходячи з дому того чи міста, обтрусіть порох з ніг ваших.</p>
<p>15 Істинно кажу вам: легше буде землі Содомській і Гоморській дня судного, ніж місту тому.</p>
<p>16 Ось Я посилаю вас, як овець між вовків. Будьте ж мудрі, як змії, і невинні, як голуби.</p>
<p>17 Остерігайтесь людей, бо вони будуть видавати вас до суду і по синагогах своїх будуть бити вас.</p>
<p>18 І будуть водити вас до правителів і царів заради Мене, на свідчення перед ними та язичниками.</p>
<p>19 Коли ж будуть видавати вас, не журіться, як і що вам говорити, бо в той час буде дано вам, що говорити.</p>
<p>20 Бо не ви будете говорити, а Дух Отця вашого буде промовляти через вас.</p>
<p>21 І видасть брат брата на смерть і батько сина; і повстануть діти на батьків і повбивають їх.</p>
<p>22 І будуть ненавидіти вас усі за ім'я Моє; хто ж витерпить до кінця, той спасеться.</p>
<p>23 Коли будуть переслідувати вас в одному місті, втікайте до іншого. Істинно кажу вам: не встигнете обійти всіх міст Ізраїлевих, як Син Людський прийде.</p>
<p>24 Учень не більший від учителя, ані раб не більший за пана свого.</p>
<p>25 Досить для учня, коли буде, як учитель його, а раб, як пан його. Коли господаря дому назвали Вельзевулом, то чи ж не тим більше домашніх його?</p>
<p>26 Отже, не бійтеся їх, бо нема нічого захованого, щоб не відкрилось, і таємного, щоб не виявилося.</p>
<p>27 Що кажу вам в темряві — говоріть при світлі; і що чуєте на вухо — проповідуйте на покрівлях.</p>
<p>28 І не бійтеся тих, що вбивають тіло, а душі вбити не можуть; бійтеся більше Того, Хто може і душу, і тіло погубити в пеклі.</p>
<p>29 Чи ж не два горобці продаються за гріш. І ні один з них не впаде на землю без волі Отця вашого.</p>
<p>30 У вас же і волосся на голові все полічене.</p>
<p>31 Отже, не бійтеся: ви ж вартніші за багатьох горобців.</p>
<p>32 Кожного, хто буде визнавати Мене перед людьми, того і Я визнаю перед Отцем Моїм Небесним.</p>
<p>33 А хто відречеться Мене перед людьми, того і Я відречусь перед Отцем Моїм Небесним.</p>
<p>34 Не думайте, що Я прийшов принести мир на землю; не мир прийшов принести, а меч.</p>
<p>35 Бо Я прийшов порізнити чоловіка з батьком його, і дочку з матір'ю її, а невістку з свекрухою її.</p>
<p>36 І вороги чоловікові — домашні його.</p>
<p>37 Хто любить батька чи матір більше ніж. Мене, той недостойний Мене; і хто любить сина чи доньку більше ніж Мене, той недостойний Мене.</p>
<p>38 І хто не бере хреста свого і не йде слідом за Мною, той недостойний Мене.</p>
<p>39 Хто зберігає життя своє, той погубить його, а хто погубить життя своє заради Мене, той знайде його.</p>
<p>40 Хто приймає вас, той приймає Мене, а хто приймає Мене, той приймає Того, Хто послав Мене.</p>
<p>41 Хто приймає пророка в ім'я пророка, одержить нагороду пророка; і хто приймає праведника в ім'я праведника, одержить нагороду праведника.</p>
<p>42 І хто напоїть одного з малих цих тільки кухлем холодної води, в ім'я учня, істинно кажу вам, не втратить нагороди своєї».</p>
<h4>Вiд Матвiя 11</h4>
<p>1 І коли Ісус скінчив навчати дванадцятьох учнів Своїх, то пішов звідти навчати і проповідувати в містах їхніх.</p>
<p>2 Іоанн, прочувши у в'язниці про діла Христові, послав двох учнів своїх</p>
<p>3 запитати Його: «Чи Ти Той, що має прийти, чи чекати нам іншого?»</p>
<p>4 Ісус сказав їм у відповідь: «Ідіть і скажіть Іоаннові про все, що ви чули і що бачили:</p>
<p>5 сліпі прозрівають, криві ходять, прокажені очищаються, глухі чують, мертві воскресають і вбогим звіщається Добра Новина.</p>
<p>6 І блаженний той, хто не спокуситься через Мене».</p>
<p>7 Коли вони відійшли, Ісус почав говорити народові про Іоанна: «На що ви ходили дивитись у пустиню? Чи на тростину, яку вітер колише?</p>
<p>8 Та на що ж ходили ви дивитись? Може на чоловіка, одягненого в м'яку одежу? Ті ж, що носять м'яку одежу, перебувають в палатах царських.</p>
<p>9 На що ж ви ходили дивитись? На пророка? Так, кажу вам: більше, як на пророка.</p>
<p>10 Бо ж він той, про кого написано: 'Ось посилаю Я ангела Мого перед Тобою, щоб приготувати дорогу Твою перед Тобою'.</p>
<p>11 Істинно кажу вам: з народжених від жінок не було більшого від Іоанна Хрестителя, та найменший у Царстві Небеснім є більший від нього!</p>
<p>12 Від днів же Іоанна Хрестителя і досі Царство Небесне зусиллям здобувається, і хто вживає зусилля, — здобуває його,</p>
<p>13 бо всі пророки і Закон провіщали до Іоанна.</p>
<p>14 І якщо хочете знати, то він є Ілля, що має прийти.</p>
<p>15 Хто має вуха слухати, нехай слухає.</p>
<p>16 До кого уподібню рід цей? Він подібний до дітей, які сидять на ринку і, звертаючись до своїх товаришів,</p>
<p>17 кажуть їм: 'Ми грали вам на сопілках, а ви не танцювали; ми співали вам жалібні пісні, і ви не плакали'.</p>
<p>18 Бо прийшов Іоанн, не їсть і не п'є, і кажуть: 'В нім біс'.</p>
<p>19 Прийшов Син Людський, Який їсть і п'є, і кажуть: 'Ось чоловік, котрий любить їсти і пити, приятель митників та грішників. І виправдалася мудрість своїми ділами'».</p>
<p>20 Тоді почав Він докоряти містам в яких явлено найбільше чудес Його, за те, що вони не покаялись:</p>
<p>21 «Горе тобі, Хоразіне! Горе тобі, Віфсаїдо! Коли б у Тирі і Сидоні сталися чудеса, які явлені були у вас, то давно б вони покаялися у волосяниці та в попелі.</p>
<p>22 Але ж кажу вам: Тиру і Сидону буде легше судного дня, ніж вам.</p>
<p>23 І ти, Капернауме, що до неба піднявся, а в пекло провалишся, бо коли б у Содомі сталися ті чудеса, які явлені в тебе, то він залишився б і досі.</p>
<p>24 Тому кажу вам: землі Содомській буде легше в день судний, ніж тобі».</p>
<p>25 В той час, продовжуючи, Ісус сказав: «Славлю Тебе, Отче, Господи неба і землі, що Ти втаїв це від мудрих і розумних, а відкрив це дітям.</p>
<p>26 Так, Отче, бо така була Твоя воля.</p>
<p>27 Все передане Мені Отцем Моїм, і ніхто не знає Сина, тільки Отець; і Отця не знає ніхто, тільки Син, і той, кому Син хоче відкрити.</p>
<p>28 Прийдіть до Мене всі знеможеш і обтяжені, і Я заспокою вас!</p>
<p>29 Візьміть ярмо Моє на себе і навчіться від Мене, бо Я лагідний і покірливий серцем, і знайдете спокій душам вашим.</p>
<p>30 Бо ярмо Моє любе, і тягар Мій легкий».</p>
<h4>Вiд Матвiя 12</h4>
<p>1 У той час Ісус проходив у суботу ланами; учні ж Його зголодніли і почали зривати колосся та їсти.</p>
<p>2 Фарисеї, побачивши це, сказали Йому: «Ось учні Твої роблять, чого не годиться робити в суботу».</p>
<p>3 Він же відповів їм: «Хіба ви не читали, що зробив Давид, коли зголоднів він і ті, що були з ним?</p>
<p>4 Як він увійшов у дім Божий і їв хліби жертовні, яких не годилось ні йому їсти, ні тим, що були з ним, тільки одним священикам?</p>
<p>5 Або, хіба ви не читали в Законі, як по суботах священики в храмі порушують суботу, однак вони невинні?</p>
<p>6 Отже, кажу вам, що тут є Той, Хто більший від храму!</p>
<p>7 Коли б ви знали, що то значить: 'милості хочу, а не жертви', то ви б не осуджували невинних,</p>
<p>8 бо Син Людський — господар і суботи».</p>
<p>9 І, вийшовши звідти, Він увійшов у їхню синагогу.</p>
<p>10 І був там чоловік з сухою рукою. І спитали Ісуса, щоб звинуватити Його: «Чи годиться зціляти в суботу?»</p>
<p>11 Він же відповів їм: «Хто з вас, маючи одну вівцю, якщо вона в суботу впаде в яму, не візьме і не витягне її?</p>
<p>12 Наскільки ж вартніша людина від вівці? Отже, можна чинити добро і в суботу».</p>
<p>13 Тоді каже чоловікові тому: «Простягни руку твою!» Він простяг, і стала вона здорова, як і друга.</p>
<p>14 Фарисеї ж вийшли і радились, як би погубити Його.</p>
<p>15 Та Ісус, довідавшись про те, вийшов звідти. І багато народу пішло за Ним, і Він зцілив їх усіх.</p>
<p>16 І заборонив їм виявляти Його,</p>
<p>17 щоб справдилось сказане пророком Ісайєю, котрий прорік:</p>
<p>18 «Це Отрок Мій, Котрого Я вибрав, Улюблений Мій, до Котрого благоволить душа Моя. Я зішлю Дух Мій на Нього, і Він буде судити народи.</p>
<p>19 Не буде Він ні сперечатись, ні кричати; і голосу Його не почує ніхто на вулицях;</p>
<p>20 Тростини надломленої не переломить, льону тліючого не загасить, доки не установить правосуддя.</p>
<p>21 І на Нього будуть надіятися народи».</p>
<p>22 Тоді привели до Нього біснуватого, який був сліпий і німий; і Він зцілив його, так що німий сліпець став і говорити, і бачити.</p>
<p>23 І весь народ дивувався й казав: «Чи Він не син Давидів?»</p>
<p>24 Та фарисеї, почувши це, казали: «Він виганяє бісів не інакше, як Вельзевулом, князем бісівським».</p>
<p>25 Але Ісус, знаючи думки їхні, сказав їм: «Усяке царство, якщо поділиться в собі — запустіє. І кожне місто, чи дім, як розділиться в собі — не встоїть.</p>
<p>26 І коли сатана сатану виганяє, то розділився сам у собі: як же встоїть царство його?</p>
<p>27 І якщо Я виганяю демонів Вельзевулом, то ким виганяють їх сини ваші? Тому вони будуть суддями вашими.</p>
<p>28 Якщо ж Я духом Божим виганяю демонів, то вже настало для вас Царство Боже.</p>
<p>29 Або як хто може ввійти в дім сильного та пограбувати добро його, якщо спочатку не зв'яже сильного? Лише тоді пограбує дім його.</p>
<p>30 Хто не зі Мною, той проти Мене; і хто не збирає зі Мною, той розкидає.</p>
<p>31 Тому кажу вам: всякий гріх і хула простяться людям, а хула на Духа не проститься людям.</p>
<p>32 І якщо хто скаже слово проти Сина Людського, проститься йому, а хто скаже слово проти Духа Святого, не проститься йому ні в цьому віці, ні в майбутньому.</p>
<p>33 Або визнайте дерево добрим, і плід його добрим; або визнайте дерево поганим, і плід його поганим. Адже дерево пізнається по плоду.</p>
<p>34 Роде єхидний! Як ви можете говорити добре, будучи лихими? Бо від повноти серця говорять уста!</p>
<p>35 Добра людина з доброго скарбу виносить добре, а зла людина зі злого скарбу виносить лихе.</p>
<p>36 Кажу вам, що за всяке пусте слово, яке скажуть люди, вони дадуть відповідь у день суду.</p>
<p>37 Бо за слова свої будеш виправданий і за слова свої будеш осуджений».</p>
<p>38 Тоді декотрі з книжників і фарисеїв сказали: «Учителю, ми хотіли б бачити знамення від Тебе!»</p>
<p>39 Але Він відповів їм: «Рід лукавий та перелюбний шукає знамення, та знамення не дасться йому, крім знамення пророка Йони.</p>
<p>40 Бо як Йона був у череві кита три дні і три ночі, так і Син Людський буде три дні і три ночі в серці землі.</p>
<p>41 Ніневітяни стануть на суд з родом цим і осудять його, бо вони покаялись після проповіді Йони, а ось тут Більший від Йони.</p>
<p>42 Цариця південна встане на суд з родом цим і осудить його, бо вона прийшла з далекого краю землі послухати мудрість Соломонову, а ось тут Більший від Соломона.</p>
<p>43 Коли нечистий дух вийде з людини, то блукає місцями безводними, шукаючи спокою, і не знаходить.</p>
<p>44 Тоді каже: 'Вернуся в дім мій, звідки я вийшов'. І, прийшовши, знаходить дім порожнім, заметеним і прибраним.</p>
<p>45 Тоді йде і бере з собою сім інших духів, лютіших від себе, і входять вони, і живуть там. І буває для людини тієї останнє гірше першого. Так буде з цим родом лукавим».</p>
<p>46 Коли Він ще говорив до народу, то мати і брати Його стояли надворі, бажаючи говорити з Ним.</p>
<p>47 І хтось сказав Йому: «Он мати Твоя і брати Твої стоять надворі, бажаючи говорити з Тобою».</p>
<p>48 А Він відповів тому, що говорив: «Хто мати Моя і хто брати Мої?»</p>
<p>49 І, показавши рукою Своєю на учнів Своїх, сказав: «Ось мати Моя і брати Мої!</p>
<p>50 Бо хто буде виконувати волю Отця Мого Небесного, той Мені брат, сестра і мати».</p>
<h4>Вiд Матвiя 13</h4>
<p>1 Того ж дня Ісус вийшов з дому і сів біля моря.</p>	
<p>2 Та й зібралось до Нього багато народу, так що Він увійшов у човен і сів, а весь народ стояв на березі.</p>
<p>3 І Він навчав їх багато притчами, кажучи: «Ось вийшов сіяч сіяти;</p>
<p>4 і, коли він сіяв, одні зерна впали край дороги, і налетіли птахи, і повидзьобували їх.</p>
<p>5 Інші ж упали на грунт кам'янистий, де небагато було землі, і скоро посходили, бо земля була неглибока.</p>
<p>6 Коли ж зійшло сонце, зів'яли і, не маючи коріння — всохли.</p>
<p>7 Інші ж упали між тернини, і виросла тернина, і заглушила їх.</p>
<p>8 Інші ж упали на добру землю і принесли плід: одні в стократ, другі в шістдесят, інші ж в тридцять.</p>
<p>9 Хто має вуха слухати, нехай слухає!»</p>
<p>10 І підійшли учні і запитали Його: «Чому Ти говориш до них притчами?»</p>
<p>11 Тоді Він пояснив їм: «Тому, що вам дано знати таємниці Царства Небесного, а їм же не дано.</p>
<p>12 Бо хто має, тому дасться і примножиться, а хто не має, в того відніметься і те, що має.</p>
<p>13 Я тому говорю їм притчами, бо вони, дивлячись, не бачать, і, слухаючи, не чують і не розуміють.</p>
<p>14 І збувається над ними пророцтво Ісайї, яке говорить: 'Слухом почуєте, та не зрозумієте; очима дивитись будете, та не побачите'.</p>
<p>15 Бо затверділо серце народу цього, й вони вухами туго чують, і очі свої заплющили, щоб не побачити очима, і не почути вухами, і не зрозуміти серцем, і не навернутись, щоб Я зцілив їх.</p>
<p>16 Ваші ж очі блаженні, тому що бачать, і вуха ваші, тому що чують.</p>
<p>17 Бо по правді кажу вам, що багато пророків і праведників бажали бачити те, що ви бачите, і не бачили, та чути те, що ви чуєте, і не чули.</p>
<p>18 Послухайте притчу про сіяча.</p>
<p>19 До кожного, хто слухає слово про Царство і не розуміє, приходить лукавий і викрадає посіяне в серці його — ось кого означає посіяне при дорозі.</p>
<p>20 А посіяне на кам'янистому грунті, це той, хто чує слово і негайно з радістю приймає його,</p>
<p>21 але не має кореня в собі і є нестійкий; коли ж приходить скорбота або гоніння за слово, зараз же спокушається.</p>
<p>22 А посіяне в тернах, це той, хто слухає слово, та клопоти світу цього і омана багатства заглушують слово, і воно залишається безплідним.</p>
<p>23 Посіяне ж на добрій землі, це той, хто слухає слово і розуміє, і приносить плід в стократ, інший в шістдесят, а інший в тридцять».</p>
<p>24 Ще іншу притчу Він запропонував їм, кажучи: «Царство Небесне подібне до чоловіка, котрий посіяв добре насіння на ниві своїй.</p>
<p>25 Коли ж люди спали, прийшов ворог його, посіяв між пшеницею кукіль і пішов.</p>
<p>26 Коли ж зійшло збіжжя і показався колос, появився тоді і кукіль.</p>
<p>27 Прийшли слуги господаря і сказали йому: 'Пане, чи ж не добре насіння сіяв ти на полі твоїм? Звідки ж взявся кукіль?'</p>
<p>28 Він же відповів їм: 'Це зробив чоловік — ворог'. Слуги запитали його: 'Чи хочеш, щоб ми пішли і його випололи?'</p>
<p>29 Він же відповів їм: 'Ні, щоб, виполюючи кукіль, ви не вирвали разом і пшениці.</p>
<p>30 Нехай ростуть разом до жнив, а в жнива я скажу женцям: зберіть перше кукіль і пов'яжіть в снопи, щоб їх спалити, а пшеницю зберіть у клуню мою'».</p>
<p>31 Іншу притчу запропонував Він їм, кажучи: «Царство Небесне подібне до зерна гірчичного, яке чоловік взяв і посіяв на полі своїм.</p>
<p>32 Хоч воно найменше з усього насіння, але, як виросте, буває більше усіх злаків і навіть стає деревом, так що прилітає птаство небесне і ховається у віттях його».</p>
<p>33 Іншу притчу Він сказав їм: «Царство Небесне подібне до розчини, яку жінка бере і кладе на три мірки муки, аж поки не вкисне все».</p>
<p>34 Все це Ісус говорив людям притчами, і без притчі нічого не говорив їм,</p>
<p>35 щоб справдилося сказане через пророка, котрий сказав: «Відкрию в притчах уста Мої, розповім про приховане від створення світу».</p>
<p>36 Тоді Ісус відпустив народ і ввійшов у дім. І підійшли до Нього учні Його, кажучи: «Поясни нам притчу про кукіль на полі».</p>
<p>37 Він же пояснив їм: «Сіяч доброго насіння — це Син Людський,</p> 
<p>38 а поле — це світ; добре насіння — це сини Царства, а кукіль — сини лукавого;</p>
<p>39 ворог, який посіяв їх, є диявол; жнива — кінець світу, а женці — це ангели.</p>
<p>40 Отож, як збирається кукіль і палиться вогнем, так буде наприкінці світу цього:</p>
<p>41 Син Людський пошле ангелів Своїх, і зберуть вони із Царства Його всі спокуси і тих, що чинять беззаконня,</p>
<p>42 та й вкинуть їх у піч вогненну; там буде плач і скрегіт зубів.</p>
<p>43 Тоді праведники засяють, як сонце в Царстві Отця свого. Хто має вуха слухати, нехай слухає.</p>
<p>44 Ще Царство Небесне подібне до скарбу, захованого на полі, який чоловік, знайшовши, приховав і, радіючи з того, йде і продає все, що має, та й купує те поле.</p>
<p>45 Ще Царство Небесне подібне до купця, який шукає добрих перлин.</p>
<p>46 І, знайшовши одну дорогоцінну перлину, він пішов і продав усе, що мав, і купив її.</p>
<p>47 Ще Царство Небесне подібне до невода, закинутого в море, який захопив риби всякого роду.</p>
<p>48 І як наповнився, то витягли його на берег і, сівши, вибрали, що добре в корзини, а погане викинули геть.</p>
<p>49 Так буде і при кінці світу: вийдуть ангели та й відділять злих зпоміж праведних.</p>
<p>50 І вкинуть їх у піч вогненну: там буде плач і скрегіт зубів».</p>
<p>51 І Ісус запитав їх: «Чи зрозуміли все це?» Вони відповіли: «Так, Господи!»</p>
<p>52 Він же сказав їм: «Тому кожний книжник, навчений Царству Небесному, подібний до господаря дому, який виносить із свого скарбу нове та старе».</p>
<p>53 І, коли Ісус скінчив ці притчі, пішов звідти.</p>
<p>54 І, прийшовши у Свою батьківщину, навчав їх у синагозі, так що вони дивувались і казали: «Звідки в Нього така мудрість і сила?</p>
<p>55 Хіба Він не син тесляра? Хіба не Його мати зветься Марія? А брати Його: Яків, Йосиф, Симон та Іуда?</p>
<p>56 І сестри Його хіба не всі з нами? Звідки ж у Нього все це?»</p>
<p>57 І спокушались Ним. Ісус же їм сказав: «Не буває пророка без честі, хіба тільки на батьківщині своїй і в домі своїм».</p>
<p>58 І не вчинив там багато чудес через їхнє невір'я.</p>
<h4>Вiд Матвiя 14</h4>
<p>1 У той час дійшла чутка до Ірода четверовладника про Ісуса,</p>
<p>2 і сказав слугам своїм: «Це Іоанн Хреститель; він воскрес із мертвих, і тому чудеса творяться ним».</p>
<p>3 Бо Ірод схопив був Іоанна, зв'язав його і посадив у в'язницю через Іродіаду, дружину брата свого Филипа.</p>
<p>4 Бо Іоанн говорив йому: «Не годиться тобі мати її».</p>
<p>5 І хотів Ірод убити його, та боявся народу, бо вважали Іоанна за пророка.</p>
<p>6 У день святкування дня народження Ірода, дочка Іродіади танцювала перед зібраними і догодила Іродові.</p>
<p>7 За це він з клятвою обіцяв дати їй, чого тільки вона не попросить.</p>
<p>8 Вона ж, за намовою своєї матері, сказала: «Дай мені тут на блюді голову Іоанна Хрестителя!»</p>
<p>9 І цар засмутився, але заради клятви і тих, що сиділи з ним, звелів задовольнити її бажання.</p>
<p>10 І послав відтяти голову Іоаннові у в'язниці.</p>
<p>11 І принесли голову його на блюді, і дали дівчині, а вона віднесла матері своїй.</p>
<p>12 Учні ж його прийшли, взяли тіло і поховали; і пішли сповістити Ісуса про це.</p>
<p>13 І, почувши, Ісус відплив звідти човном у пустинне місце один, а народ, почувши про те, пішов за Ним з міст пішки.</p>
<p>14 А Ісус, вийшовши, побачив багато людей, змилувався над ними і зцілив їхніх недужих.</p>
<p>15 Коли настав вечір, учні Його підійшли до Нього і сказали: «Тут місце пустинне і година вже пізня; відпусти людей, щоб пішли у села і купили собі їжу».</p>
<p>16 Ісус же сказав їм: «Не треба їм іти; ви дайте їм їсти».</p>
<p>17 Вони ж кажуть Йому: «У нас є тільки п'ять хлібів і дві риби».</p>
<p>18 Він сказав: «Принесіть їх Мені сюди».</p>
<p>19 І звелів народові посідати на траву, і взяв п'ять хлібів і дві риби, і, споглянувши на небо, благословив, поламав хліби і дав учням, а учні — людям.</p>
<p>20 І їли всі і наситились, і назбирали кусків, які залишилися, дванадцять повних кошів.</p>
<p>21 А тих, що їли, було близько п'яти тисяч чоловіків, крім жінок і дітей.</p>
<p>22 І негайно Ісус звелів учням Своїм увійти в човен і переплисти на другий бік раніше Його, поки Він відпустить народ.</p>
<p>23 Відпустивши ж народ, Він зійшов на гору помолитись на самоті, а ввечері залишився там один.</p>
<p>24 А човен був уже на середині моря, і кидали його хвилі, бо вітер був супротивний.</p>
<p>25 У четвертій сторожі ночі Ісус пішов до них, ідучи по воді.</p>
<p>26 І учні побачили Його, що йде по морю, настрашилися і говорили: «Це привид!». І зі страху закричали.</p>
<p>27 Та Ісус негайно заговорив до них і сказав: «Заспокойтесь, це Я, не лякайтесь!»</p>
<p>28 Петро ж сказав Йому у відповідь: «Господи, коли це Ти, то звели мені йти до Тебе по воді».</p>
<p>29 Він же сказав: «Іди!» І, вийшовши з човна, Петро пішов по воді, щоб підійти до Ісуса.</p>
<p>30 Та, побачивши насильний вітер, злякався, почав тонути і закричав: «Господи, спаси мене!»</p>
<p>31 Ісус зараз же простяг руку, підтримав його і сказав: «Маловіре, чому засумнівався?»</p>
<p>32 І коли вони ввійшли в човен, вітер ущух.</p>
<p>33 А ті, що були в човні, підійшли і поклонились Йому, кажучи: «Істинно, Ти Син Божий!»</p>
<p>34 Перепливши, вони прибули в землю Геннісарестьку.</p>
<p>35 Мешканці того міста, пізнавши Його, розголосили про Нього по всій тій околиці, і люди принесли до Нього всіх хворих,</p>
<p>36 і благали Його, щоб тільки доторкнутися до краю одежі Його; і ті, котрі доторкалися — зцілялись.</p>
<h4>Вiд Матвiя 15</h4>
<p>1 Тоді прийшли до Ісуса книжники і фарисеї з Єрусалиму і запитали:</p>
<p>2 «Чому учні Твої порушують переказ старших? Бо не миють рук своїх, коли хліб споживають».</p>
<p>3 Він же відповів їм: «А чому ви порушуєте заповідь Божу заради переказу вашого?</p>
<p>4 Бо Бог заповідав: 'Шануй батька і матір', та: 'Хто злословить батька чи матір, нехай смертю помре'.</p>
<p>5 А ви кажете: 'Коли хто скаже батькові або матері: дар Богові те, чим би ви хотіли скористатися від мене,'</p>
<p>6 той може і не шанувати батька свого або матір свою. Тож вашим переказом усуваєте заповідь Божу.</p>
<p>7 Лицеміри! Добре прорік про вас Ісайя, говорячи:</p>
<p>8 'Наближаються до Мене люди ці устами своїми, і шанують Мене язиком своїм, серце ж їхнє далеко від Мене.</p>
<p>9 Та марно шанують Мене, навчаючи людським вченням і заповідям людським'».</p>
<p>10 І, покликавши народ, сказав їм: «Слухайте і розумійте!</p>
<p>11 Не те, що входить в уста, осквернює людину, але те, що виходить з уст, осквернює людину».</p>
<p>12 Тоді учні Його підійшли і сказали Йому: «Чи знаєш, що фарисеї, почувши це слово, спокусилися?»</p>
<p>13 Він же сказав у відповідь: «Всяка рослина, яку не Отець Мій Небесний насадив, викоріниться.</p>
<p>14 Залишіть їх, вони — сліпі проводарі сліпих. А коли сліпий веде сліпого, обидва впадуть в яму».</p>
<p>15 Петро ж, відповідаючи, сказав Йому: «Поясни нам цю притчу».</p>
<p>16 Ісус сказав: «Невже і ви ще не розумієте?</p>
<p>17 Чи ще не зрозуміли, що те, що входить в уста, йде в шлунок і виходить геть?</p>
<p>18 А те, що виходить з уст, з серця виходить; і це осквернює людину.</p>
<p>19 Бо з серця виходять: лихі думки, вбивства, перелюб, розпуста, крадіж, лжесвідчення, хула.</p>
<p>20 Це осквернює людину, а їсти немитими руками, не осквернює людину».</p>
<p>21 І, вийшовши звідти, Ісус пішов у сторони Тирські і Сидонські.</p>
<p>22 І ось жінка, хананеянка, прийшла з тих околиць і благала Його: «Господи, Сину Давидів, змилуйся наді мною: дочка моя тяжко біснується».</p>
<p>23 Але Він не відповідав їй ні слова. І учні Його, підійшовши, просили Його: «Відпусти її, бо кричить услід за нами».</p>
<p>24 Він же сказав у відповідь: «Я посланий тільки до овець дому Ізраїля».</p>
<p>25 Вона ж, підійшовши, вклонилась Йому і сказала: «Господи, допоможи мені!»</p>
<p>26 Він же сказав у відповідь: «Не добре взяти хліб у дітей і кинути собакам».</p>
<p>27 Вона ж відповіла: «Так, Господи, але ж і собаки їдять крихти, які падають зі столу господарів їх».</p>
<p>28 Тоді Ісус сказав у відповідь: «О жінко, велика віра твоя; нехай станеться за бажанням твоїм!» І дочка її видужала у той же час.</p>
<p>29 Перейшовши звідти, Ісус прийшов до моря Галілейського, і, зійшовши на гору, сів там.</p>
<p>30 І прийшло до Нього багато народу, маючи з собою кривих, сліпих, німих, калік і багато інших, і клали їх біля ніг Ісуса, і Він зцілив їх.</p>
<p>31 Так що люди дивувалися, бачучи, що німі розмовляють, каліки зцілені, криві ходять, а сліпі бачать, — і прославляли Бога Ізраїлевого.</p>
<p>32 Ісус же покликав учнів Своїх і сказав їм: «Жаль Мені людей, що вже три дні знаходяться при Мені і не мають що їсти; відпустити їх голодними не хочу, щоб не ослабли в дорозі».</p>
<p>33 І учні Його кажуть Йому: «Звідки нам взяти в пустині стільки хліба, щоб нагодувати стільки народу?»</p>
<p>34 Ісус запитав їх: «Скільки маєте хлібів?» Вони відповіли: «Сім і кілька рибок».</p>
<p>35 Тоді звелів людям посідати на землю.</p>
<p>36 І, взявши сім хлібів і рибу і, подякувавши Богові, ламав і давав учням Своїм, а учні — народові.</p>
<p>37 І їли всі і наситились; і назбирали кусків, що залишилися, сім повних кошів.</p>
<p>38 А тих, що їли, було чотири тисячі чоловік, крім жінок і дітей.</p>
<p>39 І, відпустивши народ, Він сів у човен і відплив в околиці Магдалинські.</p>
<h4>Вiд Матвiя 16</h4>
<p>1 Підійшли фарисеї та саддукеї і, спокушаючи Його, просили показати їм знамення з неба.</p>
<p>2 Він же сказав у відповідь: «Увечері ви кажете: 'Буде погода, бо червоніє небо'.</p>
<p>3 А вранці: 'Сьогодні непогода, бо небо багряне'. Лицеміри, розпізнати лице неба ви вмієте, а знамення часу не можете?</p>
<p>4 Рід лукавий і перелюбний знамення шукає, та знамення не дасться йому, крім знамення пророка Йони!» І, залишивши їх, відійшов.</p>
<p>5 Перепливши на другий бік, учні Його забули взяти хліба.</p>
<p>6 Ісус сказав їм: «Глядіть, остерігайтеся закваски фарисейської та саддукейської».</p>
<p>7 Вони ж міркували собі і говорили: «Хліба ми не взяли!»</p>
<p>8 Зрозумівши те, Ісус сказав їм: «Що ви міркуєте в собі, маловіри, що хліба не взяли?</p>
<p>9 Чи ще не розумієте і не пам'ятаєте про п'ять хлібів на п'ять тисяч, і скільки кошів ви зібрали?</p>
<p>10 Ні про сім хлібів на чотири тисячі, і скільки кошів ви зібрали?</p>
<p>11 Як же не розумієте, що не про хліб сказав Я вам: 'Остерігайтеся закваски фарисейської та саддукейської'».</p>
<p>12 Тоді вони зрозуміли, що Він сказав остерігатися не закваски хлібної, а вчення фарисейського і саддукейського.</p>
<p>13 Прийшовши в країни Кесарії Филипової, Ісус запитав учнів Своїх: «За кого люди вважають Мене, Сина Людського?»</p>
<p>14 Вони ж відповіли: «Одні за Іоанна Хрестителя, другі за Іллю, інші за Єремію або за одного з пророків».</p>
<p>15 Він тоді запитав їх: «А ви за кого вважаєте Мене?» </p>
<p>16 Симон Петро сказав у відповідь: «Ти — Христос, Син Бога Живого».</p>
<p>17 Тоді Ісус сказав йому у відповідь: «Блаженний ти, Симоне, сину Йонин, бо не плоть і кров відкрили тобі це, а Отець Мій Небесний.</p>
<p>18 І Я скажу тобі: Ти — Петро, і на скелі цій побудую Я Церкву Мою, і ворота пекла не подолають її.</p>
<p>19 І дам тобі ключі Царства Небесного: і що зв'яжеш на землі, буде зв'язане на небесах, і що розв'яжеш на землі, буде розв'язане на небесах».</p>
<p>20 Тоді наказав учням Своїм, щоб нікому не казали, що Він — Христос.</p>
<p>21 З того часу Ісус почав виявляти учням Своїм, що Йому належить іти в Єрусалим і багато потерпіти від старійшин і первосвящеників та книжників, і бути вбитим, і третього дня воскреснути.</p>
<p>22 І Петро, відкликавши Його, почав перечити Йому, кажучи: «Господи, пожалій Себе, нехай не буде цього з Тобою!»</p>
<p>23 Він же, обернувшись, сказав Петрові: «Відійди від Мене, сатано! Ти спокуса для Мене, бо думаєш не про Боже, а про людське!»</p>
<p>24 Тоді Ісус сказав учням Своїм: «Якщо хто хоче йти за Мною, хай зречеться самого себе, візьме хрест свій і йде за Мною.</p>
<p>25 Бо хто хоче життя своє спасти, той погубить його, а хто погубить життя ради Мене, той збереже його.</p>
<p>26 Яка користь людині, якщо вона здобуде весь світ, а душу свою занапастить? Або який викуп дасть людина за душу свою?</p>
<p>27 Бо прийде Син Людський у славі Отця Свого з ангелами Своїми і тоді віддасть кожному по ділах його.</p>
<p>28 Істинно кажу вам: є декотрі з присутніх тут, що не скуштують смерті, доки не побачать Сина Людського, грядучого в Царстві Своїм».</p>
<h4>Вiд Матвiя 17</h4>
<p>1 А через шість днів Ісус взяв Петра, Якова та Іоанна, брата його, і вивів їх на високу гору одних</p>
<p>2 і переобразився перед ними: і лице Його засяяло, як сонце, а одежа стала біла, як світло.</p>
<p>3 І ось з'явились їм Мойсей та Ілля, які розмовляли з Ним.</p>
<p>4 І Петро сказав при цьому Ісусові: «Господи, добре нам тут бути; коли хочеш, зробимо тут три намети: один Тобі, один Мойсееві один Іллі».</p>
<p>5 Коли він ще говорив, ясна хмара осінила їх; і ось голос з хмари промовив: «Цей є Син Мій Улюблений, Котрого Я вподобав. Його слухайте!»</p>
<p>6 Почувши це, учні припали лицем до землі, бо дуже налякалися.</p>
<p>7 Але Ісус підійшов, доторкнувся до них і сказав: «Встаньте і не бійтесь!»</p>
<p>8 Підвівши очі свої, вони нікого не побачили, крім одного Ісуса.</p>
<p>9 І коли сходили з гори, Ісус наказував їм, кажучи: «Нікому не розповідайте про це видіння, доки Син Людський не воскресне з мертвих!»</p>
<p>10 І учні Його запитали Його: «Чому книжники кажуть, що Ілля має прийти першим?»</p>
<p>11 Ісус сказав їм у відповідь: «Ілля дійсно прийде першим і приготує все.</p>
<p>12 Але кажу вам, що Ілля вже прийшов, та не пізнали його, а повелись з ним, як хотіли. Так і Син Людський постраждає від них».</p>
<p>13 Тоді учні зрозуміли, що Він говорив про Іоанна Хрестителя.</p>
<p>14 Коли вони прийшли до народу, то підійшов до Нього чоловік і впав на коліна перед Ним, кажучи:</p>
<p>15 «Господи, змилуйся над сином моїм, що біснується в новомісяччі і тяжко страждає, бо часто кидається у вогонь і часто у воду.</p>
<p>16 Я приводив його до учнів Твоїх, та вони не могли зцілити його».</p>
<p>17 Ісус сказав у відповідь: «О роде невірний і розбещений, доки буду з вами? Доки буду терпіти вас? Приведіть його до Мене сюди!»</p>
<p>18 І заборонив йому Ісус, і демон вийшов з нього, і отрок одужав у ту мить.</p>
<p>19 Тоді учні підійшли до Ісуса і на самоті запитали: «Чому ми не могли вигнати його?»</p>
<p>20 Ісус відповів їм: «Через невір'я ваше. Бо істинно кажу вам: коли ви будете мати віру, як зерно гірчичне, і скажете горі цій: 'Перейди звідси туди', то вона перейде; і нічого не буде неможливого для вас.</p>
<p>21 Цей рід виганяється тільки молитвою і постом».</p>
<p>22 Коли вони перебували в Галілеї, Ісус сказав їм: «Син Людський буде виданий в руки людські,</p>
<p>23 і вб'ють Його, та третього дня Він воскресне». І вони дуже засмутились.</p>
<p>24 Коли вони прийшли в Капернаум, то підійшли до Петра збирачі дідрахм і сказали: «Чи не дасть Учитель ваш дідрахми?»</p>
<p>25 Він сказав: «Так». І як Петро ввійшов у дім, щоб повідомити про це Ісуса, то Ісус випередив його, запитавши: «Як тобі здається, Симоне: з кого царі земні беруть мито або податок, зі своїх синів чи з чужих?»</p>
<p>26 Петро відповів Йому: «З чужих». Ісус сказав йому: «Отже, сини вільні.</p>
<p>27 Але, щоб нам не спокусити їх, піди до моря, закинь вудку і першій рибі, яка піймається, відкрий рот, і ти знайдеш статир; візьми його і віддай їм за Мене і за себе».</p>
<h4>Вiд Матвiя 18</h4>
<p>1 У той час учні підійшли до Ісуса, питаючи: «Хто більший у Царстві Небеснім?»</p>
<p>2 Ісус покликав дитину, поставив її посеред них</p>
<p>3 і сказав: «Істинно кажу вам: якщо не навернетесь і не станете, як діти, не увійдете в Царство Небесне.</p>
<p>4 Отже, хто умалиться, як ця дитина, той і більший у Царстві Небеснім.</p>
<p>5 І хто прийме одне таке дитя в ім'я Моє, той Мене приймає.</p>
<p>6 А хто спокусить одного з малих цих, котрі вірують у Мене, такому краще було б, коли б млинове жорно повісили йому на шию і втопили його в глибині морській.</p>
<p>7 Горе світові від спокус, бо мусять прийти спокуси; однак горе тій людині, через котру спокуси приходять.</p>
<p>8 Якщо ж рука твоя або нога твоя спокушає тебе, — відітни її і відкинь від себе: краще тобі увійти в життя без руки або без ноги, ніж з двома руками і з двома ногами бути вкинутим у вогонь вічний.</p>
<p>9 І якщо око твоє спокушає тебе, вирви його і відкинь від себе: краще тобі з одним оком увійти в життя, ніж з двома очима бути вкинутим у пекло.</p>
<p>10 Глядіть, щоб не погордували ні одним з малих цих, бо кажу вам, що ангели їхні на небесах завжди бачать лице Отця Мого Небесного.</p>
<p>11 Бо Син Людський прийшов, щоб знайти і спасти загибле.</p>
<p>12 Як вам здається: коли б у кого було сто овець, а одна з них заблудилася, то чи не залишить він дев'яносто дев'ять в горах і не піде шукати ту, що заблудилася?</p>
<p>13 І, коли вдасться знайти її, то, істинно кажу вам, він радіє нею більше, ніж дев'яносто дев'ятьма, які не заблудилися.</p>
<p>14 Так само не хоче Отець ваш Небесний, щоб загинув один з малих цих.</p>
<p>15 Якщо ж згрішить проти тебе брат твій, піди і докори йому сам на сам. Коли послухає тебе, то придбав ти брата твого.</p>
<p>16 Коли ж не послухає, візьми з собою ще одного або двох, щоб устами двох, або трьох свідків підтвердилось всяке слово.</p>
<p>17 Коли ж не послухає їх, скажи церкві. А коли і церкви не послухає, то хай буде він тобі, як язичник і митник.</p>
<p>18 Істинно кажу вам: те, що ви зв'яжете на землі, те буде зв'язане на небі; і, що розв'яжете на землі, те буде розв'язане на небі.</p>
<p>19 Істинно також кажу вам, що коли двоє з вас погодяться на землі просити про всяке діло, то чого б не попросили, буде їм від Отця Мого Небесного.</p>
<p>20 Бо де двоє або троє зібрані в ім'я Моє, там Я посеред них».</p>
<p>21 Тоді Петро підійшов до Нього і запитав: «Господи, скільки разів прощати братові моєму, коли згрішить проти мене? Чи до семи разів?»</p>
<p>22 Ісус відповів йому: «Не кажу тобі: до семи разів, а до семидесяти разів по сім.</p>
<p>23 Тому Царство Небесне подібне до царя, котрий захотів порахуватися з рабами своїми.</p>
<p>24 І коли він почав розраховуватися, привели до нього одного, котрий був винен йому десять тисяч талантів.</p>
<p>25 А як він не мав чим виплатити, то господар звелів продати його в рабство, і жінку його, і дітей, і все, що він мав, і заплатити.</p>
<p>26 Тоді раб той впав і, вклонившись цареві, благав: 'Пане, прошу потерпи ще трохи, все тобі віддам!'</p>
<p>27 Господар, змилосердившись над рабом тим, відпустив його і простив йому борг.</p>
<p>28 Раб же той вийшов і знайшов одного з товаришів своїх, котрий винен був йому сто динаріїв, і, схопивши його, душив, кажучи: Віддай мені, що винен!'</p>
<p>29 Тоді товариш його впав до ніг його, благав його і говорив: 'Потерпи на мені, і все віддам тобі!'</p>
<p>30 Але той не захотів, а пішов і посадив його у в'язницю, доки не віддасть борг. </p>
<p>31 Коли товариші його побачили, що сталось, дуже засмутилися і пішли та й розповіли своєму господареві все, що сталося.</p>
<p>32 Тоді господар покликав його і сказав: 'Злий рабе, весь борг той я простив тобі, бо благав ти мене.</p>
<p>33 Чи не належало б тобі помилувати товариша твого, як і я помилував тебе?'</p>
<p>34 І, розгнівавшись, господар віддав його мучителям, доки не віддасть йому всього боргу.</p>
<p>35 Так і Отець Мій Небесний учинить з вами, якщо не простить кожен з вас від серця братові своєму провин його».</p>
<h4>Вiд Матвiя 19</h4>
<p>1 І коли Ісус скінчив слова ці, то вийшов з Галілеї і прийшов в околиці Іудейські, за Йорданом.</p>
<p>2 І багато народу пішло за Ним, і Він зцілив їх там.</p>
<p>3 І підійшли до Нього фарисеї, і, спокушуючи Його, запитали Його: «Чи дозволено чоловікові розводитися з жінкою своєю з будь-якої причини?»</p>
<p>4 Він сказав їм у відповідь: «Чи не читали ви, що Той, Хто створив споконвіку, створив їх чоловіком і жінкою?»</p>
<p>5 І сказав: «Тому залишить чоловік батька і матір і з'єднається з жінкою своєю, і будуть вони обоє одним тілом.</p>
<p>6 Тому вони вже не двоє, а одне тіло. Отже, що Бог з'єднав, чоловік нехай не розлучає!»</p>
<p>7 Вони ж говорять Йому: «Чому ж Мойсей заповідав давати розвідний лист і розводитися з нею?»</p>
<p>8 Він відповів їм: «Мойсей, по жорстокості сердець ваших, дозволив вам розводитися з жінками вашими; а спочатку не було так.</p>
<p>9 А Я кажу вам: хто розведеться з жінкою своєю, не з причини перелюбу, і одружиться з іншою, той чинить перелюб; хто одружиться з розведеною, той чинить перелюб».</p>
<p>10 Учні Його кажуть Йому: «Коли такий обов'язок чоловіка до жінки, то краще не женитися».</p>
<p>11 Він же відповів їм: «Не всі можуть збагнути сказане слово, але тільки ті, кому дано.</p>
<p>12 Бо є скопці, які ще з утроби матері родились такими; і є скопці, яких люди оскопили, і є скопці, які зробили самі себе скопцями ради Царства Небесного. Хто може збагнути, нехай збагне».</p>
<p>13 Тоді привели до Нього дітей, щоб Він поклав руки на них і помолився; учні ж забороняли їм.</p>
<p>14 Та Ісус сказав: «Пустіть дітей і не забороняйте їм приходити до Мене, бо таких є Царство Небесне».</p>
<p>15 І, поклавши на них руки, пішов звідти.</p>
<p>16 І ось хтось підійшовши сказав Йому: «Учителю благий, що зробити мені доброго, щоб мати життя вічне?»</p>
<p>17 Він же відповів йому: «Чому називаєш Мене благим? Ніхто не благий, а тільки один Бог. Коли бажаєш увійти в життя, дотримуйся заповідей».</p>
<p>18 Він говорить Йому: «Яких?» Ісус сказав: «Не вбивай; не чини перелюбу; не кради; не лжесвідчи;</p>
<p>19 шануй батька і матір; і люби ближнього твого, як самого себе».</p>
<p>20 Юнак говорить Йому: «Все це я зберіг. Чого ще бракує мені?»</p>
<p>21 Ісус сказав йому: «Коли хочеш бути досконалим, піди, продай добро твоє і роздай убогим; і матимеш скарб на небесах; і приходь та йди слідом за Мною».</p>
<p>22 Коли ж юнак почув сказане, то відійшов засмучений, тому що в нього був великий маєток.</p>
<p>23 Ісус же сказав учням Своїм: «Істинно кажу вам, що важко багатому ввійти в Царство Небесне.</p>
<p>24 І ще кажу вам: легше верблюдові пройти крізь голчине вушко, ніж багатому ввійти в Царство Боже».</p>
<p>25 почувши це, учні Його дуже здивувались і запитали: «Так хто ж може спастись?»</p>
<p>26 А Ісус, поглянув і сказав: «Людям це неможливе, Богові ж все можливе».</p>
<p>27 Тоді Петро сказав у відповідь: «Ось ми залишили все та й пішли слідом за Тобою; що ж буде нам?»</p>
<p>28 Ісус сказав їм: «Істинно кажу вам, що ви, котрі пішли за Мною, при відновленні світу, як Син Людський сяде на престолі слави Своєї, сядете і ви на дванадцяти престолах судити дванадцять колін Ізраїлевих.</p>
<p>29 І кожен, хто залишить доми або братів, або сестер, або батька, або матір, або жінку, або дітей, або поля, ради імені Мого, одержить в стократ і вспадкує життя вічне.</p>
<p>30 І багато перших будуть останніми, а останні — першими.</p>
<h4>Вiд Матвiя 20</h4>
<p>1 Бо Царство Небесне подібне до господаря дому, котрий вийшов рано-вранці найняти робітників у виноградник свій.</p>
<p>2 І, домовившись з робітниками по динарію за день, послав їх у виноградник свій.</p>
<p>3 Вийшовши близько третьої години, він побачив інших, що стояли на торгу без діла.</p>
<p>4 І їм сказав: 'Ідіть і ви у виноградник мій, і що буде належати, дам вам'. Вони пішли.</p>
<p>5 І знов він вийшов близько шостої і дев'ятої години, і вчинив так само.</p>
<p>6 І коло години одинадцятої він знайшов інших, що стояли без діла, і говорить їм: 'Чого стоїте тут цілий день без діла?'</p>
<p>7 Вони кажуть Йому: 'Ніхто не найняв нас'. Він говорить їм: 'Ідіть і ви у виноградник мій, і що буде вам належати, одержите'.</p>
<p>8 Коли ж настав вечір, каже господар виноградинка управителеві своєму: 'Поклич робітників і дай їм заробітну плату, почавши з останніх до перших.</p>
<p>9 І ті, що працювали з одинадцятої години, одержали по динарію.</p>
<p>10 Ті ж, що прийшли першими, думали, що вони одержать більше, але одержали і вони по динарію.</p>
<p>11 І, одержавши, вони нарікали на господаря,</p>
<p>12 говорячи: 'Ці останні працювали одну годину, і ти зрівняв їх з нами, що перенесли тягар дня і спеку'.</p>
<p>13 Він же сказав у відповідь одному з них: 'Друже, я не кривджу тебе; чи не за динарія ти домовився зі мною?</p>
<p>14 Візьми своє і йди; я ж хочу і цьому останньому дати, те що й тобі.</p>
<p>15 Хіба ж я не вільний у своєму робити те, що хочу? Чи тому заздрісне око твоє, що я є щедрий?'</p>
<p>16 Так будуть останні першими, а перші — останніми, бо багато покликаних, а мало вибраних».</p>
<p>17 І, йдучи в Єрусалим, Ісус дорогою відкликав дванадцять учнів, і Сказав їм:</p>
<p>18 «Ось ми входимо в Єрусалим, і Син Людський виданий буде первосвященикам і книжникам, і засудять Його на смерть;</p>
<p>19 і видадуть Його язичникам на наругу, катування і розп'яття, та третього дня Він воскресне».</p>
<p>20 Тоді підійшла до Нього мати синів Зеведеєвих з синами своїми, кланяючись і прохаючи чогось у Нього.</p>
<p>21 Він же запитав її: «Чого ти хочеш?» Вона відповіла Йому: «Скажи, щоб ці два сини мої сіли в Царстві Твоїм один праворуч, а другий ліворуч Тебе».</p>
<p>22 Ісус сказав у відповідь: «Не знаєте, що просите. Чи можете ви пити чашу, яку Я питиму, чи хреститись хрещенням, яким Я хреститимусь?» Вони кажуть Йому: «Можемо!»</p>
<p>23 І говорить Ісус їм: «Чашу Мою ви будете пити і хрещенням, яким Я хрещусь, будете хреститись, але дати сісти в Мене праворуч або ліворуч, не залежить від Мене, а кому уготовано Отцем Моїм».</p>
<p>24 Почувши це, десять інших учнів, обурилися на двох братів.</p>
<p>25 Ісус же, покликавши їх, сказав: «Ви знаєте, що князі народів панують над ними і вельможі володіють ними.</p>
<p>26 Але не так має бути між вами: хто хоче бути більшим між вами, нехай буде вам слугою.</p>
<p>27 І хто хоче між вами бути першим, нехай буде вам рабом.</p>
<p>28 Так і Син Людський не прийшов, щоб Йому служили, а щоб послужити і віддати душу Свою для викуплення багатьох».</p>
<p>29 І як вони виходили з Єрихону, багато народу йшло за Ним.</p>
<p>30 І ось двоє сліпих, котрі сиділи при дорозі, почувши, що Ісус проходить мимо, почали кричати: «Господи, Сину Давидів, змилуйся над нами!»</p>
<p>31 Та народ примушував їх мовчати, а вони ще голосніше почали кричати: «Господи, Сину Давидів, змилуйся над нами!»</p>
<p>32 Ісус, зупинившись, покликав їх і запитав: «Чого ви хочете від Мене?»</p>
<p>33 Вони говорять Йому: «Господи, щоб відкрились очі наші!»</p>
<p>34 Ісус змилосердився, доторкнувся очей їхніх, і в ту ж мить прозріли очі їхні, і вони пішли за Ним.</p>
<h4>Вiд Матвiя 21</h4>
<p>1 А коли наблизились до Єрусалиму, то прийшли у Віффагію, коло гори Оливної, тоді Ісус послав двох учнів,</p>
<p>2 сказавши їм: «Ідіть в село, яке перед вами, і ви зразу знайдете ослицю прив'язану і молодого осла з нею; відв'яжіть і приведіть до Мене.</p>
<p>3 І як хто скаже вам що-небудь, скажіть, що вони потрібні Господеві; і зараз же пошле їх».</p>
<p>4 Все це сталося, щоб збулося сказане пророком, який говорить:</p>
<p>5 «Скажіть дочці Сіону: 'Ось Цар твій іде до тебе, лагідний, сидячи на ослиці і молодому ослі, синові під'яремної.'».</p>
<p>6 Учні пішли і вчинили так, як звелів їм Ісус.</p>
<p>7 Привели ослицю і молодого осла, і поклали на них одежу свою, і Він сів на них.</p>
<p>8 І багато людей простелали одежу свою по дорозі, а інші ж різали віття з дерев і стелили по дорозі.</p>
<p>9 А народ, йдучи перед Ним і позаду, вигукував: «Осанна Сину Давидовому! Благословенний Грядучий в ім'я Господнє! Осанна на висоті!»</p>
<p>10 А як Ісус увійшов у Єрусалим, все місто заворушилося, питаючи: «Хто це?»</p>
<p>11 Народ же говорив: «Це Ісус, Пророк з Назарету в Галілеї!»</p>
<p>12 Ісус, увійшовши в храм Божий, вигнав усіх продавців і покупців з храму і поперевертав столи грошомінам і ослони продавцям голубів.</p>
<p>13 І сказав їм: «Написано: 'Дім Мій домом молитви назветься', а ви зробили його вертепом розбійників».</p>
<p>14 І приступили до Нього в храмі сліпі і криві, і Він зцілив їх.</p>
<p>15 А первосвященики і книжники, бачачи чудеса, які Він чинив, і дітей, що вигукували в Храмі: «Осанна Сину Давидовому», обурилися,</p>
<p>16 і сказали Йому: «Чуєш, що вони говорять?» Ісус відповів їм: «Так! Хіба ви ніколи не читали: 'З уст немовляті грудних дітей Ти вчинив хвалу?'»</p>
<p>17 І, залишивши їх, Він пішов геть з міста у Віфанію і там пробув ніч.</p>
<p>18 А вранці, повертаючись у місто, Він зголоднів;</p>
<p>19 і, побачивши при дорозі одну смоковницю, підійшов до неї, та нічого не знайшов на ній, крім самого листя, і говорить їй: «Нехай ніколи не буде плоду від тебе!» І смоковниця відразу ж всохла.</p>
<p>20 Бачучи це, учні здивувались і говорили: «Як це відразу всохла смоковниця?»</p>
<p>21 Ісус сказав їм у відповідь: «Істино кажу вам, якщо будете мати віру і не матимете сумніву, то не тільки вчините те, що зі смоковницею, але як і горі цій скажете: 'Зрушся і ввергнись у море!', буде.</p>
<p>22 І все, чого ви попросите в молитві з вірою, одержите».</p>
<p>23 І коли Він увійшов у храм і навчав, підійшли до Нього первосвященики і старійшини народу і запитали: «Якою владою Ти чиниш це? І хто дав Тобі таку владу?»</p>
<p>24 Ісус сказав їм у відповідь: «Запитаю і Я вас про одне; коли про те скажете Мені, то і Я вам скажу, якою владою це роблю.</p>
<p>25 Хрещення Іоаннове звідки було: з небес, чи від людей?» Вони ж міркували між собою: «Якщо скажемо: з небес, то Він скаже нам: 'Чому ж ви не повірили йому?'</p>
<p>26 А як сказати: від людей, боїмося народу, бо всі вважають Іоанна за пророка».</p>
<p>27 І відповіли Ісусові: «Не знаємо». І Він сказав їм: «І Я вам не скажу, якою владою це роблю.</p>
<p>28 А як вам здається? В одного чоловіка було два сини; і він підійшов до першого і сказав: 'Сину, піди сьогодні попрацюй у винограднику моєму'.</p>
<p>29 Він же сказав у відповідь: 'Не хочу!' А після, розкаявшись, пішов.</p>
<p>30 І, підійшовши до другого, він сказав те саме. Цей сказав у відповідь: 'Іду, пане!' Але не пішов.</p>
<p>31 Котрий з них виконав волю отця?» Кажуть Йому: «Перший!» Ісус говорить їм: істинно кажу вам, що митники і блудниці попереду вас ідуть у Царство Боже.</p>
<p>32 Бо Іоанн прийшов до вас дорогою праведності, і ви не повірили йому, а митники і блудниці повірили йому; ви ж бачили це, та не розкаялися, щоб повірити йому.</p>
<p>33 Вислухайте іншу притчу. Був один господар, котрий насадив виноградник, обгородив його огорожею, викопав в нім чавило, побудував башту і, віддавши його виноградарям, від'їхав.</p>
<p>34 Коли ж наблизилась пора збирання плодів, він послав слуг своїх до виноградарів, узяти плоди свої.</p>
<p>35 Виноградарі, схопивши слуг його, одного побили, іншого вбили, а іншого побили камінням.</p>
<p>36 Знову він послав інших слуг, більше ніж перше; і з ними вчинили те саме.</p>
<p>37 Нарешті, він послав до них сина свого, кажучи: 'Посоромляться сина мого'.</p>
<p>38 Але виноградарі, побачивши сина, сказали один одному: 'Це спадкоємець; ходім, уб'ємо його і заволодіємо спадщиною його'.</p>
<p>39 І, схопивши його, вивели з виноградинка і вбили.</p>
<p>40 Отже, коли прийде господар виноградинка, що зробить він з цими виноградарями?»</p>
<p>41 Говорять Йому: «Злочинців жорстоко покарає смертю, а виноградник віддасть іншим виноградарям, котрі будуть віддавати йому плоди своєчасно».</p>
<p>42 Ісус сказав їм: «Чи ви ніколи не читали в Писанні: 'Камінь, який відкинули будівничі, став каменем наріжним'. Це від Господа, і дивне в очах наших?</p>
<p>43 Тому кажу вам: відбереться від вас Царство Боже і дасться народові, який буде приносити плоди його.</p>
<p>44 І хто впаде на цей камінь, той розіб'ється, а на кого він упаде, того роздавить».</p>
<p>45 Почувши притчі Його, первосвященики і фарисеї зрозуміли, що Він говорить про них.</p>
<p>46 І намагалися схопити Його, та боялись народу, тому що Його вважали за пророка.</p>
<h4>Вiд Матвiя 22</h4>
<p>1 А Ісус, відповідаючи, знов почав говорити їм притчами, кажучи:</p>
<p>2 «Царство Небесне подібне до Царя, котрий влаштував весілля синові своєму.</p>
<p>3 І послав рабів своїх кликати запрошених на весільний обід, і не схотіли прийти.</p>
<p>4 Знову послав інших рабів, кажучи: скажіть запрошеним: 'Ось я приготував обід мій; телята і все вгодоване заколене, і все готове; приходьте на весілля'.</p>
<p>5 Та вони, знехтувавши те, пішли, хто на поле своє, а хто на торг свій.</p>
<p>6 Інші ж, схопивши рабів його, скривдили і вбили їх.</p>
<p>7 Цар, почувши про це, розгнівався і, пославши військо своє, знищив убивць тих, і спалив місто їхнє.</p>
<p>8 Тоді каже він слугам своїм: 'Весільний обід готовий, але покликані не були достойні.</p>
<p>9 Тому ідіть на роздоріжжя і всіх, кого знайдете, кличте на весілля'.</p>
<p>10 І раби ті вийшли на дороги, і зібрали всіх, кого тільки знайшли, і злих і добрих. І весільний зал наповнився возлежалими гостями.</p>
<p>11 Цар прийшов подивитись на гостей і побачив там чоловіка одягненого не у весільну одежу.</p>
<p>12 І каже йому: 'Друже, як ти ввійшов сюди не у весільній одежі?' Та він мовчав.</p>
<p>13 Тоді цар сказав слугам: 'Зв'яжіть йому руки і ноги і вкиньте його в темряву кромішню. Там буде плач і скрегіт зубів!'</p>
<p>14 Бо багато покликаних, а мало вибраних».</p>
<p>15 Тоді фарисеї пішли і радились, як би зловити Його на слові.</p>
<p>16 І посилають до Нього учнів своїх з іродіанами, кажучи: «Учителю, ми знаєм, що Ти справедливий і навчаєш дороги Божої правдиво і не турбуєшся, щоб догоджати будь-кому, бо не дивишся ні на яку особу.</p>
<p>17 Отож, скажи нам: як Тобі здається? Чи належить давати податок кесареві, чи ні?»</p>
<p>18 Але Ісус, знаючи лукавство їхнє, сказав: «Чого спокушаєте Мене, лицеміри?</p>
<p>19 Покажіть Мені монету, якою платиться податок». І принесли Йому динарій.</p>
<p>20 І сказав їм: «Чиє це зображення і напис?»</p>
<p>21 Кажуть Йому: «Кесаря!» Тоді говорить їм: «То ж віддавайте кесареве кесарю, а Боже — Богу!»</p>
<p>22 Почувши це, вони здивувалися і, залишивши Його, відійшли.</p>
<p>23 У той день, підійшли до Нього саддукеї, які твердять, що нема воскресіння, і запитали Його,</p>
<p>24 кажучи: «Учителю, Мойсей сказав: 'Коли хто помре, не маючи дітей, то нехай брат його ожениться з дружиною його і відродить потомство братові своєму'.</p>
<p>25 Було сім братів: перший, оженившись, помер і, не маючи дітей, залишив дружину свою братові своєму.</p>
<p>26 Так само і другий, і третій, аж до сьомого.</p>
<p>27 Після всіх, померла і жінка.</p>
<p>28 Отже, по воскресінні, котрого з семи буде вона дружиною? Бо всі мали її».</p>
<p>29 Ісус сказав їм у відповідь: «Помиляєтесь, не знаючи Писання, ні сили Божої,</p>
<p>30 бо по воскресінні не женяться і заміж не виходять, але перебувають, як ангели Божі на небесах.</p>
<p>31 А про воскресіння мертвих хіба не читали ви, сказаного вам Богом:</p>
<p>32 'Я — Бог Авраама, Бог Ісаака і Бог Якова! Він не є Бог мертвих, а живих'».</p>
<p>33 І чуючи, народ дивувався вченню Його.</p>
<p>34 А фарисеї, почувши, що Він змусив саддукеїв замовкнути, зібралися разом.</p>
<p>35 І один з них, законник, спокушаючи Його, запитав, кажучи:</p>
<p>36 «Учителю, яка найбільша заповідь у законі?»</p>
<p>37 Ісус відповів йому: «'Люби Господа Бога твого всім серцем твоїм і всією душею твоєю, і всім розумом твоїм'.</p>
<p>38 Це є перша і найбільша заповідь.</p>
<p>39 Друга ж подібна до неї: 'Люби ближнього твого, як самого себе'.</p>
<p>40 На цих двох заповідях утверджується весь Закон і пророки».</p>
<p>41 Коли ж зібрались фарисеї, Ісус запитав їх:</p>
<p>42 «Що ви думаєте про Христа? Чий Він Син?» Кажуть Йому: «Давидів!»</p>
<p>43 Говорить їм: «Як же Давид в натхненні називав Його Господом, кажучи:</p>
<p>44 'Сказав Господь Господеві Моєму: Сиди праворуч Мене, доки не покладу ворогів Твоїх до підніжжя ніг Твоїх'.</p>
<p>45 Отже, коли Давид називає Його Господом, то як же Він син Йому?»</p>
<p>46 І ніхто не міг відповісти Йому ні слова; і з того дня ніхто більше не відважувався питати Його.</p>
<h4>Вiд Матвiя 23</h4>
<p>1 Тоді Ісус почав говорити до народу і учнів Своїх, і сказав:</p>
<p>2 «На Мойсеевому сидінні сіли книжники і фарисеї.</p>
<p>3 То ж усього, що вони кажуть вам дотримуватись, дотримуйтесь і робіть; але не наслідуйте їх, бо вони говорять і не роблять!</p>
<p>4 В'яжуть важкі тягарі, які тяжко носити, і кладуть їх на плечі людям; самі ж не хочуть і пальцем доторкнутися їх.</p>
<p>5 Усі діла свої роблять так, щоб їх бачили люди; розширяють пов'язки свої і подовжують край одежі своєї.</p>
<p>6 Також люблять почесні місця на бенкетах і кращі місця в синагогах.</p>
<p>7 І люблять вітання на народних зібраннях, та щоб люди кликали їх: 'Учителю!'</p>
<p>8 Ви ж не називайтеся вчителями, бо один у вас Учитель — Христос, а ви всі — брати.</p>
<p>9 І не називайте нікого отцем на землі, бо один у вас Отець, Котрий на небесах.</p>
<p>10 І не називайтесь наставниками, бо один у вас Наставник — Христос.</p>
<p>11 Більший між вами, нехай буде вам слугою.</p>
<p>12 Хто звеличує себе, той буде принижений, а хто принижує себе, той буде підвищений.</p>
<p>13 Горе вам, книжники і фарисеї, лицеміри, що зачиняєте Царство Небесне перед людьми, бо самі не входите і бажаючих увійти не допускаєте!</p>
<p>14 Горе вам, книжники і фарисеї, лицеміри, що поїдаєте доми вдів і лицемірно довго молитесь: за те приймете ще більше осудження.</p>
<p>15 Горе вам, книжники і фарисеї, лицеміри, що обходите море та сушу, щоб навернути хоч одного, а коли це станеться, робите його сином пекла, вдвоє гіршим від вас.</p>
<p>16 Горе вам, вожді сліпі, що говорите: 'Хто клянеться храмом, то нічого, а коли хто поклянеться золотом храму, то винуватий!”</p>
<p>17 Безумні і сліпі! Що більше: золото чи храм, який освячує золото?</p>
<p>18 Також, як хто поклянеться жертовником, то нічого, а хто клянеться даром, який на ньому, то винуватий.</p>
<p>19 Безумні і сліпі! Що більше: дар чи жертовник, який освячує дар?</p>
<p>20 Отже, хто клянеться жертовником, клянеться ним і всім, що на ньому.</p>
<p>21 І хто клянеться храмом, клянеться і Тим, Хто живе в нім.</p>
<p>22 І хто клянеться небом, клянеться престолом Божим і Тим, Хто сидить на ньому.</p>
<p>23 Горе вам, книжники і фарисеї, лицеміри, що даєте десятину з м'яти, кропу і кмину, а залишили найважливіше в Законі: суд, милосердя та віру. Це належить чинити і того не залишати.</p>
<p>24 Вожді сліпі, що відціджуєте комара, а верблюда ковтаєте!</p>
<p>25 Горе вам, книжники і фарисеї, лицеміри, що очищаєте зовнішність чаші і блюда, а всередині вони повні здирства та неправди!</p>
<p>26 Фарисею сліпий! Очисть передусім нутро чаші і блюда, щоб чистою була і зовнішність їхня.</p>
<p>27 Горе вам, книжники і фарисеї, лицеміри, що уподібнюєтесь до побілених гробів, які зовні видаються гарними, а всередині повні кісток мертвих і всякої нечистоти.</p>
<p>28 Так і ви, зовні здаєтеся людям праведними, а всередині повні лицемірства і беззаконня!</p>
<p>29 Горе вам, книжники і фарисеї, лицеміри, що будуєте гробниці пророкам і прикрашаєте пам'ятники праведників,</p>
<p>30 і говорите: 'Коли б ми жили в дні батьків наших, то не були б спільниками в крові пророків'.</p>
<p>31 Таким чином, ви свідчите самі проти себе, що ви є сини тих, які вбивали пророків.</p>
<p>32 Доповніть же міру батьків ваших!</p>
<p>33 Змії, роде єхидний! Як втечете ви від засудження в пекло?</p>
<p>34 Тому ось Я посилаю до вас пророків і мудрих, і книжників, і ви одних уб'єте і розіпнете, а інших будете бити в синагогах ваших і гнатимете їх з міста до міста.</p>
<p>35 Нехай прийде на вас уся кров праведна, пролита на землі, від крові Авеля праведного до крові Захари, сина Варахіївого, якого ви вбили між храмом і жертовником.</p>
<p>36 Істинно кажу вам, що все це прийде на рід цей.</p>
<p>37 Єрусалиме, Єрусалиме, що вбиваєш пророків і камінням побиваєш посланих до тебе! Скільки разів хотів Я зібрати дітей твоїх, як квочка збирає курчаток своїх під крила, та ви не схотіли.</p>
<p>38 Ось дім ваш залишається для вас пустим.</p>
<p>39 Бо кажу вам: відтепер ви не побачите Мене, поки не скажете: 'Благословенний Грядучий в ім'я господнє!'»</p>
<h4>Вiд Матвiя 24</h4>
<p>1 І, вийшовши, Ісус пішов з храму. А учні Його підійшли, щоб показати Йому будівлі храму.</p>
<p>2 Ісус же сказав їм: «Чи бачите все це? Істинно кажу вам: не залишиться тут каменя на камені, все буде зруйновано».</p>
<p>3 Коли ж Він сидів на горі Оливній, учні підійшли до Нього на самоті і запитали: «Скажи нам, коли це буде? І яка ознака приходу Твого і кінця світу цього?»</p>
<p>4 Ісус сказав їм у відповідь: «Бережіться, щоб вас хто не звів,</p>
<p>5 бо багато прийдуть під іменем Моїм і будуть говорити: 'Я Христос'. І Зведуть багатьох.</p>
<p>6 Також почуєте про війни і про воєнні чутки. Глядіть, не жахайтеся, бо належить усьому тому статися. Та це ще не кінець.</p>
<p>7 Бо повстане народ на народ, і царство на царство; і будуть голод, мор і землетруси місцями.</p>
<p>8 І все це — початок хвороб.</p>
<p>9 Тоді видаватимуть вас на муки і вбиватимуть вас; і вас зненавидять усі народи за ім'я Моє.</p>
<p>10 І тоді багато хто спокусяться, і будуть один одного видавати, і зненавидять один одного.</p>
<p>11 І появиться багато фальшивих пророків, і зведуть багатьох.</p>
<p>12 І через збільшення беззаконня в багатьох охолоне любов.</p>
<p>13 Хто ж витерпить до кінця — спасеться.</p>
<p>14 І буде проповідуване це Євангеліє Царства по всьому світу, на свідчення всім народам; і тоді прийде кінець.</p>
<p>15 Отож, коли побачите мерзоту запустіння, про яку звіщав пророк Даниїл, що стоїть на святому місці (хто читає, нехай розуміє),</p>
<p>16 тоді ті, що в Іудеї, нехай тікають у гори;</p>
<p>17 хто на покрівлі, нехай не сходить, щоб взяти що-небудь з дому свого.</p>
<p>18 І хто в полі, нехай не вертається взяти одежу свою.</p>
<p>19 Горе ж вагітним і тим, що годуватимуть грудьми в дні ті!</p>
<p>20 Моліться, щоб не довелося вам утікати зимою чи в суботу.</p>
<p>21 Бо тоді буде велика скорбота, якої не було від початку світу і не буде.</p>
<p>22 І коли б не скоротились ті дні, не спаслась би ніяка плоть, але ради вибраних скоротяться ті дні.</p>
<p>23 Тоді, як хто скаже вам: 'Ось тут Хоистос!' або: 'Там!', не вірте.</p>
<p>24 Бо з'являться лжехристи і лжепророки і чинитимуть великі знамення і чудеса, щоб звести, як можна, і вибраних.</p>
<p>25 Ось Я наперед сказав вам.</p>
<p>26 Отже, коли скажуть вам: 'Ось Він у пустині', — не виходьте; 'Ось Він у потайних кімнатах', — не вірте!</p>
<p>27 Бо, як блискавка виходить зі сходу і видна буває аж до заходу, так буде і прихід Сина Людського;</p>
<p>28 бо, де буде труп, там зберуться орли.</p>
<p>29 І враз, після скорботи днів тих, сонце затьмариться, і місяць не дасть світла свого, і зорі спадуть з неба, і сили небесні захитаються.</p>
<p>30 Тоді з'явиться знамення Сина Людського на небі, і тоді заплачуть усі племена земні і побачать Сина Людського, грядучого на хмарах небесних, з силою і славою великою.</p>
<p>31 І пошле ангелів Своїх з голосною трубою, і зберуть вибраних Його від чотирьох вітрів, від краю небес до краю їх.</p>
<p>32 Від смоковниці візьміть подобу: коли віття її стає вже м'яке і пускає листя, то знаєте, що близько літо.</p>
<p>33 Так і ви, коли побачите все це, знайте, що Мій прихід близько, при дверях.</p>
<p>34 Істинно кажу вам: не перейде рід цей, як усе це буде.</p>
<p>35 Небо і земля перейдуть, слова ж Мої не перейдуть.</p>
<p>36 Про день же той і годину ніхто не знає ні ангели небесні, ні Син, тільки Отець один.</p>
<p>37 Як було за днів Ноя, так буде в час приходу Сина Людського.</p>
<p>38 Бо як було в дні перед потопом: їли, пили, женились, виходили заміж, аж до того дня, коли Ной увійшов у ковчег,</p>
<p>39 і люди не знали, аж поки не прийшов потоп і знищив усіх, — так буде і в прихід Сина Людського.</p>
<p>40 Тоді буде двоє в полі: один візьметься, другий залишиться.</p>
<p>41 Дві будуть молоти на жорнах: одна візьметься, друга залишиться.</p>
<p>42 Отже, пильнуйте, бо не знаєте, котрого дня Господь ваш прийде.</p>
<p>43 Але це ви знаєте, що коли б господар дому знав, о котрій сторожі прийде злодій, то пильнував би і не дав би підкопати дому свого.</p>
<p>44 Тому і ви будьте готові, бо в котру годину не думаєте, прийде Син Людський.</p>
<p>45 Хто ж вірний і розсудливий раб, якого господар його поставив над слугами своїми, щоб давати їм їжу своєчасно?</p>
<p>46 Блаженний той раб, господар якого, прийшовши, знайде, що він робить так.</p>
<p>47 Істинно кажу вам, що над усім майном своїм він поставить його.</p>
<p>48 А якщо раб буде злий і скаже в серці своїм: 'Не скоро прийде господар мій!' —</p>
<p>49 та й почне бити товаришів своїх, та їсти і пити з п'яницями,</p>
<p>50 то прийде господар раба того в день, в який він не сподівається, і в годину, в яку не думає,</p>
<p>51 і розітне його і визначить йому одну долю з лицемірами: там буде плач і скрегіт зубів.</p>
<h4>Вiд Матвiя 25</h4>
<p>1 Тоді Царство Небесне буде подібне десятьом дівам, котрі, взявши світильники свої, вийшли назустріч женихові.</p>
<p>2 П'ять з них були нерозумні, а п'ять — мудрі.</p>
<p>3 Нерозумні, взявши світильники свої, не взяли з собою оливи.</p>
<p>4 А мудрі разом із світильниками своїми взяли оливи в посудинах своїх.</p>
<p>5 І коли жених забарився, то задрімали всі і поснули.</p>
<p>6 А опівночі залунав крик: 'Ось жених іде, виходьте назустріч йому!'</p>
<p>7 Тоді всі діви встали і поправили світильники свої.</p>
<p>8 Нерозумні ж сказали мудрим: 'Дайте нам вашої оливи, бо світильники наші гаснуть'.</p>
<p>9 А мудрі відповіли: 'Щоб часом не бракувало нам і вам, то підіть краще до продавців і купіть собі'.</p>
<p>10 І коли вони пішли купувати, прийшов жених, і готові, ввійшли з ним на весілля, і двері зачинились.</p>
<p>11 Пізніше прийшли й інші діви і говорять: 'Господи! Господи! Відчини нам!'</p>
<p>12 Він же сказав їм у відповідь: 'Істинно кажу вам: не знаю вас!'</p>
<p>13 Отже, пильнуйте, бо не знаєте ні дня, ні години, коли Син Людський прийде!</p> 
<p>14 І Він зробить так, як один чоловік, від'їжджаючи в чужу країну, покликав слуг своїх і доручив їм майно своє:</p>
<p>15 одному дав він п'ять талантів, другому два, іншому один, кожному за спроможністю його, і негайно від’їхав.</p>
<p>16 Той, що одержав п'ять талантів, пішов і використав їх на діло, і придбав інших п'ять талантів.</p>
<p>17 Так само і той, що одержав два таланти, придбав інших два.</p>
<p>18 Той, що одержав один талант, пішов і закопав його в землю, і сховав срібло господаря свого.</p>
<p>19 По довгому часі вернувся господар рабів тих і зажадав звіту від них.</p>
<p>20 І підійшов той, що взяв пять талантів, і він приніс інших п'ять талантів і сказав: 'Пане, п'ять талантів ти дав мені, ось ще п'ять талантів я придбав на них'.</p>
<p>21 Господар його сказав йому: 'Гаразд, добрий і вірний рабе! У малому був ти вірний, над великим поставлю тебе. Увійди в радість господаря твого'.</p>
<p>22 Підійшов також той, що взяв два таланти, і сказав: 'Пане, два таланти ти дав мені, ось інших два таланти я придбав на них'.</p>
<p>23 Господар його сказав йому: 'Гаразд, добрий і вірний рабе! У малому ти був вірний, над великим поставлю тебе. Увійди в радість господаря твого'.</p>
<p>24 Підійшов і той, що взяв один талант і сказав: 'Пане, я знав тебе, що ти чоловік жорстокий; жнеш, де не сіяв, і збираєш, де не розсипав.</p>
<p>25 І я побоявся, і пішов та й заховав талант твій в землю; ось тобі твоє'.</p>
<p>26 Господар його сказав йому у відповідь: 'Лукавий рабе і лінивий! Ти знав, що я жну, де не сіяв, і збираю, де не розсипав,</p>
<p>27 тому треба було тобі віддати срібло моє купцям, і я, вернувшись, одержав би своє з прибутком.</p>
<p>28 Отож, візьміть у нього талант і дайте тому, що має десять талантів.</p>
<p>29 Бо всякому, хто має, дасться і примножиться; хто ж не має, відніметься від нього і те, що має.</p>
<p>30 А негідного раба вкиньте в темряву кромішню, там буде плач і скрегіт зубів'.</p>
<p>31 Коли ж прийде Син Людський у славі Своїй, і всі святі ангели з Ним, тоді сяде на престолі слави своєї;</p>
<p>32 і зберуться перед Ним усі народи, і відокремить одних від других, як пастир відокремлює овець від козлів;</p>
<p>33 і поставить овець праворуч Себе, а козлів — ліворуч.</p>
<p>34 Тоді скаже Цар тим, що праворуч Нього: 'Прийдіть, благословенні Отця Мого, успадкуйте Царство, приготовлене вам від заснування світу.</p>
<p>35 Бо Я голодував, і ви нагодували Мене; знемагав від спраги, і ви напоїли Мене; чужинцем був, і ви прийняли Мене;</p>
<p>36 був нагим, і ви зодягнули Мене; був хворим, і ви піклувалися Мною; у в'язниці був, і ви відвідали Мене'.</p>
<p>37 Тоді праведники скажуть Йому у відповідь: 'Господи, коли ми бачили Тебе голодним і нагодували, спраглим і напоїли?</p>
<p>38 Коли ми бачили Тебе чужинцем і прийняли? Або нагим, і одягнули?</p>
<p>39 Коли ми бачили Тебе хворим або у в'язниці і відвідали Тебе?'</p>
<p>40 І Цар скаже їм у відповідь: 'Істинно кажу вам: так, як ви зробили це одному з цих братів Моїх менших, те зробили Мені!'</p>
<p>41 Тоді скаже і тим, що ліворуч: 'Ідіть від Мене, прокляті, у вогонь вічний, приготовлений дияволу і ангелам його;</p>
<p>42 бо Я голодував, і ви не нагодували Мене; знемагав від спраги, і ви не напоїли Мене;</p>
<p>43 був чужинцем, і ви не прийняли Мене; був нагим, і ви не одягли Мене; був хворим і у в'язниці, і ви не відвідали Мене'.</p>
<p>44 Тоді вони скажуть Йому у відповідь: 'Господи, коли ми бачили Тебе голодним чи спраглим, чи чужинцем, чи нагим, чи хворим, чи у в'язниці, і не послужили Тобі?'</p>
<p>45 Тоді скаже їм у відповідь: 'Істинно кажу вам: тому, що ви не зробили цього одному з цих менших, то не зробили Мені!'</p>
<p>46 І підуть ці в муку вічну, а праведники — в життя вічне».</p>
<h4>Вiд Матвiя 26</h4>
<p>1 Коли Ісус скінчив усі ці слова, то сказав учням Своїм:</p>
<p>2 «Ви знаєте, що через два дні буде Пасха, і Син Людський буде виданий на розп'яття».</p>
<p>3 Тоді зібрались первосвященики і книжники, і старійшини народу в домі первосвященика, на ім'я Каіяфа,</p>
<p>4 і радилися, щоб узяти Ісуса підступом і вбити.</p>
<p>5 Але говорили: «Тільки не в свято, щоб не сталось заколоту в народі».</p>
<p>6 Коли ж Ісус був у Віфанії, в домі Симона прокаженого,</p>
<p>7 підійшла до Нього жінка з алебастровою посудиною мира дорого цінного і вилила миро Йому, возлежалому, на голову.</p>
<p>8 Побачивши це, учні його обурилися і сказали: «Навіщо таке марнотратство?</p>
<p>9 Бо можна було б продати це миро за велику ціну і роздати гроші вбогим».</p>
<p>10 Але Ісус, зрозумівши це, сказав їм: «Чого бентежите жінку? Вона добре діло зробила Мені.</p>
<p>11 Бо вбогих завжди матимете з собою, а Мене не завжди будете мати.</p>
<p>12 Виливши миро це на тіло Моє, вона приготувала Мене на похорон.</p>
<p>13 Істинно кажу вам: де б не проповідувалось Євангеліє це по всьому світу, сказано буде на згадку про неї і про те, що вона зробила».</p>
<p>14 Тоді один з дванадцятьох, званий Іуда Іскаріот, пішов до первосвящеників</p>
<p>15 і сказав: «Що ви дасте мені, якщо я вам видам Його?» Вони виплатили йому тридцять срібняків.</p>
<p>16 З того часу він шукав нагоди видати Його.</p>
<p>17 У перший день Опрісноків учні підійшли до Ісуса і запитали: «Де накажеш нам приготувати Тобі пасху?»</p>
<p>18 Він відповів: «Підіть у місто до такого-то і скажіть йому: 'Учитель говорить: час Мій близький, в тебе справлю пасху з учнями Моїми'».</p>
<p>19 Учні зробили, як Ісус звелів їм, і приготували пасху.</p>
<p>20 Коли ж настав вечір, Він возліг з дванадцятьма учнями;</p>
<p>21 і коли вони їли, сказав: «Істинно кажу вам, що один з вас зрадить Мене».</p>
<p>22 Вони дуже засмутилися і почали говорити Йому, кожний з них: «Господи, чи не я?»</p>
<p>23 Він же сказав у відповідь: «Хто опустить зі Мною руку в чашу, той зрадить Мене.</p>
<p>24 Син Людський іде, як написано про Нього, але горе тій людині, котра Сина Людського видасть. Ліпше було б такій людині не народитися».</p>
<p>25 А Іуда, зрадник Його, запитав: «Чи не я, Вчителю?» Ісус відповів йому: «Ти сказав».</p>
<p>26 Коли вони їли, Ісус взяв хліб, поблагословив, поламав і, роздаючи учням, сказав: «Прийміть, споживайте, це — тіло Моє».</p>
<p>27 І, взявши чашу, подякував, подав їм і сказав: «Пийте з неї всі,</p>
<p>28 бо це — кров Моя Нового Завіту, що за багатьох проливається на відпущення гріхів.</p>
<p>29 Кажу вам, що відтепер не буду пити від плоду цього виноградного, аж доки не буду пити з вами знову в Царстві Отця Мого».
<p>30 І, відспівавши, вони пішли на гору Оливну.</p>
<p>31 Тоді Ісус говорить їм: «Всі ви спокуситесь через Мене ночі цієї, бо написано: 'Поражу пастиря, і розбіжаться вівці отари'.</p>
<p>32 По воскресінні ж Моїм попереджу вас у Галілеї».</p>
<p>33 Петро сказав Йому у відповідь: «Хоч би і всі спокусились Тобою, я ніколи не спокушусь!»</p>
<p>34 Ісус сказав йому: «Істинно кажу тобі: цієї ночі, перше ніж за співає півень, ти тричі відречешся від Мене».</p>
<p>35 Петро говорить Йому: «Хоч би я мав померти з Тобою, я не відречуся від Тебе!» Так говорили і всі учні.</p>
<p>36 Тоді Ісус приходить з ними на місце, яке називається Гефсиманією, і каже учням: «Посидьте тут, поки Я піду і помолюся там».</p>
<p>37 І, взявши з Собою Петра і обох синів Зеведеєвих, почав сумувати і тужити.</p>
<p>38 Тоді говорить їм Ісус: «Душа Моя сумує смертельно: залишіться тут і пильнуйте зі Мною».</p>
<p>39 І, відійшовши трохи, впав Він долілиць і молився, кажучи: «Отче Мій, якщо можливо, нехай мине ця чаша Мене! Проте не як Я хочу, а як Ти».</p>
<p>40 І приходить до учнів і, знайшовши їх сплячими, говорить Петрові: «Чи так не змогли ви й однієї години попильнувати зі Мною?</p>
<p>41 Пильнуйте і моліться, щоб не впасти в спокусу: дух бадьорий, а тіло немічне».</p>
<p>42 Знову, вдруге, Він відійшов і молився, кажучи: «Отче Мій, коли не може чаша ця минути Мене, щоб Мені не пити її, нехай буде воля Твоя!»</p>
<p>43 І, прийшовши, знову знаходить їх сплячими, бо в них обважніли очі.</p>
<p>44 І, залишивши їх, пішов знову і молився втретє, кажучи те саме слово.</p>
<p>45 Тоді приходить до учнів Своїх і каже їм: «Ви все ще спите і спочиваєте? Ось настав час, і Син Людський віддається в руки грішників.</p>
<p>46 Вставайте, підемо: ось наблизився зрадник Мій!»</p>
<p>47 І коли Він ще говорив, ось Іуда, один з дванадцяти, прийшов, а з ним багато народу з мечами і киями, від первосвящеників і старійшин народних.</p>
<p>48 Зрадник же Його дав їм знак, кажучи: «Кого поцілую, той і є, беріть Його».</p>
<p>49 І зараз же підійшов до Ісуса і сказав: «Радій, Учителю». І поцілував Його.</p>
<p>50 Ісус сказав йому: «Друже, чого ти прийшов?» Тоді вони приступили і наклали руки на Ісуса, і взяли Його.</p>
<p>51 І ось один з тих, що був з Ісусом, простигши руку, вихопив меч свій і, вдаривши раба первосвященика, відтяв йому вухо.</p>
<p>52 Тоді Ісус сказав йому: «Сховай свого меча в його місце, бо всі, хто візьме меч, від меча і загинуть!</p>
<p>53 Чи думаєш, що Я не можу тепер ублагати Отця Мого, і Він дасть Мені більше ніж дванадцять легіонів ангелів?</p> 
<p>54 Як же тоді збудуться Писання, що так повинно статися?»</p>
<p>55 В той час Ісус сказав до народу: «Немов на розбійника вийшли ви з мечами і киями взяти Мене; кожний день Я сидів з вами в храмі, навчаючи вас, і ви не брали Мене.</p>
<p>56 Це ж усе сталося, щоб збулося Писання пророків». Тоді всі учні, залишивши Його, повтікали.</p>
<p>57 Ті ж, що взяли Ісуса, повели Його до Каіяфи, первосвященика, де зібралися книжники і старійшини.</p>
<p>58 Петро йшов слідом за Ним здалеку, до двору первосвященика; і, ввійшовши в двір, сів зі слугами, щоб побачити кінець.</p>
<p>59 Первосвященики і старійшини та весь синедріон шукали лжесвідчень на Ісуса, щоб засудити Його на смерть.</p>
<p>60 І не знаходили, хоч багато лжесвідків приходило. Але, нарешті, прийшли два лжесвідки</p>
<p>61 і сказали: «Він казав: 'Я можу зруйнувати храм Божий і за три дні збудувати його'».</p>
<p>62 Первосвященик встав і сказав Йому: «Нічого не відповідаєш? Що вони проти Тебе свідчать?»</p>
<p>63 Ісус мовчав. І первосвященик сказав Йому: «Заклинаю Тебе Богом Живим, скажи нам, чи Ти Христос, Син Божий?»</p>
<p>64 Ісус каже йому: «Ти сказав; навіть скажу вам: віднині ви побачите Сина Людського сидячого по правиці Сили і грядущого на хмарах небесних».</p>
<p>65 Тоді первосвященик роздер одежу свою і сказав: «Він богохульствує! Навіщо нам ще свідків? Ось, тепер ви чули богохульство Його!</p>
<p>66 Як вам здається?» Вони ж сказали у відповідь: «Повинен смерті!»</p>
<p>67 Тоді плювали Йому в лице і били Його по щоках, інші ж били Його киями</p>
<p>68 і казали: «Пророкуй нам, Христе, хто вдарив Тебе?»</p>
<p>69 Петро ж сидів на подвір'ї. І підійшла одна служниця і сказала: «І ти був з Ісусом Галілеянином».</p>
<p>70 Але він відрікся перед усіма і сказав: «Не знаю, що ти говориш».</p>
<p>71 Коли ж він виходив за ворота, побачила його інша і каже присутнім там: «Цей був з Ісусом Назарянином».</p>
<p>72 Він знов відрікся з клятвою, що не знає Цього Чоловіка.</p>
<p>73 Трохи згодом, підійшли ті, що стояли там і сказали Петрові: «Справді, і ти з них, бо мова твоя виявляє тебе».</p>
<p>74 Тоді він став клястися та божитися, що не знає Цього Чоловіка. І раптом заспівав півень.</p>
<p>75 І Петро згадав слово сказане йому Ісусом: «Перше ніж заспіває півень, ти тричі відречешся від Мене». І, вийшовши геть, гірко заплакав.</p>
<h4>Вiд Матвiя 27</h4>
<p>1 Коли ж настав ранок, усі первосвященики і старійшини народу зібрали нараду проти Ісуса, щоб видати Його на смерть.</p>
<p>2 І, зв'язавши Його, повели і видали Його Понтію Пілатові, правителеві.</p>
<p>3 Тоді Іуда, котрий видав Його, побачивши, що Він засуджений, розкаявся і повернув тридцять срібняків первосвященикам і старійшинам,</p>
<p>4 кажучи: «Згрішив я, видавши невинну кров». Вони ж сказали йому: «Що нам до того? Дивись сам».</p>
<p>5 І, кинувши срібняки в храмі, він вийшов, пішов та й повісився.</p>
<p>6 Первосвященики, взявши срібняки, сказали: «Не дозволено класти їх у скарбницю церковну, бо це ціна крові».</p>
<p>7 І, порадившись, купили за них поле в гончаря для поховання чужинців.</p>
<p>8 Тому і називається поле те «Полем крові» по цей день.</p>
<p>9 Тоді справдилося сказане через пророка Єремію, котрий сказав: «І вони взяли тридцять срібняків, ціну Оціненого, Котрого оцінили сини Ізраїля,</p>
<p>10 і дали за поле гончареве, як сказав мені Господь».</p>
<p>11 Ісус же став перед правителем. І правитель запитав Його: «Ти Цар Іудейський?» Ісус сказав йому: «Ти Сказав!»</p>
<p>12 Коли ж первосвященики і старійшини обвинувачували Його, Він нічого не відповідав.</p>
<p>13 Тоді Пілат каже Йому: «Не чуєш, скільки свідчать проти Тебе?»</p>
<p>14 І Він не відповів йому ні на одне слово, так що правитель був дуже здивований.</p>
<p>15 На свято Пасхи правитель мав звичай відпускати народові одного в'язня, якого вони хотіли.</p>
<p>16 Був тоді в них відомий в'язень, котрий звався Варавва.</p>
<p>17 І коли вони зібрались, то сказав їм Пілат: «Кого хочете, щоб я відпустив вам: Варавву чи Ісуса, Котрий називається Христом?»</p>
<p>18 Бо знав, що Його видали через заздрість.</p>
<p>19 І коли він сидів на судилищі, дружина його послала сказати йому: «Не чини нічого Праведникові цьому, бо сьогодні у сні я багато потерпіла за Нього».</p>
<p>20 Але первосвященики і старійшини намовили народ просити Варавву, а Ісуса погубити.</p>
<p>21 Тоді правитель запитав їх: «Кого з двох хочете, щоб я відпустив вам?» Вони відповіли: «Варавву».</p>
<p>22 Пілат говорить їм: «Що ж я зроблю з Ісусом, Котрий зветься Христом?» Кажуть йому всі: «Хай буде розп'ятий!»</p>
<p>23 Правитель сказав: «Яке ж зло Він вчинив?» Та вони ще сильніше кричали: «Хай буде розп'ятий!»</p>
<p>24 Пілат, бачучи, що ніщо не допомагає, а неспокій збільшується, взяв води, вмив руки перед народом і сказав: «Невинний я в крові Праведника цього, ось дивіться!»</p>
<p>25 І, відповідаючи, весь народ сказав: «Кров Його на нас і на дітях наших!»</p>
<p>26 Тоді відпустив їм Варавву, а Ісуса, збичувавши, видав на розп'яття.</p>
<p>27 Тоді воїни правителя, взявши Ісуса в преторію, зібрали навколо Нього весь полк.</p>
<p>28 І, роздягнувши Його, наділи на Нього багряницю.</p>
<p>29 І, сплівши вінок з тернини, поклали Йому на голову, і дали Йому в праву руку тростину; і, стаючи перед Ним на коліна, насміхалися над Ним і казали: «Радій, Царю Іудейський!»</p> 
<p>30 І плювали на Нього, і, взявши тростину, били Його по голові.</p>
<p>31 А коли наглумилися над Ним, зняли з Нього багряницю, одягли Його в одежу Його і повели Його на розп'яття.</p>
<p>32 Виходячи, вони зустріли одного кірінеянина, на ім'я Симон, і нього змусили нести хрест Його.</p>
<p>33 І, прийшовши на місце, яке називається Голгофа, що значить: Череповище,</p>
<p>34 дали Ісусові пити оцет, змішаний з жовчю; і, покуштувавши, Він не схотів пити.</p>
<p>35 Розп'явши Його, ділили одежу Його, кидаючи жереб.</p>
<p>36 І, посідавши, стерегли Його там. </p>
<p>37 І прибили над головою Його напис, що визначав провину Його: Цей є Ісус, Цар Іудейський.</p>
<p>38 Тоді було розп'ято з Ним двох розбійників: одного праворуч, а другого ліворуч.</p>
<p>39 А ті, що проходили мимо, лихословили Його, киваючи головами своїми,</p>
<p>40 кажучи: «Ти, що храм руйнуєш і за три дні будуєш, спаси Себе Самого! Якщо Ти Син Божий, зійди з хреста!»</p>
<p>41 Так само і первосвященики з книжниками і старійшинами, насміхаючись, говорили:</p>
<p>42 «Інших спасав, а Себе Самого не може спасти! Якщо Він Цар Ізраїлів, нехай тепер зійде з хреста, і ми повіримо в Нього!</p>
<p>43 Він покладав надію на Бога, нехай тепер Бог визволить Його, якщо Він угодний Йому. Бо Він говорив: 'Я — Син Божий!'»</p>
<p>44 Також і розбійники, розп'яті з Ним, насміхалися з Нього.</p>
<p>45 Від шостої ж години темрява була по всій землі, аж до години дев'ятої.</p>
<p>46 А близько дев'ятої години, Ісус скрикнув сильним голосом: «Елі, Елі, лама савахфані?» Тобто: «Боже Мій, Боже Мій, навіщо Ти залишив Мене?»</p>
<p>47 Деякі з тих, що стояли там, почувши це, казали: 'Він кличе Іллю'.</p>
<p>48 І зараз же один з них підбіг, взяв губку, намочив її в оцті настромив на тростину і подав Йому пити.</p>
<p>49 А інші говорили: «Чекай, побачимо, чи прийде Ілля спасти Його!»</p>
<p>50 Ісус знов, скрикнувши сильним голосом, віддав дух.</p>
<p>51 І ось завіса в храмі роздерлася надвоє, зверху додолу, і земля затряслася, і скелі розкололись.</p>
<p>52 І гроби повідчинялись, багато тіл померлих святих воскресли</p>
<p>53 і, вийшовши з гробів по воскресінні Його, увійшли в святе місто і з'явились багатьом.</p>
<p>54 А сотник і ті, що з ним стерегли Ісуса, побачивши землетрус та те, що сталося, налякались дуже і говорили: «Істинно Він був Син Божий!»</p>
<p>55 Було там багато жінок, які дивилися здалеку, вони прийшли з Ісусом з Галілеї і служили Йому.</p>
<p>56 Між ними була Марія Магдалина і Марія, мати Якова і Йосифа, і мати синів Зеведеєвих.</p>
<p>57 Коли настав вечір, прийшов багатий чоловік з Аримафеї, на ім'я Йосиф, котрий також вчився в Ісуса.</p>
<p>58 Він прийшов до Пілата і просив тіла Ісусового. Тоді Пілат наказав віддати тіло.</p>
<p>59 І Йосиф взяв тіло, обгорнув його в чисте полотно</p>
<p>60 і поклав Його в новому своєму гробі, якого висік він у скелі. Привалив до дверей великий камінь і відійшов.</p>
<p>61 Була ж там Марія Магдалина і друга Марія, котрі сиділи навпроти гробу.</p>
<p>62 Наступного дня, після п'ятниці, зібрались первосвященики та фарисеї до Пілата</p>
<p>63 і сказали: «Пане, ми пригадали, що обманщик той, як ще був живий, сказав: 'По трьох днях воскресну!'.</p>
<p>64 То ж, накажи стерегти гріб до третього дня, щоб учні Його не прийшли вночі і не викрали Його, сказавши народові: 'Він воскрес з мертвих'. І буде останній обман гірший першого».</p>
<p>65 Пілат сказав їм: «Маєте сторожу, підіть і охороняйте, як знаєте».</p>
<p>66 Вони пішли й поставили біля гробу сторожу і приклали до каменя печать.</p>
<h4>Вiд Матвiя 28</h4>
<p>1 Як минула субота, на світанку першого дня тижня, прийшла Марія Магдалина і друга Марія побачити гріб.</p>
<p>2 І ось стався великий землетрус, бо ангел Господній зійшов з небес, відвалив камінь від дверей гробу і сів на ньому.</p>
<p>3 Вигляд його був, як блискавка, і одежа — біла, як сніг.</p>
<p>4 І зі страху перед ним, сторожа затремтіла, і стала, як мертва.</p>
<p>5 І ангел, озвавшись, сказав жінкам: «Не бійтеся, бо знаю, що ви шукаєте Ісуса розп'ятого.</p>
<p>6 Нема Його тут: Він воскрес, як сказав. Ідіть, подивіться на місце, де лежав Господь.</p>
<p>7 Ідіть же скоріше і скажіть учням Його, що Він воскрес з мертвих, і Він зустріне вас в Галілеї — там Його побачите. Ось, я сказав вам».</p>
<p>8 І, вийшовши поспішно з гробу, вони зі страхом і великою радістю побігли сповістити учнів Його.</p>
<p>9 Коли ж вони йшли сповіщати учнів Його, ось Ісус зустрів їх і сказав: «Радійте!» Вони ж підійшли, припали до ніг Його і поклонились Йому.</p>
<p>10 Тоді Ісус сказав їм: «Не бійтеся! Підіть і сповістіть братів Моїх, щоб ішли в Галілею, і там вони побачать Мене».</p>
<p>11 І як вони йшли, деякі з сторожі прийшли в місто і сповістили первосвящеників про все, що сталося.</p>
<p>12 Вони ж, зібравшись зі старійшинами, порадилися і дали багато грошей воїнам,</p>
<p>13 сказавши їм: «Кажіть, що учні Його прийшли вночі і вкрали Його, коли ми спали.</p>
<p>14 А як правитель почує про це, ми переконаємо його і визволимо вас від неприємностей».</p>
<p>15 Вони ж, узявши гроші, зробили, як навчені були. І слово де рознеслося між іудеями, аж до цього дня.</p>
<p>16 А одинадцять учнів пішли в Галілею, на гору, куди Ісус звелів їм,</p>
<p>17 і, побачивши Його, поклонились Йому, а деякі засумнівались.</p>
<p>18 А Ісус підійшов до них і сказав: «Дана Мені всяка влада на небі і на землі:</p>
<p>19 То ж ідіть і навчайте всі народи, хрестячи в ім'я Отця, і Сина, і Святого Духа,</p>
<p>20 навчаючи їх дотримуватись усього, що Я заповів вам. І ось Я з вами повсякденно, аж до кінця віку! Амінь».</p>
</BODY>
</HTML>
