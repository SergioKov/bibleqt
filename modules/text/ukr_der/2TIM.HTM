<h2></h2>
<h4>2-е Тимофiю 1</h4>
<p>1 Павло, з волі Божої апостол Ісуса триста, згідно з обітницею життя в Христі Ісусі,</p>
<p>2 до Тимофія, улюбленого сина: благодать, милість, мир від Бога Отця і Христа Ісуса, Господа нашого!</p>
<p>3 Я дякую Богові, Якому я служу, як і мої предки, чистим сумлінням і безперестанку згадую тебе в молитвах моїх, вдень і вночі.</p>
<p>4 Пам'ятаючи твої сльози, бажаю побачитися з тобою, щоб сповнитися радістю.</p>
<p>5 Пригадую твою нелицемірну віру, яка спершу перебувала в бабусі твоїй Лоїді та в матері твоїй Евнікії, певний, що вона і в тобі.</p>
<p>6 З цієї причини нагадую тобі розгрівати дар Божий, який у тобі через покладання рук моїх.</p>
<p>7 Бо не дав нам Бог духа страху, а сили, любові і здорового розуму.</p>
<p>8 Тож не соромся свідчення Господа нашого Ісуса Христа, ні мене, в'язня Його, але зі мною страждай за Євангеліє, з Божою допомогою,</p>
<p>9 Який спас нас і покликав святим покликом, не за ділами нашими, а згідно з волею Своєю і благодаттю, яка дана нам у Христі Ісусі раніш віковічних часів,</p>
<p>10 а тепер відкрилася через з'явлення Спасителя нашого Ісуса Христа, Який зруйнував смерть і освітив життя і безсмертність Євангелієм,</p>
<p>11 для якого я є поставлений проповідником, апостолом і вчителем.</p>
<p>12 З цієї причини я і терплю оце, але не соромлюсь, бо знаю в Кого я повірив, та впевнений, що Він має силу зберегти довірене мною Йому на той день.</p>
<p>13 Тримайся зразка здорових слів, які ти чув від мене з вірою і любов'ю, яка в Христі Ісусі.</p>
<p>14 Те добре, що доручене тобі, зберігай Духом Святим, Який живе в нас.</p>
<p>15 Ти знаєш, що всі в Асії залишили мене, а між ними і Фігел та Гермоген.</p>
<p>16 Нехай Господь дасть милість дому Онисифора, бо він часто підкріпляв мене і не соромився кайданів моїх,</p>
<p>17 а коли він був в Римі, то старанно шукав мене, аж поки не знайшов.</p>
<p>18 Нехай Господь дасть йому знайти милість у Господа в день той. А скільки він послужив мені в Ефесі, ти краще за мене знаєш.</p>
<h4>2-е Тимофiю 2</h4>
<p>1 Ти ж, сину мій, зміцнюйся в благодаті, яка в Христі Ісусі!</p>
<p>2 І що ти чув від мене при багатьох свідках, те передай вірним людям, які спроможні й інших навчити.</p>
<p>3 Терпи труднощі, як добрий воїн Ісуса Христа.</p>
<p>4 Ніякий воїн не зв'язує себе справами життєвими, щоб догодити тому, хто покликав його бути воїном.</p>
<p>5 Якщо хтось змагається, то не одержить вінка, якщо він змагається незаконно.</p>
<p>6 Землеробу, який працює, належить першому скуштувати з плоду.</p>
<p>7 Розумій, що я говорю, а Господь дасть тобі розуміння в усьому.</p>
<p>8 Пам'ятай Ісуса Христа, нащадка Давидового, воскреслого з мертвих, згідно з моїм Євангелієм,</p>
<p>9 за яке я страждаю навіть до кайданів, як злодій. Але Слово Боже не можна ув'язнити!</p>
<p>10 Тому я терплю все ради вибраних, щоб і вони досягли спасіння в Христі Ісусі зі славою вічною.</p>
<p>11 Вірне слово: якщо ми померли разом з Ним, то разом з Ним і жити будемо;</p>
<p>12 і якщо ми терпимо, то будем разом з Ним царювати; а коли ми відречемось Його, то Він відречеться від нас;</p>
<p>13 якщо ж ми невірні, то Він залишається вірним; бо не може зректися Себе Самого.</p>
<p>14 Про це нагадуй їм, заклинаючи перед Господом, щоб не займатися суперечками, бо то безкорисне, а слухачам на розлад.</p>
<p>15 Старайся представити себе перед Богом гідним, працівником бездоганним, який вірно навчає словом правди.</p>
<p>16 Непотрібних пустих балачок уникай, бо вони ще більший успіх матимуть у нечесті,</p>
<p>17 і слово їхнє, як рак, буде ширитися. З таких Гіменей і Філіт,</p>
<p>18 які відступили від істини, говорячи, що воскресіння вже було, і тим руйнують віру в деяких.</p>
<p>19 Та твердо стоїть Божа основа, маючи оцю печатку: «Господь знає Своїх», і: «Нехай відступить від неправди кожний, хто визнає ім'я Господа».</p>
<p>20 А в великому домі знаходиться посуд не тільки золотий та срібний, але і дерев'яний та глиняний; один для почесного вживання, а інший — для низького.</p>
<p>21 Отже, хто буде чистий від цього, буде посудиною на честь, освяченою і потрібною Володарю, придатною на всяке добре діло.</p>
<p>22 Утікай від молодечих похотей і тримайся правди, віри, любові, миру з тими, хто кличе Господа від чистого серця.</p>
<p>23 А від нерозумних і пустих суперечок ухиляйся, знаючи, що вони породжують сварки.</p>
<p>24 Бо слуга Господній не повинен сваритися, а бути лагідним до всіх, здібним навчати, не бути злобливим.</p>
<p>25 З лагідністю навчаючи противників, чи Бог не дасть їм покаяння для пізнання істини;</p>
<p>26 і щоб вони опам'яталися і звільнилися від тенет диявола, який зловив їх до своєї волі.</p>
<h4>2-е Тимофiю 3</h4>
<p>1 Знай же це, що в останні дні настануть тяжкі часи.</p>
<p>2 Люди будуть самолюбні, грошолюбні, зарозумілі, горді, богозневажливі, непокірні батькам, невдячні, безбожні,</p>
<p>3 нелюблячі, непримиримі, наклепники, нестримані, жорстокі, ненависники добра,</p>
<p>4 зрадливі, зухвалі, бундючні, більше любострастні, ніж боголюбні,</p>
<p>5 які мають вигляд побожності, а сили її відреклися. Від таких відвертайся!</p>
<p>6 До таких належать ті, що прокрадаються в доми та зводять жінок, які утопають у гріхах і водяться всякими похотями,</p>
<p>7 які завжди вчаться і не можуть ніколи прийти до пізнання істини.</p>
<p>8 Як Яній та Ямврій протиставилися Мойсеєві, і так само ці люди протиставляться істині, — люди зіпсованого розуму, неуки у вірі.</p>
<p>9 Та вони не багато встигнуть, бо їхнє безумство виявиться перед усіма, так, як із тими трапилося.</p>
<p>10 Ти ж наслідував мене у вченні, житті, намірі, вірі, витривалості, любові, терпеливості,</p>
<p>11 в переслідуванні, стражданнях, які спіткали мене в Антіохії, в Іконії, в Лістрі. Яких лише переслідувань не переніс я на собі, але від усіх Господь визволив мене.</p>
<p>12 І всі, бажаючі жити благочестиво в Ісусі Христі, будуть переслідувані.</p>
<p>13 А злі люди і обманщики будуть мати успіх у злому, зводячи інших і себе зводячи.</p>
<p>14 А ти перебувай у тому, чого навчився і в чому переконався, бо ти знаєш тих, від кого ти навчився.</p>
<p>15 До того ж, ти з дитинства знаєш Святе Писання, яке може умудрити тебе на спасіння вірою в Христа Ісуса.</p>
<p>16 Все Писання натхненне Богом і корисне для навчання, для докору, для виправляння, для виховання в праведності,</p>
<p>17 щоб Божа людина була досконала, до всякого доброго діла готова.</p>
<h4>2-е Тимофiю 4</h4>
<p>1 Отже, заклинаю тебе перед Богом і Господом нашим Ісусом Христом, Який має судити живих і мертвих у явленні Своїм і в Царстві Своїм:</p>
<p>2 проповідуй Слово наполегливо і повсякчасно, докоряй, забороняй, переконуй з терпеливістю і повчанням.</p>
<p>3 Бо прийде час, коли здорового вчення не будуть триматись, а за своїми бажаннями будуть вибирати собі вчителів, які будуть їм лестити.</p>
<p>4 Вони відвернуть слух свій від істини і прихиляться до байок.</p>
<p>5 Але ти будь тверезий в усьому, терпи труднощі, виконуй працю благовісника, виконуй своє служіння.</p>
<p>6 Бо я стаю жертвою і час мого відходу настав.</p>
<p>7 Подвигом добрим я боровся, свій біг скінчив, віру зберіг,</p>
<p>8 тепер же приготовлений мені вінець праведності, якого Господь, Суддя праведний, дасть мені в день той; і не тільки мені, але й усім, що полюбили явлення Його.</p>
<p>9 Постарайся скоро прийти до мене,</p>
<p>10 бо Димас залишив мене, полюбивши теперішній світ, і пішов у Солунь; Крескет пішов у Галатію, а Тит — у Далматію.</p>
<p>11 Один Лука зі мною. Візьми Марка і приведи з собою, бо він потрібний мені для служіння.
<p>12 А Тихика послав я в Ефес.</p>
<p>13 Як будеш іти, то принеси хітон, який я залишив у Троаді в Карпа, та книги, особливо шкіряні.</p>
<p>14 Олександер, мідник, накоїв мені багато лиха; нехай віддасть йому Господь по ділах його!</p>
<p>15 Остерігайся і ти його, бо він сильно заперечував словам нашим.</p>
<p>16 При першій моїй відповіді нікого не було зі мною, всі залишили мене. Нехай це не буде зараховано їм!</p>
<p>17 Але Сам Господь став переді мною і зміцнив мене, щоб через мене ствердилося благовісти, щоб всі язичники почули. І я визволився з пащі лев’ячої.</p>
<p>18 І Господь визволить мене від всякого злого діла та збереже для Свого Небесного Царства. Слава ж Йому на вічні віки! Амінь.</p>
<p>19 Вітай Прискіллу і Акілу та дім Онисифора.</p>
<p>20 Ераст залишився в Корінфі, а Трохима я залишив хворого у Мілеті.</p>
<p>21 Постарайся прийти до зими. Вітають тебе Еввул, Пуд, Лін, Клавдія і всі брати.</p>
<p>22 Господь Ісус Христос з духом твоїм. Благодать з вами! Амінь.</p>
</BODY>
</HTML>
