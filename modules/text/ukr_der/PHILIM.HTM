<h2></h2>
<h4>До Филимона 1</h4>
<p>1 Павло, в'язень Ісуса Христа, і Тимофій, брат наш, — улюбленому Филимону і співробітникові нашому,</p>
<p>2 і улюбленій Апфії та Архипові, сподвижнику нашому та домашній церкві твоїй:</p>
<p>3 благодать вам і мир від Бога-Отця нашого і Господа Ісуса Христа!</p>
<p>4 Я дякую Богові моєму, згадуючи тебе завжди в молитвах моїх,</p>
<p>5 бо я чув про любов твою і віру, яку маєш до Господа Ісуса і до всіх віруючих,</p>
<p>6 щоб спільність віри твоєї була діяльна в пізнанні всякого добра у вас в Ісусі Христі.</p>
<p>7 Ми маємо велику радість і втіху в любові твоїй, тому що тобою, брате, заспокоєні серця святих.</p>
<p>8 Через те, я хоч і маю повну в Христі сміливість наказувати тобі, що маєш робити,</p>
<p>9 все ж таки благаю тебе в ім'я любові — я, Павло, старець, а тепер ще й в'язень за Ісуса Христа.</p>
<p>10 Благаю тебе за сина мого Онисима, якого я родив у кайданах моїх,</p>
<p>11 який колись був тобі непотрібний, а тепер і тобі і мені потрібний.</p>
<p>12 Я його повертаю тобі, а ти прийми його, як моє серце.</p>
<p>13 Я хотів затримати його біля себе, щоб замість тебе він послужив мені в кайданах за Євангеліє,</p>
<p>14 та без твоєї згоди, я не хотів нічого робити, щоб твоє добре діло було не вимушене, а добровільне.</p>
<p>15 Можливо для того він відлучився на деякий час, щоб ти прийняв його назавжди,</p>
<p>16 і вже не як раба, але вище за раба, як брата улюбленого, особливо мені, а тим більше тобі, і за тілом, і в Господі.</p>
<p>17 Отже, якщо ти маєш єднання зі мною, то прийми його, як мене.</p>
<p>18 Коли ж він чим скривдив тебе або винен, зарахуй це мені.</p>
<p>19 Я, Павло, написав рукою своєю: я віддам, не згадуючи тобі того, що ти і сам себе винен мені.</p>
<p>20 Так, брате, дай мені скористатися тобою в Господі. Заспокой моє серце в Христі.</p>
<p>21 Пишу тобі, надіючись на твою слухняність, впевнений, що ти зробиш більше, ніж я прошу.</p>
<p>22 Одночасно приготуй мені помешкання, бо маю надію, що завдяки молитвам вашим, я буду дарований вам.</p>
<p>23 Вітає тебе Епафрас, співв'язень мій в Христі Ісусі,</p>
<p>24 Марко, Аристарх, Димас, Лука, — мої співробітники.</p>
<p>25 Благодать Господа Ісуса з духом вашим! Амінь.</p>
</BODY>
</HTML>
