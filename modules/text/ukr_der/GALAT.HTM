<h2></h2>
<h4>До галатiв 1</h4>
<p>1 Павло, апостол, обраний не людьми, і не через людину, а Ісусом Христом і Богом-Отцем, Який воскресив Ісуса з мертвих,</p>
<p>2 і всі брати, які зі мною, — до церков в Галатії:</p>
<p>3 благодать вам і мир від Бога-Отця і від Господа нашого Ісуса Христа,</p>
<p>4 Який віддав Самого Себе за гріхи наші, щоб визволити нас від сучасного злого світу, по волі Бога-Отця нашого,</p>
<p>5 Якому слава на віки вічні. Амінь.</p>
<p>6 Дивуюся, що ви так скоро відвернулись від Того, хто покликав вас благодаттю Христовою і переходите до іншого благовіствування,</p>
<p>7 яке, зрештою, не інше, а тільки деякі люди бентежать вас, намагаючись перекрутити Євангеліє Христове.</p>
<p>8 Але коли б навіть ми або ангел з неба почав проповідувати вам не те, що ми проповідували вам, — нехай буде анафема.</p>
<p>9 Як ми казали раніше, так і тепер знову кажу вам: якщо хтось не те проповідує Євангеліє, яке ви прийняли, — нехай буде анафема.</p>
<p>10 Чи шукаю я благовоління в людей, чи в Бога? Чи людям я догоджаю? Бо коли б догоджав я людям, то не був би рабом Христовим.</p>
<p>11 Сповіщаю ж вам, брати, що Євангеліє, яке я проповідував вам, — не від людей.</p>
<p>12 Бо я не прийняв його, і не навчився від людини, а через об'явлення Ісуса Христа.</p>
<p>13 Ви чули про мій спосіб життя колись в іудействі, що я понад міру переслідував Церкву Божу і руйнував її;</p>
<p>14 і досягав успіхів в іудействі більше за багатьох моїх ровесників, бувши завзятим ревнителем передань батьків моїх.</p>
<p>15 Але коли Бог, Який вибрав мене від утроби матері моєї і покликав з ласки Своєї, благоволив</p>
<p>16 відкрити Сина Свого в мені, щоб я проповідував Його між язичниками, — я тоді не став радитися ні з тілом і кров'ю,</p>
<p>17 і не пішов в Єрусалим до тих, що стали апостолами раніш мене, а пішов в Аравію, а потім повернувся в Дамаск.</p>
<p>18 Потім, через три роки, я пішов в Єрусалим, побачитися з Петром, і пробув з ним днів п'ятнадцять.</p>
<p>19 А інших апостолів я не бачив, крім Якова, брата Господнього.</p>
<p>20 А що пишу вам, то кажу перед Богом, не обманюю.</p>
<p>21 Після цього я пішов до Сірії і Кілікії.</p>
<p>22 Особисто я не був відомий церквам Христовим в Іудеї,</p>
<p>23 але вони тільки чули, що той, хто колись переслідував їх, тепер проповідує віру, яку колись руйнував.</p>
<p>24 І вони прославляли Бога за мене.</p>
<h4>До галатiв 2</h4>
<p>1 Потім, через чотирнадцять років, я пішов знову до Єрусалиму з Варнавою, взявши з собою і Тита.</p>
<p>2 А пішов я за об'явленням і виклав їм, і особисто знатнішим, Євангеліє, яке я проповідую язичникам, щоб взнати чи не даремно я подвизаюся або подвизався.</p>
<p>3 Але навіть і Тит, який був зі мною, бувши гелленом, не був змушений обрізуватися.</p>
<p>4 А перед лжебратами, які до нас прийшли, щоб підглядати свободу нашу, яку ми маємо в Христі Ісусі, щоб підкорити нас,</p>
<p>5 ми ні в чому не піддалися їм і не скорилися, щоб істина благовіствування збереглася у вас.</p>
<p>6 І в знаменитих будь-чим, якими б вони не були колись, для мене немає нічого особливого, бо Бог не дивиться на обличчя людини. І на мене ті знамениті нічого не поклали.</p>
<p>7 але, навпаки: вони побачили, що благовісти серед необрізаних поручено мені, як для обрізаних — Петрові,</p>
<p>8 бо Бог допомагав Петрові в апостольстві між іудеями, і мені сприяв між язичниками.</p>
<p>9 Яків, Кифа та Іоанн, які вважаються стовпами, пізнавши благодать, дану мені, подали мені і Варнаві руку єднання, щоб ми йшли до язичників, а вони — до обрізаних.</p>
<p>10 Тільки щоб ми пам'ятали про бідних, що я й намагався робити ретельно.</p>
<p>11 Коли ж Петро прийшов в Антіохію, то я відкрито виступив проти нього, бо він зазнавав нарікання.</p>
<p>12 Бо перед тим, як прийшли деякі люди від Якова, він їв з язичниками. А коли ті прийшли, то почав таїтися і відокремлюватися, боячись обрізаних.</p>
<p>13 Разом з ним лицемірили й інші іудеї, навіть і Варнава пристав був до їхнього лицемірства.</p>
<p>14 І коли я побачив, що вони діють неправдиво, згідно з правдою Євангелія, то я сказав Кифі при всіх: коли ти, будучи іудеєм, живеш як язичник, а не по-іудейськи, то навіщо ти змушуєш язичників жити по-іудейськи?</p>
<p>15 Ми ж іудеї за природою, а не грішники з язичників.</p>
<p>16 Та знаючи, що людина оправдується не ділами Закону, а тільки вірою в Ісуса Христа, то ми увірували в Ісуса Христа, щоб оправдатися вірою в Христа, а не ділами Закону, бо ділами Закону не оправдується жодна людина.</p>
<p>17 Якщо ж ми, шукаючи виправдання в Христі, самі виявилися грішниками, то хіба Христос слуга гріху? Зовсім ні!</p>
<p>18 Бо коли ж я знову відбудовую те, що зруйнував, то сам себе роблю злочинцем.</p>
<p>19 Через Закон я вмер для Закону, щоб жити для Бога. Я був розп'ятий з Христом.</p>
<p>20 І вже не я живу, а Христос живе в мені. А що живу тепер у тілі, то живу вірою в Сина Божого, Який полюбив мене і віддав Себе за мене.</p>
<p>21 Не відкидаю благодаті Божої, але коли виправдання через Закон, то Христос умер даремно.</p>
<h4>До галатiв 3</h4>
<p>1 Нерозумні галати! Хто звабив вас не підкорятися істині; вас, перед очима яких Ісус Христос був зображений, начебто розп'ятий між вами?</p>
<p>2 Лише одне хочу дізнатися від вас: чи ділами Закону ви прийняли Духа, чи через навчання у вірі?</p>
<p>3 Чи ви такі нерозумні? Почавши Духом, тепер закінчуєте тілом?</p>
<p>4 Так багато перетерпіли ви і невже даремно? Коли б тільки даремно?</p>
<p>5 Той, Хто подає вам Духа і творить чудеса між вами, творить це ділами Закону, чи через навчання у вірі?</p>
<p>6 Так Авраам повірив Богові, і це зараховано йому в праведність.</p>
<p>7 Отже, знайте, що ті, хто вірує, сини Авраама.</p>
<p>8 І Писання, передбачивши, що Бог оправдує язичників через віру, наперед благовістило Авраамові: «В тобі благословляться всі народи».</p>
<p>9 Отже, віруючі благословляються з вірним Авраамом.</p>
<p>10 А всі, що покладаються на діла Закону — знаходяться під прокляттям, бо написано: «Проклятий усякий, хто не виконує постійно всього, що написано в книзі Закону».</p>
<p>11 А що Законом ніхто не оправдується перед Богом, то це ясно, бо «праведний буде жити вірою».</p>
<p>12 А Закон же не від віри, але «хто виконує його, той живий буде ним».</p>
<p>13 Христос викупив нас від прокляття Закону, взявши прокляття наші на Себе, бо написано: «Проклятий всякий, хто висить на дереві»,</p>
<p>14 щоб благословення Авраамове поширилося через Ісуса Христа на язичників, щоб ми отримали обітницю Духа вірою.</p>
<p>15 Брати! Я говорю по-людському: навіть заповіту, встановленого людиною, ніхто не скасовує і не додає нічого до нього.</p>
<p>16 Авраамові ж і нащадкові його були дані обітниці. Писання не каже: «і нащадкам», ніби про багатьох, але як про одного: «І нащадкові твоєму», яким є Христос.</p>
<p>17 Кажу бо це: Закон, впроваджений 430 років пізніше, не скасовує завіт, попередньо встановлений Богом, і не усуває обітниці.</p>
<p>18 Бо якщо спадщина згідно Закону, то вже не згідно обітниці. Але Авраамові Бог дарував її через обітницю.</p>
<p>19 Для чого ж тоді Закон? Його дано пізніше з причини злочинів, до часу приходу нащадка, якому дана була обітниця. Закон був здійснений через ангелів, рукою посередника.</p>
<p>20 Але посередник при одному не буває, а Бог один.</p>
<p>21 Так що ж, хіба Закон проти обітниць Божих? Зовсім ні! Бо коли б був даний Закон, який міг би оживляти, то по правді праведність була б від Закону.</p>
<p>22 Але Писання замкнуло все під гріхом, щоб обітницю дано було віруючим через їхню віру в Ісуса Христа.</p>
<p>23 А до приходу віри, ми були зачинені під сторожею Закону до того часу, як належало відкритися вірі.</p>
<p>24 Тому то Закон був вихователем, який вів нас до Христа, щоб ми виправдалися вірою.</p>
<p>25 Коли ж прийшла віра, то ми вже не під вихователем.</p>
<p>26 Ви всі сини Божі через віру в Ісуса Христа.</p>
<p>27 Бо всі ви, що в Христа охрестилися, в Христа одяглися.</p>
<p>28 Нема ні іудея, ні грека, ні раба, ні вільного, нема ні чоловіка, ні жінки, але всі ви одно в Христі Ісусі.</p>
<p>29 А коли ви Христові, то ви — нащадки Авраама і спадкоємці згідно обітниці.</p>
<h4>До галатiв 4</h4>
<p>1 Ще скажу: доки спадкоємець малоліток, він нічим не відрізняється від раба, хоч є володарем усього.</p>
<p>2 Він підлеглий опікунам і домоуправителям до часу, назначеного батьком.</p>
<p>3 Так і ми, доки були дітьми, були підневолені стихіям світу.</p>
<p>4 Коли ж сповнився час, Бог послав Сина Свого, Який народився від жінки і підкорився Законові,</p>
<p>5 щоб викупити тих, що під Законом, щоб нам усиновлення прийняти.</p>
<p>6 А як ви сини, то Бог послав Духа Сина Свого в серця ваші, який кличе: «Авва, Отче!»</p>
<p>7 Тому ти вже не раб, а син, а коли син, то і спадкоємець Божий через Христа.</p>
<p>8 Та тоді, не знаючи Бога, ви служили тим, що справді не були богами.</p>
<p>9 А тепер, коли ви пізнали Бога, чи вірніше, як Бог вас пізнав, для чого ви вертаєтесь знову до тих немічних та вбогих стихій і хочете знову підневолити себе їм?</p>
<p>10 Ви дотримуєтеся днів і місяців, сезонів та років.</p>
<p>11 Боюсь за вас, чи не даремно я працював у вас!</p>
<p>12 Брати! Прошу вас, будьте як я. бо і я, як ви. Ви не образили мене нічим.</p>
<p>13 Ви ж знаєте, що хоч я в немощі тіла проповідував перший раз вам Євангеліє,</p>
<p>14 але не зважаючи на мою недугу в тілі, ви не погордували мною і не відкинули мене, але прийняли як ангела Божого, як Ісуса Христа.</p>
<p>15 То ж, де поділося ваше блаженство? Свідкую вам, що коли б можливо було, то ви вибрали б очі свої і дали б мені.</p>
<p>16 Невже тепер я став вашим ворогом, говорячи вам правду?</p>
<p>17 Пильнують про вас не щиро, хочуть відлучити вас, щоб ви дбали про них.</p>
<p>18 Добре пильнувати в доброму постійно, а не лише тоді, коли я знаходжуся серед вас.</p>
<p>19 Діти мої, заради вас я знову терплю муки породільні, доки не відобразиться у вас Христос!</p>
<p>20 Як би я бажав тепер бути з вами, та змінити голос мій, бо я не розумію вас.</p>
<p>21 Скажіть мені, ви, що хочете бути під Законом, хіба ви не слухаєте Закону?</p>
<p>22 Бо написано: Авраам мав двох синів: одного від рабині, а другого від вільної.</p>
<p>23 Але той, що від рабині народився за тілом, а син від вільної — згідно обітниці.</p>
<p>24 У цьому іносказання. Це два завіти: один від гори сінайської, що народжує в рабство, це Агар.</p>
<p>25 Бо Агар означає гору Сінай в Аравії і відповідає сучасному Єрусалиму, бо він зі своїми дітьми перебуває в рабстві.</p>
<p>26 А вишній Єрусалим — вільний; він мати всім нам.</p>
<p>27 Бо написано: «Звеселися, неплідна, яка не родила; вигукуй і виголошуй, ти, що не мучилася від родів, бо в залишеної більше дітей, ніж у тієї, що має чоловіка!»</p>
<p>28 А ви, брати, діти обітниці за Ісааком.</p>
<p>29 Та як і тоді, той, хто родився від тіла, переслідував того, хто родився від Духа, так і тепер.</p>
<p>30 Та що каже Писання? «Прожени рабиню і сина її, бо син рабині не буде спадкоємцем разом з сином вільної».</p>
<p>31 Отже, брати, ми не сини рабині, а вільної.</p>
<h4>До галатiв 5</h4>
<p>1 Христос для волі нас визволив. То ж стійте і не піддавайтеся знову в ярмо рабства.</p>
<p>2 Ось я, Павло, кажу вам, якщо ви обрізуєтесь, то не буде вам ніякої користі від Христа.</p>
<p>3 Також свідчу знову кожній людині, яка обрізується, що вона повинна виконати весь Закон.</p>
<p>4 Ви, що виправдовуєтеся Законом, залишилися без Христа, відпали від благодаті,</p>
<p>5 а ми духом чекаємо; сподіваємося праведності через віру</p>
<p>6 Бо в Ісусі Христі немає сили ні обрізання, ні необрізання, але віра, яка діє любов'ю.</p>
<p>7 Ви бігли добре. Хто перешкодив вам коритися правді?</p>
<p>8 Таке переконання не від Того, Хто покликав вас.</p>
<p>9 Мала розчина заквашує все тісто.</p>
<p>10 Я певний за вас у Господі, що ви не будете мислити інакше. А хто бентежить вас, хто б він не був, понесе на собі осудження.</p>
<p>11 Брати, коли я ще проповідую обрізання, то чого мене переслідують? Тоді припинилася б спокуса хреста.</p>
<p>12 О, якби видалені були ті, що підбурюють вас!</p>
<p>13 Ви ж, брати, покликані для свободи, аби тільки свобода ваша не стала приводом для догоджання плоті, але любов'ю служіть один одному.</p>
<p>14 Бо вся повнота Закону в одному слові: «Люби ближнього твого, як себе самого!»</p>
<p>15 Коли ж ви гризете та пожираєте один одного, то глядіть, щоб ви не знищили один одного!</p>
<p>16 Тож кажу: живіть духом, і ви не будете задовольняти бажань вашої гріховної натури,</p>
<p>17 бо плоть бажає протилежного духу, а дух — протилежного плоті: вони один одному противляться, так що ви не те робите, чого хотіли б.</p>
<p>18 І коли ви водитесь духом, то ви не під Законом.</p>
<p>19 Діла плоті явні: це перелюб, нечистота, розбещеність,</p>
<p>20 ідолослужіння, чародійство, ворожнеча, сварка, заздрість, гнів, суперечки, незгода, єресі,</p>
<p>21 ненависть, убивство, п'янство, безчинство і подібне до цього. Про що я попереджую, як і раніше попереджував, що ті, які чинять таке, не вспадкують Царства Божого!</p>
<p>22 А плід Духа: любов, радість, мир, довготерпіння, добрість, милосердя, віра,</p>
<p>23 лагідність, стриманість. На таких нема Закону.</p>
<p>24 А ті, що Христові, розп'яли свою плоть з пожадливостями та пристрастями.</p>
<p>25 Якщо ми живемо духом, то за духом повинні й діяти.</p>
<p>26 Не будемо марнославні, не роздражнюймо один одного і не заздрім один одному.</p>
<h4>До галатiв 6</h4>
<p>1 Брати, якщо людина і впаде в якийсь гріх, то ви, духовні, виправляйте такого в дусі лагідності, пильнуючи себе самих, щоб і собі не впасти в спокусу.</p>
<p>2 Носіть тягарі один одного і таким чином виконаєте Закон Христа.</p>
<p>3 Бо хто вважає себе за будь-що, коли він ніщо, той сам себе обманює.</p>
<p>4 Кожен нехай випробовує своє діло, і він тоді буде мати похвалу тільки в собі, а не в іншому.</p>
<p>5 Бо кожний свій тягар понесе.</p>
<p>6 А хто навчається слова, нехай ділиться всяким добром з наставником.</p>
<p>7 Не обманюйтеся, — Бог не може бути осміяний, бо що тільки людина посіє, те й пожне!</p>
<p>8 Бо хто сіє для своєї плоті, той від плоті пожне тління. А хто сіє для духа, той від духа пожне життя вічне.</p>
<p>9 І не зневіряймось, роблячи добро, бо свого часу пожнемо, якщо не ослабнемо.</p>
<p>10 Отже, поки маємо час, робімо добро всім, а найбільше ж своїм по вірі.</p>
<p>11 Гляньте, якими великими буквами я написав вам своєю рукою!</p>
<p>12 Ті, що бажають хвалитися тілом, примушують вас обрізуватися тільки для того, щоб уникнути переслідування за хрест Христа.</p>
<p>13 А самі ті вчителі, що обрізуються, не додержуються Закону, а хочуть, щоб ви обрізувались, щоб хвалитися їм вашим тілом.</p>
<p>14 Але я не бажаю хвалитися, хіба що тільки хрестом Господа нашого Ісуса Христа, на якому світ розп'ятий для мене, а я — для світу.</p>
<p>15 Бо ні обрізання, ні необрізання не має значення, а нове створіння.</p>
<p>16 А всім тим, що живуть за цим правилом, спокій та милість на них, і на Ізраїля Божого.</p>
<p>17 Нарешті, нехай ніхто не обтяжує мене, бо я ношу на тілі моїм рани Господа Ісуса.</p>
<p>18 Благодать Господа нашого Ісуса Христа з духом вашим, брати! Амінь.</p>
</BODY>
</HTML>
