<h2></h2>
<h4>1-е Петра 1</h4>
<p>1 Петро, апостол Ісуса Христа, пришельцям, розсіяним у Понті, Галатії, Кападокії, Асії і Віфінії, вибраним</p>
<p>2 за передбаченням Бога Отця, освяченням Духа, на послух і окроплення Кров'ю Ісуса Христа: благодать вам і мир нехай примножаться!</p>
<p>3 Благословен Бог і Отець Господа нашого Ісуса Христа, Котрий з великої Своєї милості відродив нас до живої надії через воскресіння Ісуса Христа з мертвих,</p>
<p>4 для спадщини нетлінної, чистої та нев'янучої, захованої на небесах для вас,</p>
<p>5 яких оберігає сила Божа через віру на спасіння, що готове з'явитися в останній час.</p>
<p>6 Цьому радійте, навіть якщо тепер треба трохи посумувати від різних випробовувань,</p>
<p>7 щоб випробувана віра ваша виявилась коштовнішою за золото, що гине, хоч і вогнем випробуване, була на похвалу і честь і славу при з'явленні Ісуса Христа,</p>
<p>8 Котрого, не бачивши, любите, і в Котрого віруєте, хоч донині не бачили, і радієте радістю невимовною і преславною,</p>
<p>9 досягаючи вірою вашою спасіння ваших душ.</p>
<p>10 Про це спасіння розвідували і допитувались пророки, котрі провіщали про визначену вам благодать,</p>
<p>11 досліджуючи, на котрий і на який час указував сущий в них, Дух Христа, спочатку провіщаючи Христові страждання і наступну за ними славу.</p>
<p>12 Їм було відкрито, що не їм самим, а нам служило те, що нині проповідане вам Духом Святим через благовісників, посланих з неба, у що бажають проникнуть ангели.</p>
<p>13 Улюблені, підперезавши стегна розуму вашого, пильнуючи, майте досконалу надію на благодать, що подається вам у явленні Ісуса Христа.</p>
<p>14 Як слухняні діти, не пристосовуйтесь до попередніх пожадливостей вашого невідання,</p>
<p>15 але за прикладом Святого, Який покликав вас, і самі будьте святі в усіх ваших вчинках,</p>
<p>16 бо написано: «Будьте святі, бо Я Святий!»</p>
<p>17 І якщо ви називаєте Отцем Того, Який безсторонньо судить кожного по ділах його, то зі страхом проводьте час вашого земного мандрування,</p>
<p>18 знаючи, що не тлінним сріблом або золотом викуплені ви від суєтного життя вашого, переданого вам від батьків ваших,</p>
<p>19 а дорогоцінною кров'ю Христа, як непорочного і чистого Агнця,</p>
<p>20 призначеного ще перед заснуванням світу, але об'явленого в останні дні для вас.</p>
<p>21 Ви увірували через Нього в Бога, Котрий воскресив Його з мертвих і дав Йому славу, щоб ви мали віру і надіялися на Бога.</p>
<p>22 Послухом істині через Духа, очистивши душі ваші для нелицемірної братньої любові, постійно любіть один одного щирим серцем,</p>
<p>23 як відроджені не від тлінного насіння, а від нетлінного, від слова Бога живого, Який перебуває повік.</p>
<p>24 Всяке тіло, як трава, і всяка слава людська, як цвіт на траві: засохне трава, і цвіт її опаде;</p>
<p>25 але Слово Господнє є віковічне. А це те Слово, яке проповідуване вам.</p>
<h4>1-е Петра 2</h4>
<p>1 Отож, відклавши всяку злобу, і всяке лукавство, і лицемірство, і заздрість, і всякі обмови,</p>
<p>2 як новонароджені немовлята, прагніть щирого словесного молока, щоб ви зростали від нього на спасіння;</p>
<p>3 бо ви пізнали, що Господь добрий.</p>
<p>4 Приступаючи до Нього, каменя живого, людьми відкинутого, але вибраного Богом і дорогоцінного,</p>
<p>5 і самі, мов живе каміння, будуйте з себе дім духовний, священство святе, щоб приносити жертви духовні, приємні Богові через Ісуса Христа.</p>
<p>6 Бо сказано в Писанні: «Ось Я кладу на Сіоні камінь вибраний, наріжний, дорогоцінний; і хто вірує в Нього, не осоромиться».</p>
<p>7 Отож, Він для вас, віруючих, коштовність, а для невіруючих — камінь, який відкинули будівничі, але який став каменем наріжним;</p>
<p>8 і каменем спотикання та скелею спокуси, і об нього вони спотикаються, не підкорюючись Слову, на що вони й призначені.</p>
<p>9 Але ви — вибраний рід, царствене священство, народ святий, люд придбаний на те, щоб звіщати чесноти Того, Хто покликав нас з темряви в дивне Своє світло.</p>
<p>10 Колись не народ, а тепер народ Божий; колись непомилувані, а тепер помилувані.</p>
<p>11 Улюблені, благаю вас, як пришельців і мандрівників, сторонитися тілесних пожадливостей, які воюють проти душі,</p>
<p>12 і проводити доброчесне життя між язичниками, щоб за те, за що вони лихословлять вас, як злочинців, побачивши ваші добрі діла, прославили Бога в день відвідання.</p>
<p>13 Отже, будьте покірні всякій людській владі ради Господа: чи то цареві, як верховному володареві,</p>
<p>14 чи правителям, як посланим від нього для карання злочинців та на похвалу доброчинцям.</p>
<p>15 Бо така воля Божа, щоб ви, роблячи добро, примушували мовчати неуцтво нерозумних людей,—</p>
<p>16 як вільні, не як ті, хто використовує свободу для прикриття зла, але як раби Божі.</p>
<p>17 Шануйте всіх, любіть братство, бійтеся Бога, поважайте царя.</p>
<p>18 Слуги, коріться панам вашим з повною пошаною, не тільки добрим та лагідним, але і суворим.</p>
<p>19 Бо те угодно Богові, коли хтось, свідомо, заради Бога, переносить скорботи, страждаючи несправедливо.</p>
<p>20 Бо яка похвала, якщо ви терпите, коли вас б'ють за провини? Але коли ви робите добро і за це терпеливо переносите страждання, то це угодне Богові.</p>
<p>21 Бо ви на це і покликані, тому що і Христос постраждав за нас, залишивши нам приклад, щоб ми йшли по слідах Його;</p>
<p>22 Він не вчинив гріха, і не було лукавства в устах Його.</p>
<p>23 Коли Його злословили, Він не злословив взаємно, страждаючи, не погрожував, а передавав те судді праведному.</p>
<p>24 Він Сам возніс гріхи наші тілом Своїм на дерево, щоб ми, вмерши для гріха, жили для праведності; ранами Його ви зцілилися.</p>
<p>25 Бо ви були, як вівці блукаючі, а тепер ви повернулись до Пастиря і Охоронця душ ваших.</p>
<h4>1-е Петра 3</h4>
<p>1 Також ви, жінки, будьте покірні чоловікам своїм, щоб ті, котрі не підкоряються Слову, були переконані без слова, поведінкою своїх жінок,</p>
<p>2 коли побачать ваше чисте, богобоязливе життя.</p>
<p>3 Нехай буде прикрасою вашою не зовнішнє заплітання волосся, не золоте вбрання або нарядність в одязі,</p>
<p>4 а потаємна людина серця в нетлінній красі лагідного і спокійного духа, що і дорогоцінне перед Богом.</p>
<p>5 Так колись святі жінки, покладаючи свою надію на Господа, прикрашали себе, підкоряючись чоловікам своїм.</p>
<p>6 Так і Сарра підкорялась Авраамові, називаючи його паном. Ви ж діти її, якщо робите добро, та не бентежитесь ні від якого страху.</p>
<p>7 Так само і ви, чоловіки, поводьтеся з жінками, як з немічною посудиною, віддаючи честь їм, як співспадкоємцям благодатного життя, щоб не було вам перешкод у молитвах.</p>
<p>8 Нарешті, будьте всі однієї думки, співчутливі, братолюбні, милосердні, смиренномудрі;</p>
<p>9 не віддавайте злом за зло, образу за образу, а, навпаки, благословляйте, знаючи, що ви на це і покликані, щоб успадкувати благословення.</p>
<p>10 «Бо хто хоче любити життя і бачити добрі дні, нехай стримує язик свій від зла і вуста свої від лукавих слів».</p>
<p>11 Ухиляйся від зла і твори добро; шукай миру і прагни до нього,</p>
<p>12 бо очі Господні звернені до праведних, і вуха Його — до молитви їхньої, а лице Господнє проти тих, що чинять зло!</p>
<p>13 І хто заподіє вам зло, якщо ви будете ревнителями доброго?</p>
<p>14 Але, навіть коли ви і страждаєте за правду, то ви блаженні! «Не бійтеся їхнього страхання і не тривожтеся».</p>
<p>15 Господа Христа святіть у серцях ваших; завжди будьте готові дати відповідь кожному, хто домагається від вас звіту про підставу надії вашої, з лагідністю і благоговінням.</p>
<p>16 Майте чисте сумління, щоб тим самим, за що злословлять вас, як лиходіїв, були посоромлені ті, що ганьблять ваше добре життя в Христі.</p>
<p>17 Отже, якщо на те воля Божа, то краще постраждати за добрі діла, ніж за злі;</p>
<p>18 тому що і Христос, щоб привести нас до Бога, один раз постраждав за наші гріхи, праведник за неправедних, умертвлений у тілі, а оживлений Духом,</p>
<p>19 Яким Він і тим духам, що перебували в темниці, зійшовши, проповідав,</p>
<p>20 які колись противилися Божому довготерпінню, що чекало їх за днів Ноя, коли будувався ковчег, в якому небагато, тобто вісім душ, спаслося від води.</p>
<p>21 Так і нас нині подібно цьому образу хрещення, не обмиття тілесної нечистоти, а обіцянка Богові доброї совісті спасає воскресінням Ісуса Христа,</p>
<p>22 Котрий зійшов на небо і перебуває праворуч Бога, і Котрому скорились ангели, влади і сили.</p>
<h4>1-е Петра 4</h4>
<p>1 Отже, як Христос постраждав за нас тілесно, то і ви озбройтеся тією самою думкою, бо хто страждає плоттю, перестає грішити,</p>
<p>2 щоб жити решту часу в тілі вже не за похотями людськими, а по волі Божій.</p>
<p>3 Бо досить, що ви в минулому житті виконували волю язичників, перебуваючи в розбещеності, похотях, пияцтві, безчинному бенкетуванні і огидних ідолослужіннях.</p>
<p>4 Тому вони і дивуються, що ви не берете участі з ними в цій же розпусті, і лихословлять вас.
<p>5 Вони дадуть відповідь Тому, Хто судитиме живих і мертвих.</p>
<p>6 Для цього і мертвим було проповідуване Євангеліє, щоб вони, як люди, прийнявши суд у тілі, жили у Бозі духом.</p>
<p>7 Але наблизився всьому кінець. Отже, будьте розсудливі і пильнуйте в молитвах.</p>
<p>8 Передусім майте щиру любов один до одного, бо любов покриває безліч гріхів.</p>
<p>9 Будьте гостинні один до одного без нарікань.</p>
<p>10 Служіть один одному, кожен тим даром, який отримав, як добрі домоправителі різноманітної благодаті Божої.</p>
<p>11 Коли хто говорить, хай говорить, як слова Божі; коли хто служить, хай служить по силі, яку дає Бог, щоб в усьому прославився Бог через Ісуса Христа, Йому ж слава і влада на віки вічні. Амінь.</p>
<p>12 Улюблені, вогняної спокуси, що посилається вам для випробовування, не цурайтеся, ніби пригоди для вас чужої,</p>
<p>13 оскільки ви берете участь в стражданнях Христових, радуйтеся, щоб і в з'явлення слави Його, ви раділи та веселились.</p>
<p>14 Якщо злословлять вас за ім'я Христове, то ви блаженні, бо Дух слави і Дух Божий спочиває на вас; ними Він зневажається, а вами прославляється.</p>
<p>15 Нехай ніхто з вас не постраждає, як убивця чи злодій, чи злочинець, або як той, що втручається в чужі справи.</p>
<p>16 А коли хтось страждає як Християнин, то нехай не соромиться, а нехай прославляє Бога за те.</p>
<p>17 Бо вже час суду розпочатися з дому Божого; коли ж уже почнеться з нас, то який кінець тих, хто не покоряється Євангелію Божому.</p>
<p>18 І якщо праведник ледве що спасеться, то нечестивий і грішний де з'явиться?</p>
<p>19 Отже, ті, що страждають з волі Божої, нехай віддадуть душі свої Йому, як вірному Творцеві, продовжуючи творити добро.</p>
<h4>1-е Петра 5</h4>
<p>1 Пастирів ваших благаю я, співпастир і свідок страждань Христових і співучасник слави, яка має відкритися:</p>
<p>2 Пасіть отару Божу, яка у вас, доглядаючи за нею не примусово, а добровільно, так як Богу угодно, не для ганебної користі, а щиро,</p>
<p>3 і не пануйте над дорученими вам, а подавайте приклад стадові.</p>
<p>4 А коли з'явиться Пастиреначальник, ви одержите нев'янучий вінець слави.</p>
<p>5 Також і молоді, будьте покірні старшим. А ви всі, зодягнувшись у смиренномудрість, будьте покірні один одному, бо Бог противиться гордим, а смиреним дає благодать.</p>
<p>6 Тож смиріться під міцну руку Божу, щоб підніс вас у свій час.</p>
<p>7 Покладіть усяку журбу вашу на Нього, бо Він піклується про вас.</p>
<p>8 Будьте тверезі, пильнуйте, бо противник ваш, диявол, ходить, як лев, що ричить і шукає кого б пожерти.</p>
<p>9 Станьте проти нього міцною вірою, знаючи, що такі самі страждання трапляються і з братами вашими в світі.</p>
<p>10 Бог же всієї благодаті, Котрий покликав нас у вічну славу Свою в Христі Ісусі, Сам, при короткочасному стражданні вашому, нехай удосконалить вас, утвердить, зміцнить і зробить непохитними.</p>
<p>11 Йому слава та влада на віки вічні! Амінь.</p>
<p>12 Це коротко написав я вам через Силуана, вірного, як гадаю, вашого брата, щоб упевнити вас, утішаючи і засвідчуючи, що це є істинна благодать Божа, в якій ви перебуваєте.</p>
<p>13 Вітає вас церква у Вавілоні, вибрана разом з вами, і Марко, син мій.</p>
<p>14 Вітайте один одного поцілунком любові. Мир вам усім у Христі Ісусі. Амінь.</p>
</BODY>
</HTML>
