<h2></h2>
<h4>2-е Петра 1</h4>
<p>1 Симон Петро, раб і апостол Ісуса Христа, до тих, хто прийняв з нами однаково дорогоцінну віру в правді Бога нашого і Спасителя Ісуса Христа:</p>
<p>2 благодать і мир нехай примножиться вам через пізнання Бога і Ісуса, Господа нашого!</p>
<p>3 Його Божественна сила дала нам все необхідне для життя і побожності, через пізнання Того, Хто покликав нас славою і добротою,</p>
<p>4 якими даровані нам великі і дорогоцінні обітниці, щоб ви через них стали причасниками Божого єства, віддалившись від пануючого в світі розтління похіттю.</p>
<p>5 А тому, докладаючи до цього всю старанність, покажіть у вірі вашій чесноту, в чесноті — розсудливість,</p>
<p>6 в розсудливості — стриманість, у стриманості — терпіння, у терпінні — благочестя,</p>
<p>7 в благочесті — братолюбство, в братолюбстві — любов.</p>
<p>8 Якщо це у вас є і помножується, то ви не залишитесь без успіху і плоду в пізнанні Господа нашого Ісуса Христа.</p>
<p>9 А в кого цього немає, той сліпий через свою короткозорість і забув про очищення своїх попередніх гріхів.</p>
<p>10 Тому, брати, все більше і більше старайтесь утверджувати ваше покликання і обрання; так роблячи, ви ніколи не спіткнетесь,</p>
<p>11 бо так відкриється вам вільний вхід у вічне Царство Господа нашого і Спасителя Ісуса Христа.</p>
<p>12 Тому я ніколи не перестану нагадувати вам про це, хоч ви і знаєте і вкорінилися в справжній істині.</p>
<p>13 Бо вважаю справедливим, доки перебуваю в цій оселі, спонукати вас нагадуванням,</p>
<p>14 знаючи, що скоро залишу оселю мою, як Господь наш Ісус Христос і відкрив мені.</p>
<p>15 Буду ж старатися, щоб ви і після мого відходу пам'ятали це.</p>
<p>16 Бо ми сповістили вам силу і прихід Господа нашого Ісуса Христа, не йдучи за хитромудрими байками, а бувши очевидцями Його величі.</p>
<p>17 Бо Він прийняв від Бога Отця честь і славу, коли дійшов до Нього від величної слави такий голос: «Це — Син Мій Улюблений, у Котрому моє благовоління».</p>
<p>18 І цей голос, що зійшов з небес, ми чули, як були з Ним на святій горі.</p>
<p>19 До того ж ми маємо найдостовірніше пророче слово; і ви добре робите, коли звертаєтесь до нього, як до світильника, що світить у темному місці, доки не почне розвиднятися День і не засяє ранкова зоря в серцях ваших.</p>
<p>20 Знаючи насамперед те, що жодне пророцтво в Писанні не залежить від власного вирішення.</p>
<p>21 Бо ніколи не було пророцтва з волі людської, а промовляли його святі люди Божі, спонукані Духом Святим.</p>
<h4>2-е Петра 2</h4>
<p>1 Але були і лжепророки між людьми, як і будуть лжевчителі між вами, які введуть згубні єресі і, відцуравшись від Господа, Який викупив їх, накличуть на себе скору погибель.</p>
<p>2 І багато будуть наслідувати їхню розпусту, і через них дорога істини буде зневажатися.</p>
<p>3 І через користолюбство будуть ловити вас облесливими словами; суд на них давно готовий, і погибель їхня не дрімає.</p>
<p>4 Бо якщо Бог не помилував ангелів, які згрішили, а, зв'язавши путами пекельної темряви, віддав зберігати їх на суд для покарання;</p>
<p>5 і якщо не помилував первісного світу, а у восьми душах зберіг родину Ноя, проповідника правди, коли навів потоп на світ безбожних:</p>
<p>6 і коли міста Содом і Гоморру засудивши їх на знищення, спопелив, показавши приклад майбутнім нечестивцям,</p>
<p>7 та врятував праведного Лота, втомленого розпусним життям нечестивих,</p>
<p>8 бо цей праведник, живучи між ними, бачачи і чуючи їхні беззаконня, щодня мучився в праведній душі своїй, —</p>
<p>9 то Господь знає, як рятувати благочестивих від спокуси, а неправедних тримати на день суду для покарання;</p>
<p>10 а особливо тих, котрі йдуть в нечистих похотях услід плоті і зневажають владу, зухвалі, самолюбні і не бояться злословити вищих,</p>
<p>11 тоді як ангели, переважаючи їх міццю і силою, не зводять на них перед Господом докірливого суду.</p>
<p>12 Ці ж, мов безсловесні тварини, що за своєю природою призначені для ловлення і знищення, ганьблять те, чого не розуміють, у розтлінні своєму знищаться.</p>
<p>13 Вони одержать відплату за беззаконня, бо вони вважають повсякденну розпусту насолодою, сквернителі та соромітники насолоджуються в обманах своїх, бенкетуючи з вами.</p>
<p>14 Очі їхні повні перелюбства і безперервного гріха; вони зваблюють нестійкі душі; серця їхні привчені до користолюбства; вони сини прокляття.</p>
<p>15 Залишивши пряму дорогу, вони заблудилися, йдучи дорогою Валаама, сина Восора, котрий полюбив плату неправедну.</p>
<p>16 Але він був докорений у своєму, беззаконні: безсловесна ослиця, промовивши людським голосом, зупинила безумство пророка.</p>
<p>17 Це джерела безводні, хмари, гнані бурею; для них приготовлений морок вічної темряви.</p>
<p>18 Бо, висловлюючи надуте пустослів'я, вони ловлять у плотські похоті і розпусту людей, які ледве втекли від тих, що перебувають в омані.</p>
<p>19 Вони обіцяють їм волю, будучи самі рабами тління, бо хто ким переможений, той тому і раб.</p>
<p>20 Бо якщо, позбавившись розбещеності світу через пізнання Госпоа і Спасителя нашого Ісуса Христа, вони знову заплутуються в ній і перемагаються нею, то останнє буває для них гірше першого.</p>
<p>21 Краще було б їм не пізнати дороги правди, ніж, пізнавши, відвернутися від святої заповіді, переданої їм.</p>
<p>22 Але з ними трапляється те, про що правдиво сказано в прислів'ї: «Пес повертається до своєї блювотини, і: помита свиня йде назад валятися в багні».</p>
<h4>2-е Петра 3</h4>
<p>1 Це вже друге послання пишу вам, улюбленні; в них нагадуванням збуджую ваше чисте розуміння,</p>
<p>2 щоб ви пам'ятали слова, раніш сказані святими пророками, і заповідь Господа і Спасителя, передану апостолами вашими.</p>
<p>3 Насамперед знайте, що в останні дні прийдуть зухвалі хулителі, які чинитимуть за своїми похотями.</p>
<p>4 І казатимуть: «Де обітниця приходу Його? Бо з того часу, як повмирали наші батьки, від початку творіння, все залишається без змін».</p>
<p>5 Ті, котрі так думають, не знають, що небеса і земля споконвіку створені були Словом Божим з води і з водою.</p>
<p>6 Тому і тодішній світ, затоплений водою, загинув.</p>
<p>7 А нинішні небеса і земля, тим самим Словом утримуються і зберігаються для вогню на день суду і погибелі нечестивих людей.</p>
<p>8 Одне те не повинно бути приховане від вас, улюблені, що один день у Господа, як тисяча років, а тисяча років, як один день.</p>
<p>9 Господь не бариться з виконанням обітниці, як дехто вважає це забарністю, але довготерпить вас, не бажаючи, щоб хтось загинув, а щоб усі прийшли до покаяння.</p>
<p>10 Але день Господній прийде, як злодій вночі; і тоді небеса з великим шумом перейдуть, а стихії, розпалившись, зруйнуються, земля і всі діла на ній згорять.</p>
<p>11 Оскільки ж все це отак знищиться, то якими слід бути у святому житті і благочесті вам,</p>
<p>12 котрі чекають і прискорюють прихід дня Божого, коли розпалені небеса зруйнуються, і розпалені стихії розтопляться?</p>
<p>13 Але ми, згідно з Його обітницею, чекаємо нового неба і нової землі, де перебуває правда.</p>
<p>14 Отже, улюблені, чекаючи цього, постарайтеся стати перед Ним незаплямованими і бездоганними у мирі.</p>
<p>15 А довготерпіння Господа нашого вважайте спасінням, як і улюблений брат наш Павло, за даною йому премудрістю, писав вам;</p>
<p>16 як він говорить про це в усіх своїх посланнях, у яких є дещо мало зрозумілим, так що неуки та нестійкі перекручують, як і інші Писання, на свою власну погибель.</p>
<p>17 Отже, ви, улюблені, будучи попередженими про це, бережіться, щоб не спокуситися вам оманою беззаконників і не відпасти від свого утвердження.</p>
<p>18 Але зростайте в благодаті і в пізнанні Господа і Спасителя нашого Ісуса Христа. Йому слава нині і в день вічний. Амінь.</p>
</BODY>
</HTML>
