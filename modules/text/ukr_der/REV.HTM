<h2></h2>
<h4>Об'явлення 1</h4>
<p>1 Об'явлення Ісуса Христа, яке дав Йому Бог, щоб показати рабам Своїм, що має незабаром статися. І Він послав і показав через ангела Свого слузі Своєму Іоанну,</p>
<p>2 який засвідчив Слово Боже, і свідчення Ісуса Христа, і що він бачив.</p>
<p>3 Блаженний, хто читає і хто слухає слова цього пророцтва та додержується написаного в ньому, бо час близький.</p>
<p>4 Іоанн — семи церквам, що в Асії: благодать вам і мир від Того, Хто є і був і має прийти, і від семи духів, які є перед престолом Його,</p>
<p>5 і від Ісуса Христа, Котрий є свідок вірний, первісток з мертвих і Володар царів земних. Йому, Хто полюбив нас і обмив нас від гріхів наших кров'ю Своєю</p>
<p>6 і зробив нас царями і священиками Богу і Отцю Своєму, Йому слава і влада на вічні віки. Амінь.</p>
<p>7 «Ось Він іде з хмарами, і побачить Його всяке око, і ті, що прокололи Його, і заридають перед Ним всі племена землі». Так, амінь!</p>
<p>8 «Я є Альфа і Омега, початок і кінець, — говорить Господь, — Котрий є і був, і має прийти, Вседержитель».</p>
<p>9 Я, Іоанн, брат ваш і співучасник у скорботі і в царстві, і в терпінні Ісуса Христа, був на острові, який називається Патмос, за Слово Боже і за свідчення Ісуса Христа.</p>
<p>10 Я був у дусі в день недільний, і чув за собою гучний голос, ніби трубний, який говорив:</p>
<p>11 «Я є Альфа і Омега, Перший і Останній; те, що бачиш, запиши в книгу і пошли церквам, які є в Асії: до Ефесу, і до Смірни, і до Пергаму, і до Фіатири, і до Сарди, і до Філадельфії, і до Лаодикії».</p>
<p>12 І я оглянувся, щоб побачити, хто говорив зі мною; і, оглянувшись, я побачив сім золотих світильників,</p>
<p>13 а посеред семи світильників, подібного до Сина Людського, одягненого в довгу одежу і підперезаного попід груди золотим поясом.</p>
<p>14 Голова Його і волосся були білі, як вовна, як сніг, а очі Його, як полум'я вогняне;</p>
<p>15 а ноги Його, як мідь, ніби в печі розпалена, а голос Його, як шум вод багатьох.</p>
<p>16 І Він мав у правиці Своїй сім зір, а з уст Його виходив гострий з обох боків меч, а лице Його, як сонце, сяюче в силі своїй.</p>
<p>17 І коли я побачив Його, то впав до ніг Його, як мертвий. І Він поклав на мене праву руку Свою і сказав мені: «Не бійся! Я — Перший і Останній;</p>
<p>18 і живий; і був мертвий. І ось живий на віки вічні, амінь! І маю ключі пекла і смерті.</p>
<p>19 Напиши, що ти бачив, і що є, і що буде після цього.</p>
<p>20 Таємниця семи зір, які ти бачив у правиці Моїй, і семи золотих світильників є така: сім зір — це ангели семи церков, а сім світильників, що ти бачив — це сім церков.</p>
<h4>Об'явлення 2</h4>
<p>1 «Ангелові церкви в Ефесі напиши: 'так говорить Той, Хто держить сім зір у правиці Своїй, Хто ходить посеред семи золотих світильників:</p>
<p>2 знаю діла твої і працю твою, і терпіння твоє, і те, що ти не можеш зносити розпутних; і ти випробував тих, які називають себе апостолами, а вони не такі й знайшов, що вони лжеці;</p>
<p>3 ти багато зазнав і маєш терпіння, і в ім'я Моє трудився і не знемагав.</p>
<p>4 Але маю проти тебе: ти залишив першу любов свою.</p>
<p>5 Отож, пам'ятай, з якої висоти ти впав, і покайся, і твори перші діла, а якщо не так, скоро прийду до тебе і зрушу світильник твій з місця його, якщо не покаєшся.</p>
<p>6 Між іншим, те в тебе добре, що ти ненавидиш діла Ніколаїтів, які і Я ненавиджу.</p>
<p>7 Хто має вухо, нехай чує, що Дух говорить церквам. Переможцеві дам їсти від дерева життя, яке посеред раю Божого'».</p>
<p>8 «А ангелові церкви в Смирні напиши: 'так говорить Перший Останній, Котрий був мертвий і ожив:</p>
<p>9 знаю діла твої, і скорботу твою, і убогість, але ти багатий! І лихомовство тих, що говорять про себе, що вони іудеї, а вони не такі, але зборище сатани.</p>
<p>10 Не бійся нічого, що тобі треба буде витерпіти. Ось диявол буде кидати декого з вас у в'язницю, щоб випробовувати вас, і ви будете мати скорботу десять днів. Будь вірний до смерті, і Я дам тобі вінець життя.</p>
<p>11 Хто має вухо, хай чує, що Дух говорить церквам; переможець не зазнає шкоди від другої смерті'».</p>
<p>12 «І ангелові церкви в Пергамі напиши: 'так говорить Той, Хто має гострий з обох боків меч:</p>
<p>13 знаю діла твої, і що ти живеш там, де престол сатани, і що ти зберігаєш ім'я Моє, і не відрікся від віри в Мене навіть у ті дні, коли у вас, де живе сатана, був убитий Мій вірний свідок Антипа.</p>
<p>14 Але маю дещо проти тебе, тому що є в тебе там ті, які тримаються вчення Валаама, який навчив Валака спокусити синів Ізраїлевих їсти ідольські жертви та чинити перелюби.</p>
<p>15 Так і в тебе є ті, які тримаються вчення Ніколаїтів, котре Я ненавиджу.</p>
<p>16 Тому покайся! А якщо не так, то Я незабаром прийду до тебе і воюватиму з ними мечем уст Моїх.</p>
<p>17 Хто має вухо, нехай чує, що Дух говорить церквам: переможцеві дам їсти сокровенну манну і дам йому білий камінь, а на камені написане нове ім'я, котрого ніхто не знає, крім того, хто одержує його'».</p>
<p>18 «І ангелові церкви у Фіатирі напиши: 'так говорить Син Божий, Який має очі, як полум'я вогняне, а ноги подібні до міді.</p>
<p>19 Я знаю діла твої і любов, і служіння, і віру, і терпіння твоє, і що останні діла твої більші, ніж перші.</p>
<p>20 Та маю дещо проти тебе, що ти попускаєш жінці Єзавелі, яка називає себе пророчицею, навчати і вводити в оману рабів Моїх, чинити розпусту і їсти ідоложертівне.</p>
<p>21 І Я дав їй час покаятися в розпусті своїй, та вона не покаялася.</p>
<p>22 Ось Я кину її на ложе страждань, і любодіючих з нею, у велику скорботу, якщо не покаються в ділах своїх.</p>
<p>23 І дітей її покараю смертю, і всі церкви зрозуміють, що Я Той, Хто випробовує серця і думки, і дам кожному з вас в залежності діл ваших.</p>
<p>24 Вам же та іншим, котрі в Фіатирі, говорю Я, які не мають учення цього і не знають так званих глибин сатанинських, кажу, що не накладу іншого тягаря на вас.</p>
<p>25 Але те, що маєте, держіть міцно, аж поки Я прийду.</p>
<p>26 А хто перемагає і виконує Мою волю до кінця, тому дам Я владу над язичниками.</p>
<p>27 І буде пасти їх жезлом залізним; і як посуд глиняний, вони покрушаться, так само як і Я отримав владу від Мого Отця.</p>
<p>28 Я дам йому зорю досвітню.</p>
<p>29 Хто має вухо, нехай чує, що Дух говорить церквам'».</p>
<h4>Об'явлення 3</h4>
<p>1 «І ангелові церкви в Сардах напиши: 'це говорить Той, Хто має сім Духів Божих і сім зір: Я знаю діла твої, ти маєш ім'я ніби живий, а ти мертвий.</p>
<p>2 Пильнуй і зміцнюй інше, близьке до смерті, бо Я не знайшов діл твоїх досконалих перед Богом.</p>
<p>3 Пам'ятай, що ти прийняв і чув, і зберігай, і покайся. Коли ж ти не будеш пильнувати, то Я прийду на тебе, як злодій, і ти не будеш знати, котрої години прийду на тебе.</p>
<p>4 Але ти маєш кілька людей в Сардах, які не опоганили одеж своїх. Вони будуть ходити зі Мною в білому одязі, бо вони достойні.</p>
<p>5 Переможець зодягнеться в білу одежу, і Я не викреслю ім'я його з книги життя, а визнаю ім'я його перед Отцем Моїм і перед ангелами Його.</p>
<p>6 Хто має вухо, нехай чує, що Дух говорить церквам'».</p>
<p>7 «І ангелові церкви у Філадельфії напиши: 'це говорить Святий, Істинний, Хто має ключ Давидів, Котрий відчиняє, — і ніхто не зачинить, зачиняє — і ніхто не відчинить:</p>
<p>8 знаю діла твої: ось, Я відчинив перед тобою двері, і ніхто не може зачинити їх; хоч малу ти маєш силу, але Слово Моє зберіг і не зрікся імені Мого.</p>
<p>9 Ось, Я зроблю, що із сатанинського зборища, що себе називають іудеями, а ними не є, а обманюють, — ось, Я зроблю те, що вони прийдуть і поклоняться тобі в ноги і пізнають, що Я полюбив тебе.</p>
<p>10 І як ти зберіг слово терпіння Мого, то і Я збережу тебе від години спокуси, яка має прийти на весь світ, щоб випробувати тих, які живуть на землі.</p>
<p>11 Ось, прийду скоро: тримай, що маєш, щоб ніхто не забрав вінця твого.</p>
<p>12 Переможця зроблю стовпом у Храмі Бога Мого, і він уже не вийде звідти; і напишу на ньому ім'я Бога мого і ім'я міста Бога Мого — Новий Єрусалим, що сходить з неба від Бога Мого; і ім'я Моє нове.</p>
<p>13 Хто має вухо, нехай чує, що Дух говорить церквам'»</p>
<p>14 «І ангелові церкви в Лаодикії напиши: 'так говорить Амінь, вірний і правдивий Свідок, Початок творіння Божого:</p>
<p>15 знаю діла твої, що ти ні холодний, ні гарячий. Якби ж ти був холодний або гарячий!</p>
<p>16 Оскільки ти теплий і не холодний, і не гарячий, то Я виплюну тебе з уст Моїх.</p>
<p>17 Бо ти кажеш: 'Я багатий, розбагатів і не маю потреби ні в чому', але не знаєш, що ти нещасний, і мізерний, і убогий, і сліпий, і голий.</p>
<p>18 Раджу тобі купити в Мене золото, очищене вогнем, щоб тобі збагатитися, і білу одежу, щоб одягтися. щоб сорому наготи твоєї не видно було; і маззю для очей помаж очі твої, щоб бачити.</p>
<p>19 А кого Я люблю, того і докоряю і караю. Будь же ревний і покайся!</p>
<p>20 Ось стою при дверях і стукаю: якщо хто почує голос Мій і відчинить двері, — Я до нього ввійду і буду вечеряти з ним, а він зі Мною.</p>
<p>21 Переможцеві дозволю сісти зі Мною на престолі Моїм, як і Я переміг і сів з Отцем Моїм на престолі Його.</p>
<p>22 Хто має вухо, нехай чує, що Дух Говорить церквам'».</p>
<h4>Об'явлення 4</h4>
<p>1 Після цього я глянув, і ось відчинені двері на небі, і той же голос, який я чув, ніби звук труби, що говорив зі мною, сказав: «Зійди сюди, і Я покажу тобі, що має статись після цього».</p> 
<p>2 І в ту ж мить я був у дусі: і ось престол стояв на небі, а на престолі — Сидячий.</p>
<p>3 І Сидячий був подібний виглядом до каменя яспіса і сардиса, а райдуга навколо престолу, видом подібна до смарагду.</p>
<p>4 А навколо престолу — двадцять чотири престоли, а на престолах я бачив двадцять чотири старці, які сиділи, і одягнені в білий одяг, і мали на головах своїх золоті вінці.</p>
<p>5 А від престолу виходили блискавки, громи і голоси; і сім світильників вогняних горіли перед престолом, які є сім Духів Божих.</p>
<p>6 І перед престолом море скляне, подібне до кришталю, а серед престолу і навколо престолу — чотири тварини, повні очей спереду і ззаду.</p>
<p>7 Перша тварина була подібна до лева, друга тварина подібна до теляти, третя тварина мала лице, як людина, а четверта тварина подібна до летячого орла.</p>
<p>8 І кожна з чотирьох тварин мала по шість крил, а навколо, і навіть під крилами, повно очей. І вдень і вночі істоти не перестають говорити: «Свят, свят Господь Бог Вседержитель, Хто був, є і гряде!»</p>
<p>9 І щоразу коли тварини складають славу, честь і подяку Тому, Хто сидить на престолі і живе віки вічні,</p>
<p>10 двадцять чотири старці падають перед Сидячим на престолі, і поклоняються Тому, Хто живе віки вічні, і складають вінці свої перед престолом, говорячи:</p>
<p>11 «Достойний Ти, Господи, прийняти славу, і честь, і силу, бо Ти створив усе, і все з Твоєї волі існує і створене!»</p>
<h4>Об'явлення 5</h4>
<p>1 І бачив я в правиці Сидячого на престолі книгу, написану зсередини і зовні, запечатану сімома печатями.</p>
<p>2 І бачив я ангела сильного, проголошуючого гучним голосом: «Хто достойний відкрити книгу і зняти печаті її?»</p>
<p>3 І ніхто ні в небі, ні на землі, ні під землею, не міг розкрити книгу, ані заглянути в неї.</p>
<p>4 І я багато плакав, що не знайшлося нікого достойного розкрити і читати цю книгу, і навіть глянути в неї.</p>
<p>5 І один із старців сказав мені: «Не плач, ось Лев з коліна Іуди, корінь Давидів, переміг, і може розкрити книгу і зняти сім печатей з неї».</p>
<p>6 І я глянув, і ось серед престолу і чотирьох тварин і серед старців стоїть Агнець, наче заколений, що має сім рогів і сім очей, які є сім Духів Божих, посланих на всю землю.</p>
<p>7 І Він підійшов і взяв книгу з правиці Сидячого на престолі.</p>
<p>8 І коли Він узяв книгу, то чотири тварини і двадцять чотири старці впали ниць перед Агнцем, маючи кожен з них гуслі і золоті чаші, повні фіміаму, які є молитви святих.</p>
<p>9 І співають нову пісню, говорячи: «Ти достойний взяти книгу і зняти печаті з неї, бо Ти був заколений, і Кров'ю Своєю викупив нас Богові, з усякого племені, і язика, і люду, і народу.</p>
<p>10 І зробив нас царями і священиками, щоб ми служили Богові, і ми будемо царювати на землі».</p>
<p>11 І я бачив і чув голос багатьох ангелів навколо престолу і тварин і старців; і число їх було десятки тисяч по десять тисяч і тисячі тисяч,</p>
<p>12 які говорили гучним голосом: «Достоїн Агнець заколений прийняти силу, і багатство, і премудрість, і міць, і честь, і славу і благословення!»</p>
<p>13 І всяке створіння, яке на небі, і на землі, і під землею, і на морі, і все, що в них, чув я, як співало: «Благословення і честь, і слава, і сила Сидячому на престолі і Агнцеві на віки вічні!»</p>
<p>14 І чотири тварини говорили: «Амінь». І двадцять чотири старці впали ниць і поклонились Тому, Хто живе віки вічні.</p>
<h4>Об'явлення 6</h4>
<p>1 І я бачив, що Агнець зняв першу із семи печатей, і я почув, як одна з чотирьох тварин ніби громовим голосом сказала: «Підійди!»</p>
<p>2 Я глянув, і ось кінь білий, а на ньому вершник, який мав лук, і вінець був даний йому; і він вийшов, як переможець, і щоб перемогти.</p>
<p>3 І коли Він зняв другу печать, я почув, як друга тварина сказала: «Підійди!»</p>
<p>4 І вийшов другий кінь, червоний, і сидячому на ньому дано було взяти мир від землі, і щоб убивали один одного; і дано було йому великий меч.</p>
<p>5 І коли Він зняв третю печать, Я почув третю тварину, що сказала: «Підійди!» Я глянув, і ось кінь вороний, а на ньому вершник, який мав вагу в руці своїй.</p>
<p>6 І я почув голос посеред чотирьох тварин, який говорив: «Мірка пшениці — за динарій, і три мірки ячменю — за динарій, оливи ж і вина не шкодуй!</p>
<p>7 І коли Агнець зняв четверту печать, я почув голос четвертої тварини, яка сказала: «Підійди!»</p>
<p>8 І я глянув, і ось кінь блідий, а на ньому вершник, якому ім'я — Смерть; і слідом за ним йшло Пекло. І дана йому влада над четвертою частиною землі: вбивати мечем, і голодом, і мором, і земними звірями.</p>
<p>9 І коли Він зняв п'яту печать, я побачив під жертовником душі убитих за Слово Боже, і за свідчення, яке вони мали.</p>
<p>10 І вони закричали гучним голосом, говорячи: «Доки, Господи, Святий і Істинний, не судиш і не мстиш за кров нашу тим, що живуть на землі?»</p>
<p>11 І дано було кожному з них білий одяг, і сказано їм, щоб вони заспокоїлись ще на короткий час, доки і співробітники їхні і брати їхні, котрі будуть убиті, як і вони, доповнять число.</p>
<p>12 І коли Він зняв шосту печать, я глянув, і ось стався великий землетрус, і сонце стало тьмяним, як волосяниця, а місяць став, наче кров;</p>
<p>13 і зірки небесні попадали на землю, як смоковниця обсипає недозрілі плоди свої, коли потрясе нею сильний вітер.</p>
<p>14 І небо зникло, як сувій згорнувшись; і всяка гора і острів зрушились з місць своїх.</p>
<p>15 І царі земні, і вельможі, і багаті, і тисячоначальники, і сильні, і всякий раб, і всякий вільний сховались у печери та в ущелини гір;</p>
<p>16 і кажуть горам і скелям: «Упадіть на нас і закрийте нас від лиця Сидячого на престолі, і від гніву Агнця,</p>
<p>17 бо прийшов великий день гніву Його, і хто може встояти?»</p>
<h4>Об'явлення 7</h4>
<p>1 А після цього я бачив чотирьох ангелів, які стояли по чотирьох сторонах світу, тримаючи чотири вітри землі, щоб вітер не дув ні на землю, ні на море, ні на яке дерево.</p>
<p>2 І бачив я іншого ангела, котрий сходив від сходу сонця, і мав печать Бога живого. І скрикнув він гучним голосом до чотирьох ангелів, котрим дано шкодити землі і морю, кажучи:</p>
<p>3 «Не шкодьте ні землі, ні морю, ні деревам, аж поки не покладемо печаті на чолах рабів Бога нашого».</p>
<p>4 І чув я число попечатаних: попечатаних було сто сорок чотири тисячі від усіх колін синів Ізраїля.</p>
<p>5 З племені Іудиного попечатано дванадцять тисяч; з племені Рувимового попечатано дванадцять тисяч; з племені Гадового попечатано дванадцять тисяч;</p>
<p>6 з племені Асирового попечатано дванадцять тисяч; з племені Неффалимового попечатано дванадцять тисяч; з племені Манассіїного попечатано дванадцять тисяч;</p>
<p>7з племені Симеонового попечатано дванадцять тисяч; з племені Левіїнового попечатано дванадцять тисяч; з племені Іссахарового попечатано дванадцять тисяч;</p>
<p>8 з племені Завулонового попечатано дванадцять тисяч; з племені Йосипового попечатано дванадцять тисяч; з племені Веніамінового попечатано дванадцять тисяч.</p>
<p>9 Після цього я глянув, і ось велика кількість людей, якої ніхто не міг перелічити, з усіх народів, і племен, і колін, і язиків, стояла перед престолом і перед Агнцем у білому одязі, з пальмовим віттям в руках своїх.</p>
<p>10 І викликували вони гучним голосом, говорячи: «Спасіння в Богові нашому, сидячому на престолі, і Агнцеві!»</p>
<p>11 І всі ангели стояли навколо престолу і старців і чотирьох тварин, і вони впали перед престолом долілиць і поклонились Богові,</p>
<p>12 говорячи: «Амінь! Благословення, і слава, і премудрість, і подяка, і честь, і сила, і міць Богові нашому на віки вічні! Амінь».</p>
<p>13 І один зі старців промовив до мене: «Хто ці, що одягнені в білий одяг? Звідки вони прийшли?»</p>
<p>14 А я сказав йому: «Господарю, ти знаєш!» І він сказав мені: «Це ті, що, переживши велике горе, обмили одежі свої і вибілили їх в крові Агнця.</p>
<p>15 Тому вони тут перед престолом Божим і служать Йому в храмі Його вдень і вночі. І Сидячий на престолі буде жити в них.</p>
<p>16 Вони вже не будуть мати ні голоду, ні спраги, і не буде палити їх сонце, і ніяка спека.</p>
<p>17 Бо Агнець, Який посеред престолу, буде пасти їх і водити їх до живих джерел води; і витре Бог усяку сльозу з очей їхніх».</p>
<h4>Об'явлення 8</h4>
<p>1 І коли Він зняв сьому печать, настало мовчання на небі, приблизно на півгодини.</p>
<p>2 І я бачив сім ангелів, котрі стояли перед Богом, і дано було їм сім труб.</p>
<p>3 І інший ангел прийшов і став перед жертовником, тримаючи золоту кадильницю; і дано йому було багато фіміаму, щоб він поклав його з молитвами всіх святих на золотий жертовник, що перед престолом.</p>
<p>4 І піднявся перед Богом дим фіміаму, разом з молитвами святих, від руки ангела.</p>
<p>5 І взяв ангел кадильницю, наповнив її вогнем з жертовника і кинув на землю: і постали голоси, і громи, і блискавиці, і землетрус.</p>
<p>6 І сім ангелів, котрі мали сім труб, приготувались трубити.</p>
<p>7 Перший ангел затрубив, і стався град і вогонь, змішані з кров'ю, і впали на землю: і третя частина дерев згоріла, і вся зелена трава згоріла.</p>
<p>8 Другий ангел затрубив, і ніби велика гора, палаюча вогнем, була вкинена в море: і третя частина моря стала кров'ю,</p>
<p>9 і вмерла третя частина живої тварі, що в морі, і третя частина кораблів загинула.</p>
<p>10 Третій ангел затрубив, і впала велика зірка з неба, палаючи, як смолоскип, і впала на третю частину рік і на джерела вод.</p>
<p>11 Ім'я цій зорі «Полин»; і третя частина вод стала як полин, і багато людей померло від вод, бо вони стали гіркі.</p>
<p>12 Четвертий ангел затрубив, і уражена була третя частина сонця і третя частина місяця, і третя частина зірок так, що потьмарилась третя частина їх, і третя частина дня була без світла, так само, як і ніч.</p>
<p>13 І бачив я і чув одного ангела, котрий летів посеред неба і говорив гучним голосом: «Горе, горе, горе тим, що живуть на землі від звуків труб інших ангелів, котрі будуть трубити!»</p>
<h4>Об'явлення 9</h4>
<p>1 П’ятий ангел затрубив, і я побачив зірку, що впала з неба на землю, і дано було їй ключ від колодязя безодні.</p>
<p>2 Вона відчинила колодязь безодні, і вийшов дим з колодязя, як дим з великої печі; і сонце і повітря затьмарилося від диму з колодязя.</p>
<p>3 І з диму вийшла сарана на землю, і дано було їй силу, яку мають земні скорпіони.</p>
<p>4 І було сказано їй, щоб вона не шкодила траві земній, і ніякій зелені, і ніякому дереву, а тільки тим людям, котрі не мають печаті Божої на чолах своїх.</p>
<p>5 І не було дозволено їй вбивати тих людей, а тільки мучити їх п'ять місяців; а муки від неї подібні до мук від скорпіона, коли ужалить людину.</p>
<p>6 У ті дні люди будуть шукати смерті, але не знайдуть її; і будуть бажати вмерти, та смерть утече від них.</p>
<p>7 А вигляд сарани був подібний до коней, приготовлених до битви, а на головах їхніх, ніби вінці, схожі на золоті, а обличчя їхні, як обличчя людські.</p>
<p>8 І волосся в неї — як волосся в жінок, а зуби в неї були, як у левів.</p>
<p>9 На ній були броні, ніби броні залізні, а шум від крил її, як шум колісниць і багатьох коней, які біжать на битву.</p>
<p>10 У неї були хвости, як у скорпіонів, і в хвостах її були жала; вона ж мала силу шкодити людям п'ять місяців.</p>
<p>11 І мала вона царя над собою, ангела безодні, котрому ім'я по-єврейськи Аваддон, а по-грецьки Аполліон.</p>
<p>12 Одне горе пройшло, і ось ідуть за ним ще два горя.</p>
<p>13 Шостий ангел затрубив, і я почув один голос з чотирьох рогів золотого жертовника, що стояв перед Богом,</p>
<p>14 і говорив шостому ангелові, котрий мав трубу: «Звільни чотирьох ангелів, зв'язаних при великій річці Євфраті». </p>
<p>15 І чотири ангели були звільнені, які були приготовлені на час, і на день, і місяць, і рік, для того, щоб умертвити третю частину людей.</p>
<p>16 Число війська кінного було двісті мільйонів, і я чув число його.</p>
<p>17 І я бачив коней у видінні, і сидячих на них, котрі мали броні вогняні, і гіацинтові, і сірчані, а голови в коней, як голови лев'ячі, а з ротів їхніх виходив вогонь, дим і сірка.</p>
<p>18 Від цих трьох покарань: від вогню, диму і сірки, що виходили з ротів їхніх, померла третя частина людей.</p>
<p>19 Бо сила коней була в їхніх ротах і в їхніх хвостах, а хвости їхні подібні до змій, і вони мали голови, якими вони шкодили.</p>
<p>20 А решта людей, котрі не вмерли від цих покарань, далі не розкаялись в ділах рук своїх, щоб не поклонятися демонам та ідолам золотим, і срібним, і мідним, і кам'яним, і дерев'яним, які не можуть бачити, ні чути, ні ходити;</p>
<p>21 і не розкаялись вони у вбивствах своїх, ні в чародійствах своїх, ні в розпусті своїй, ні в крадіжках своїх.</p>
<h4>Об'явлення 10</h4>
<p>1 І бачив я іншого, сильного ангела, котрий сходив з неба, одягнений у хмару, і райдуга була над головою його, а обличчя його, як сонце, і ноги його, як стовпи вогняні.</p>
<p>2 І була в руці в нього книжка розкрита. І поставив він праву ногу свою на море, а ліву на землю;</p>
<p>3 і викрикнув гучним голосом, як рикає лев; і коли він викрикнув, тоді сім громів заговорили голосами своїми.</p>
<p>4 І коли сім громів заговорили голосами своїми, я хотів був писати, але почув голос з неба, що говорив до мене: «Затай те, що говорили сім громів, і не записуй того».</p>
<p>5 І ангел, котрого я бачив, що стояв на морі і на землі, підняв руку свою до неба,</p>
<p>6 і клявся Живучим на віки вічні, Котрий створив небо і все, що на ньому, землю і все, що на ній, і море і все, що у ньому, що часу вже більше не буде;</p>
<p>7 а в ті дні, коли проголосить сьомий ангел, коли він затрубить, тайна Божа звершиться, так як Він благовістив рабам Своїм, пророкам.</p>
<p>8 І голос, який я чув з неба, знову заговорив до мене і сказав: «Піди, візьми розкриту книжку з руки ангела, який стоїть на морі і на землі!»</p>
<p>9 І я пішов до ангела і сказав йому, щоб він дав мені книжку. Він сказав мені: «Візьми і з'їж її, і вона буде гірка в череві твоєму, але в устах твоїх — солодка, як мед».</p>
<p>10 І я взяв книжку з руки ангела і з'їв її, і була вона в устах моїх солодкою, як мед, коли ж з'їв її, то гірко стало в череві моєму.</p>
<p>11 І сказав він мені: «Тобі належить знову пророкувати про народи, племена, язики і про царів багатьох».</p>
<h4>Об'явлення 11</h4>
<p>1 І дано мені тростину, подібну до жезла, і сказано: «Встань і зміряй храм Божий і жертовник, і тих, що поклоняються в храмі.</p>
<p>2 А зовнішній двір храму залиши і не заміряй його, бо він відданий язичникам. І святе місто вони зневажатимуть сорок два місяці.</p>
<p>3 І Я дам двом свідкам Моїм, і вони будуть пророкувати тисячу двісті шістдесят днів, одягнені у волосяницю.</p>
<p>4 Це дві маслини і два світильники, що стоять перед Богом землі.</p>
<p>5 І якщо хтось захоче вчинити їм шкоду, то вогонь вийде з уст їхніх і знищить ворогів їхніх; і якщо хтось захоче скривдити їх, тому належить бути вбитому.</p>
<p>6 Вони мають владу зачинити небо, щоб не йшов дощ в дні пророкування їхнього, і мають владу над водами, перетворювати їх у кров, і уражати землю всякими карами, коли тільки схочуть.</p>
<p>7 А коли вони закінчать своє свідчення, то звір, що виходить з безодні, битиметься з ними і переможе їх, і вб'є їх.</p>
<p>8 І трупи їхні будуть лежати на вулиці великого міста, яке духовно зветься Содом і Єгипет, де і Господь наш був розп'ятий.</p>
<p>9 І багато з народів і колін та язиків і племен будуть дивитися на їхні трупи три з половиною дні, і не дозволять покласти їхні трупи в гроби.</p>
<p>10 І ті, що живуть на землі, будуть радіти цьому та веселитися і пошлють дари один одному, бо ці два пророки мучили тих, що живуть на землі.</p>
<p>11 Та після трьох з половиною днів, увійшов у них дух життя від Бога, і вони обоє стали на ноги свої; і страх великий напав на тих, котрі дивились на них.</p>
<p>12 І почули вони сильний голос з неба, що говорив їм: «Зійдіть сюди!» І вони зійшли на небо на хмарі, і вороги їхні дивились на них.</p>
<p>13 І в той же час стався великий землетрус, і десята частина міста впала, і загинуло під час землетрусу сім тисяч імен людських, а інші охоплені були жахом і віддали славу Богові Небесному.</p>
<p>14 Друге горе минуло; ось, йде скоро третє горе.</p>
<p>15 І сьомий ангел затрубив, і залунали на небі гучні голоси, говорячи: «Царство світу стало царством Господа нашого і Христа Його; і Він буде царювати на віки вічні!»</p>
<p>16 І двадцять чотири старці, які сидять перед Богом на своїх престолах, упали долілиць і поклонилися Богові,</p>
<p>17 кажучи: «Дякуємо Тобі, Господи, Боже, Вседержителю, Котрий є, і був, і йдеш, що Ти прийняв Свою велику силу і воцарився!</p>
<p>18 І розлютилися язичники; і прийшов гнів Твій і час мертвих судити і дати нагороду рабам Твоїм: пророкам і святим, і тим, що бояться імені Твого, малим і великим, і погубити тих, які губили землю».</p>
<p>19 І розкрився храм Божий на небі, і з'явився ковчег завіту Його в храмі Його; і сталися блискавки, і голоси, і громи, і землетрус, і великий град.</p>
<h4>Об'явлення 12</h4>
<p>1 І з'явилось велике знамення на небі: жінка, одягнена в сонце, і під ногами її місяць, а на голові її вінець з дванадцяти зірок.</p>
<p>2 Вона мала в утробі, і кричала від болю і мук родів.</p>
<p>3 І з'явилось інше знамення на небі: ось, великий червоний дракон, з сімома головами і десятьма рогами, і на головах його сім вінців.</p>
<p>4 Хвіст його зволік третину зір з неба і кинув їх на землю. Дракон цей став перед жінкою, яка мала родити, щоб, коли вона народить, пожерти її немовля.</p>
<p>5 І породила вона немовля чоловічої статі, котрому належить пасти всі народи залізним жезлом; і було піднесене її дитя до Бога і престолу Його.</p>
<p>6 А жінка втекла в пустиню, де було приготовлене для неї місце від Бога, щоб там годували її тисячу двісті шістдесят днів.</p>
<p>7 І виникла на небі війна: Михаїл і ангели його воювали проти дракона, а дракон і ангели його воювали проти них.</p>
<p>8 Та не встояли, і не знайшлося вже місця для них на небі.</p>
<p>9 І був скинутий великий дракон, древній змій, названий дияволом і сатаною, що зводить вселенну; він був скинутий з неба на землю, і ангели його були скинуті з ним.</p>
<p>10 І я почув гучний голос на небі, який промовляв: «Тепер настало спасіння і сила і царство Бога нашого, і влада Христа Його, бо скинутий обвинувач братів наших, котрий обмовляв їх перед Богом день і ніч.</p>
<p>11 Вони перемогли його кров'ю Агнця і словом свідчення свого; і не злюбили життя свого навіть до смерті.</p>
<p>12 Отже, веселіться небеса, і ви, що живете на них! Горе тим, що живуть на землі і на морі, бо диявол зійшов до вас з великою люттю, знаючи, що небагато лишається йому часу.</p>
<p>13 І коли дракон побачив, що скинено його на землю, то почав переслідувати жінку, котра народила дитя чоловічої статі.</p>
<p>14 І було дано жінці два крила великого орла, щоб вона летіла в пустиню, в своє місце, далеко від змія, де будуть доглядати її протягом часу, часів і півчасу.</p>
<p>15 І пустив змій за жінкою з пащі своєї воду мов ріку, щоб її течією волокти.</p>
<p>16 Але земля допомогла жінці, і розкрила земля уста свої і проковтнула ріку, яку дракон пустив з пащі своєї.</p>
<p>17 І розлютився дракон на жінку, і пішов, щоб вступити в бій з іншими від насіння ЇЇ, з тими, котрі виконують заповіді Божі і мають свідчення Ісуса Христа.</p>
<h4>Об'явлення 13</h4>
<p>1 І став я на піску морському і побачив звіра з сімома головами і десятьма рогами, що виходив з моря: на рогах його було десять вінців, а на головах його богохульні імена.</p>
<p>2 Звір, якого я бачив, був подібний до барса, а ноги його, як у ведмедя, а паща його, як паща в лева; і дракон дав йому силу свою, і престол свій, і велику владу.</p>
<p>3 І я бачив, що одна з голів його ніби смертельно ранена, але смертельна рана його зцілилась; і вся земля дивувалась, слідкуючи за звіром.</p>
<p>4 І поклонилися драконові, котрий дав владу звірові, і поклонилися звірові, кажучи: «Хто подібний до звіра? Хто може змагатися з ним?»</p>
<p>5 І дані були йому вуста, що говорили зухвало і богохульно; і була дана йому влада діяти сорок два місяці.</p>
<p>6 І розкрив він уста свої для хули на Бога, щоб хулити ім'я Його і оселю Його, і тих, що живуть на небі.</p>
<p>7 І дано йому було вести війну зі святими і перемогти їх; і дана була йому влада над всяким коліном, і народом, і язиком, і племенем.</p>
<p>8 І поклоняться йому всі, що живуть на землі, імена яких не були записані в книзі життя Агнця, заколеного від створіння світу.</p>
<p>9 Хто має вухо, нехай слухає!</p>
<p>10 Той хто веде в полон, сам піде в полон; хто вбиває мечем, тому самому належить бути вбитому мечем. Ось тут терпіння і віра святих!</p>
<p>11 І побачив я іншого звіра, який виходив із землі; він мав два роги, подібні до ягнячих, і говорив, як дракон.</p>
<p>12 Він діє перед ним з усією владою першого звіра і примушує землю і все, що живе на ній, поклонятися першому звірові, у якого смертельна рана зцілилась.</p>
<p>13 І робить великі знамення, так що навіть вогонь зводить з неба на землю перед людьми.</p>
<p>14 І чудесами, які дано було йому творити перед звіром, він зваблює тих, що живуть на землі, кажучи їм, щоб вони зробили образ звіра, котрий має рану від меча і живий.</p>
<p>15 І дано було йому вкласти дух в образ звіра, щоб образ звіра міг говорити і діяти так, щоб усі, хто не поклониться образові звіра, були вбиті.</p>
<p>16 І він зробить так, що всім малим і великим, багатим і бідним, вільним і рабам, буде накладено тавро на правій руці їхній або на чолі,</p>
<p>17 щоб ніколи нікому не можна було ні купувати, ні продавати, крім того, хто має тавро, ім'я звіра або число його імені.</p>
<p>18 Тут мудрість. Хто має розум, нехай порахує число звіра, бо це число людське, а число його шістсот шістдесят шість.</p>
<h4>Об'явлення 14</h4>
<p>1 І я глянув, і ось Агнець стоїть на горі Сіоні, і з Ним сто сорок чотири тисячі, які мають ім'я Його і ім'я Отця Його написане на чолах їхніх.</p>
<p>2 І почув я голос з неба, наче шум великих вод, наче гуркіт сильного грому; і почув я голос ніби гуслярів, які грають на гуслях;</p>
<p>3 і вони співають нову пісню перед престолом, і перед чотирма тваринами і старцями; і ніхто не міг навчитися тієї пісні, крім цих ста сорока чотирьох тисяч відкуплених від землі.</p>
<p>4 Це ті, котрі не осквернилися з жінками, бо вони непорочні; це ті, котрі йдуть услід за Агнцем, куди б Він не пішов. Вони викуплені з-поміж людей, як первістки Богові і Агнцеві.</p>
<p>5 В устах їхніх нема лукавства; вони непорочні перед престолом Божим.</p>
<p>6 І побачив я іншого ангела, котрий летів посеред неба, і він мав вічне Євангеліє, щоб благовістити тим, які живуть на землі: всякому народові, племені, язику і народності,</p>
<p>7 і говорив він гучним голосом: «Бійтеся Бога і віддайте славу Йому, бо настав час суду Його. Поклоніться Тому, Хто створив небо, і землю, і море, і джерела вод».</p>
<p>8 І другий ангел ішов слідом за ним, говорячи: «Упав, упав великий Вавілон, бо він напоїв усі народи шаленим вином розпусти своєї!»</p>
<p>9 І третій ангел ішов слідом за ним, говорячи гучним голосом: «Хто поклоняється звірові і образові його, і приймає тавро на чоло своє чи на руку свою,</p>
<p>10 той буде пити вино гніву Божого, вино не розбавлене, приготовлене в чаші гніву Його; і буде мучений у вогні і сірці перед святими ангелами і перед Агнцем.</p>
<p>11 А дим мук їхніх буде здійматися на вічні віки. І не матимуть спокою ні вдень, ні вночі, ті, що поклоняються звірові і образові його, і ті, що приймають тавро імені його.</p>
<p>12 Тут терпіння святих, які додержуються заповідей Божих і віри в Ісуса.</p>
<p>13 І почув я голос з неба, який говорив мені: «Напиши: Віднині блаженні мертві, які вмирають у Господі». «Так, — говорить Дух, — вони відпочинуть від трудів своїх, бо діла їхні ідуть услід за ними».</p>
<p>14 І поглянув я, і ось біла хмара, а на хмарі сидить подібний до Сина Людського, на голові Його золотий вінець, а в руці Його гострий серп.</p>
<p>15 І другий ангел вийшов з храму і кликнув гучним голосом до Сидячого на хмарі: «Метни серп свій і жни, бо прийшла для тебе година жати, тому що жниво на землі дозріло!»</p>
<p>16 І, Сидячий на хмарі, кинув серп свій на землю — і земля була пожата.</p>
<p>17 І інший ангел вийшов з храму, що знаходиться на небі; він також мав гострий серп.</p>
<p>18 І інший ангел, який має владу над вогнем, вийшов від жертовника і з великим криком кликнув до того, котрий мав гострий серп, говорячи: «Метни свій серп гострий і обріж грона винограду на землі, бо дозріли вже на ньому ягоди».</p>
<p>19 І кинув ангел серп свій на землю, і обрізав виноград на землі, і кинув у велике чавило гніву Божого.</p>
<p>20 І потоптано ягоди у чавилі поза містом, і потекла кров з чавила, аж до кінських вуздечок, на віддаль тисячу шістсот стадій.</p>
<h4>Об'явлення 15</h4>
<p>1 І побачив я інше знамення на небі, велике і дивне: сім ангелів, котрі мали сім останніх покарань, якими закінчувався гнів Божий.</p>
<p>2 І бачив я ніби скляне море, змішане з вогнем, і, стоячих біля моря, тих, які перемогли звіра, і образ його, і тавро його, і число імені його. Вони тримали в руках гуслі Божі,</p>
<p>3 і співали вони пісню Мойсея, раба Божого, і пісню Агнця, говорячи: «Великі й дивні діла Твої, Господи, Боже Вседержителю! Праведні та істинні путі Твої, Царю святих!</p>
<p>4 Хто не побоїться Тебе, Господи, і не прославить імені Твого? Бо Ти єдиний Святий; усі народи прийдуть і поклоняться перед Тобою, бо відкрилися суди Твої!»</p>
<p>5 І після цього я глянув, і ось розкрився храм скінії свідчення на небі.</p>
<p>6 І вийшли з храму сім ангелів, які мали сім покарань. Вони були одягнені в чисту і білу льняну одежу, і були підперезані попід груди золотими поясами.</p>
<p>7 І одна з чотирьох тварин дала сімом ангелам сім золотих чаш, наповнених гнівом Бога, Котрий живе віковічно.</p>
<p>8 І наповнився храм димом від слави Божої і від сили Його; і ніхто не міг увійти в храм, доки не скінчились сім покарань семи ангелів.</p>
<h4>Об'явлення 16</h4>
<p>1 І почув я гучний голос з храму, що говорив до семи ангелів: «Ідіть і вилийте сім чаш гніву Божого на землю!»</p>
<p>2 Пішов перший ангел і вилив чашу свою на землю: і зробились тяжкі й огидні гнійні рани на людях, які мали знак звіра і які поклонялися образові його.</p>
<p>3 Другий ангел вилив чашу свою в море: і зробилась кров, ніби мертвеця, і все живе загинуло в морі.</p>
<p>4 Третій ангел вилив чашу свою в ріки і джерела вод: і зробилася кров.</p>
<p>5 І почув я ангела вод, який говорив: «Праведний Ти, Господи, Котрий є, і був, і Святий, тому що так судив.</p>
<p>6 За те, що вони проливали кров святих і пророків, і Ти дав їм кров пити, бо вони достойні того».</p>
<p>7 І почув я іншого, що говорив від жертовника: «Так, Господи, Боже Вседержителю, істинні і справедливі суди Твої».</p>
<p>8 Четвертий ангел вилив чашу свою на сонце: і дано було йому палити людей вогнем.</p>
<p>9 І палила людей сильна спека, і вони хулили ім'я Бога, Котрий має владу над цими покараннями, але вони не покаялись, щоб віддати славу Йому.</p>
<p>10 П'ятий ангел вилив чашу свою на престол звіра: і царство його затьмилося, і вони кусали язики свої від болю,</p>
<p>11 і хулили Бога Небесного за страждання свої і рани свої, і не розкаялися в ділах своїх.</p>
<p>12 Шостий ангел вилив чашу свою у велику ріку Євфрат: і вода в ній висохла, щоб була готова дорога царям зі сходу сонця.</p>
<p>13 І бачив я три нечисті духи, подібні до жаб, що виходили з уст дракона, і з уст звіра, і з уст лжепророка.</p>
<p>14 Це — духи демонські, що творять знамення, вони виходять до царів землі усього світу, щоб зібрати їх на битву в той великий день Бога Вседержителя.</p>
<p>15 «Ось, іду, як злодій; блаженний, хто пильнує і береже одежу свою, щоб не ходити нагим, щоб не побачили сорому його».</p>
<p>16 І зібрали їх на місце, яке зветься по-єврейськи Армагеддон.</p>
<p>17 Сьомий ангел вилив чашу свою на повітря: і пролунав гучний голос з храму небесного, від престолу, який сказав: «Звершилось!»</p>
<p>18 І зчинилися блискавки, громи і голоси, і стався великий землетрус, якого не було відколи люди на землі. Такий землетрус! Такий великий!</p>
<p>19 І місто велике розпалося на три частини, і міста народів попадали; і згадав Бог Вавілон великий, щоб дати йому чашу вина лютого гніву Його.</p>
<p>20 І всякий острів зник, і гір не стало.</p>
<p>21 І впав на людей великий град з неба, завбільшки як талант. І люди хулили Бога за покарання градом, тому що покарання було дуже тяжке.</p>
<h4>Об'явлення 17</h4>
<p>1 І прийшов один із семи ангелів, котрі мали сім чаш, і, говорячи зі мною, сказав мені: «Підійди, я покажу тобі суд над великою блудницею, яка сидить на багатьох водах.</p>
<p>2 З нею блудодіяли царі земні, і жителі землі впивались вином її блудодіяння».</p>
<p>3 І повів мене в дусі в пустиню, і я побачив там жінку, яка сиділа на звірові багряному, сповненому імен богохульних, в якого було сім голів і десять рогів.</p>
<p>4 І жінка була одягнена в порфіру і багряницю, і була прикрашена золотом і коштовними каменями та перлами, і тримала золоту чашу в руці своїй, наповнену мерзотами і нечистотою свого блудодійства.</p>
<p>5 І на чолі її було написано ім'я: «Таємниця. Вавілон великий, мати блудницям і мерзотам земним».</p>
<p>6 Я бачив, що жінка була упоєна кров'ю святих і кров'ю свідків Ісусових, і, бачучи її, дивувався здивуванням великим.</p>
<p>7 І сказав ангел мені: «Що ти так дивуєшся? Я скажу тобі таємницю жінки цієї і звіра, який носить її, і який має сім голів і десять рогів.</p>
<p>8 Звір, якого ти бачив, був і нема його, і вийде з безодні і піде в погибель. І здивуються ті з живих на землі, імена яких не вписані до книги життя від початку світу, коли побачать, що звір був, і нема його, і з'явиться.</p>
<p>9 Тут розум, що має мудрість. Сім голів — це сім гір, на яких сидить жінка.</p>
<p>10 І сім царів, з котрих п'ять упали, один є, а другий ще не прийшов, і коли він прийде, не довго йому бути.</p>
<p>11 І звір, який був і якого нема, є восьмий, з числа сіми, і в загибель іде.</p>
<p>12 І десять рогів, що ти бачив, є десять царів, котрі ще не одержали царства, але приймуть владу зі звіром, як царі, на одну годину.</p>
<p>13 Вони мають одні думки і передадуть свою силу і владу звірові.</p>
<p>14 Вони будуть вести битву з Агнцем, і Агнець переможе їх, бо Він Владика над владиками і Цар над царями, а ті, що з Ним, вони покликані, вибрані і вірні.</p>
<p>15 І каже мені: «Води, що ти бачив, де сидить блудниця, то люди, і народи, і племена, і язики.</p>
<p>16 А десять рогів, які ти бачив на звірові, вони зненавидять блудницю і розорять її, і роздягнуть її, і з'їдять тіло її, і спалять її у вогні.</p>
<p>17 Тому що Бог поклав їм на серце — виконати волю Його, і віддати царство їхнє звірові, доки не здійсняться слова Божі.</p>
<p>18 А жінка, котру ти бачив, є велике місто, що царює над царями земними».</p>
<h4>Об'явлення 18</h4>
<p>1 Після цього я побачив іншого ангела, який сходив з неба. Він мав велику владу, і земля освітилася від слави його.</p>
<p>2 І вигукнув він сильно, гучним голосом, говорячи: «Упав, упав Вавілон великий, блудниця! Він став оселею демонів і пристановищем усякому нечистому духові і сховищем усякій нечистій і огидній птиці.</p>
<p>3 Бо лютим вином свого блудодіяння вона напоїла всі народи. Царі земні любодіяли з нею, і купці земні розбагатіли від великої розкоші її».</p>
<p>4 І почув я інший голос з неба, який говорив: «Вийди від неї, народе Мій, щоб не бути вам учасниками в гріхах її, і щоб не зазнати покарань її,</p>
<p>5 бо гріхи її досягли аж до неба, і Бог пригадав неправди її.</p>
<p>6 Відплатіть їй так, як і вона відплатила вам, і вдвоє відплатіть їй за діла її; у чаші, в якій вона готувала вам вино, приготуйте їй подвійно.</p>
<p>7 Скільки вона себе прославляла і жила в розкоші, стільки мук і горя завдайте їй, бо вона говорить у серці своєму: 'Сиджу царицею, я не вдова, і я не побачу горя'.</p>
<p>8 За те в один день кара на неї прийде, і смерть, і плач, і голод, і буде спалена вогнем, бо сильний Господь Бог, Котрий судить її».</p>
<p>9 І царі земні, котрі блудодіяли з нею і розкошували з нею, будуть оплакувати її і голосити по ній, коли побачать дим від пожежі її.</p>
<p>10 Стоячи здалеку від страху мук її та говорячи: «Горе, горе тобі, місто велике Вавілон, місто могутнє! Бо за одну годину прийшов суд твій!»</p>
<p>11 І купці земні заплачуть і заридають за нею, бо ніхто не купує вже товарів їхніх:</p>
<p>12 товарів золотих і срібних, і коштовних каменів і перлів, і віссону, і порфіри, і шовку, і багряниці, і всякого пахучого дерева, і всяких виробів зі слонової кості, і всяких виробів з дорогих дерев, з міді, заліза і з мармуру,</p>
<p>13 кориці і фіміаму, і мірри, і ладану, і вина, і оливи, і борошна, і пшениці, і худоби, і овець, і коней, і колісниць, і рабів, і душ людських.</p>
<p>14 І плодів, бажаних для душі твоєї, не стало у тебе, і все сите та блискуче відійшло від тебе, і ти вже не знайдеш його.</p>
<p>15 Ті, що торгували цим всім і збагатилися від неї, стануть віддалік від страху мук її, плачучи і сумуючи,</p>
<p>16 кажучи: «Горе, горе, місто велике, одягнене у віссон, і порфіру, і багряницю, прикрашене золотом і коштовним камінням та перлами!</p>
<p>17 Бо за одну годину загинуло таке багатство!» І всі керманичі, і всі, хто плаває на кораблях, і моряки, і всі, хто торгує на морі, стали віддалік,</p>
<p>18 і, бачучи дим від пожежі її, кричали, кажучи: «Яке ж місто подібне до міста великого?»</p>
<p>19 І посипали попелом голови свої, і кричали, плачучи і ридаючи: «Горе, горе, місто велике, коштовностями якого збагатились всі, хто має кораблі на морі, бо опустіло за одну годину.</p>
<p>20 Радій з цього небо і святі апостоли та пророки, бо за вас звершив Бог суд над ним».</p>
<p>21 І один сильний ангел взяв камінь, подібний до великого жорна, і кинув у море, говорячи: «З такою швидкістю повержений буде Вавілон, велике місто, і вже не буде його.</p>
<p>22 І голосу гуслярів, і співаків, і сопільників, і трубачів уже не буде більше чутно в тобі, і жодного митця і мистецтва не знайдеться в тебе, і шуму жорен уже не буде чутно в тобі.</p>
<p>23 І світло світильника вже не засвітиться в тебе, і голосу жениха і нареченої вже не буде чутно в тобі, бо купці твої були вельможі землі, і чародійством твоїм були введені в оману всі народи землі.</p>
<p>24 І в ньому знайдена кров пророків та святих, і всіх убитих на землі».</p>
<h4>Об'явлення 19</h4>
<p>1 Після цього я почув на небі гучний голос, ніби численного народу, який говорив: «Алілуя! Спасіння, і слава, і честь, і сила Господу нашому,</p>
<p>2 бо істинні і справедливі суди Його, бо Він осудив ту велику любодійницю, яка розтлила землю любодійством своїм, і помстився за кров рабів Своїх, пролиту нею».</p>
<p>3 І вдруге сказали: «Алілуя! І дим її здіймається на віки вічні».</p>
<p>4 І двадцять чотири старці і чотири тварини упали і поклонилися Богові, Котрий сидить на престолі, кажучи: «Амінь! Алілуя!»</p>
<p>5 І голос вийшов від престолу, говорячи: «Хваліть Бога нашого всі раби Його, і всі, що бояться Його, малі й великі!»</p>
<p>6 І чув я ніби голос численного народу, і ніби шум багатьох вод, ніби голос громів сильних, що говорили: «Алілуя! Бо Господь, наш Бог Вседержитель воцарився!</p>
<p>7 Радіймо і веселімся і віддаймо славу Йому, бо настав шлюб Агнця, і невіста Його приготувала себе.</p>
<p>8 І дано було їй одягнутися у віссон чистий та світлий, бо вісон — то праведність святих».</p>
<p>9 І сказав ангел мені: «Напиши: 'Блаженні, покликані на шлюбну вечерю Агнця!'» І сказав мені: «Це істинні слова Божі!»</p>
<p>10 І я впав до ніг його, щоб поклонитися йому, але він сказав мені: «Дивись, не роби цього. Я співслужитель тобі і братам твоїм, котрі мають свідчення Ісусове; Богу поклонись! Бо свідчення Ісусове є дух пророцтва».</p>
<p>11 І побачив я небо відкрите, і ось кінь білий, і Сидячий на ньому називається Вірний і Істинний, Котрий праведно судить і воює.</p>
<p>12 Очі в Нього, як полум'я вогняне, і на голові Його багато діадем. Він мав ім'я написане, якого ніхто не знав, крім Його самого.</p>
<p>13 Він був одягнений в одежу, обагрену кров'ю, а ім'я Йому: Слово Боже.</p>
<p>14 І воїнства небесні їхали слідом за Ним на білих конях, одягнені у віссон білий та чистий.</p>
<p>15 З уст же Його виходить гострий меч, щоб ним поражати народи; і Він Сам пасе їх залізним жезлом. Він топче точило вина лютості і гніву Бога Вседержителя.</p>
<p>16 На одязі Його і на стегнах Його написано ім'я: «Цар царів і Володар володарів».</p>
<p>17 І побачив я одного ангела, котрий стояв на сонці; і він викликнув гучним голосом, кажучи усім птахам, що літали серед неба: «Летіть, збирайтеся на велику вечерю Божу,</p>
<p>18 щоб пожерти трупи царів, і трупи тисячоначальників, трупи сильних, трупи коней і тих, що сидять на них, трупи всіх вільних і рабів, малих і великих!»</p>
<p>19 І побачив я звіра і царів земних і воїнства їхні зібрані, щоб воювати з Сидячим на коні, і з воїнством Його.</p>
<p>20 І звір був схоплений, а з ним і лжепророк, котрий творив чудеса перед ним, якими він зводив тих, що прийняли ознаки звіра і поклоняються образові його. Вони обоє живими були вкинені в озеро вогняне, що горіло сіркою.</p>
<p>21 А інші були убиті мечем, який виходив з уст Сидячого на коні, і всі птахи наситилися тілами їхніми.</p>
<h4>Об'явлення 20</h4>
<p>1 І побачив я ангела, який сходив з неба і мав ключ від безодні і великий ланцюг у руці своїй.</p>
<p>2 І схопив він дракона, стародавнього змія, котрий є диявол і сатана, і зв'язав його на тисячу років;</p>
<p>3 і вкинув його у безодню, і замкнув його, і поклав печать над ним, щоб не спокушував уже народи, доки не скінчиться тисяча років, а після цього він має бути звільнений на короткий час.</p>
<p>4 І побачив я престоли і тих, які сиділи на них, котрим дано було судити, і душі обезглавлених за свідчення Ісуса і за Слово Боже, які не поклонились звірові, ні образові його, і не прийняли знаки на чоло своє чи на руку свою. Вони ожили і царювали з Христом тисячу років.</p>
<p>5 Інші ж з померлих не ожили, поки не скінчиться тисяча років. Це — перше воскресіння.</p>
<p>6 Блаженний і святий, хто бере участь у першому воскресінні; над ними друга смерть не має влади, але вони будуть священиками Бога і Христа, і будуть царювати з Ним тисячу років.</p>
<p>7 Коли ж скінчиться тисяча років, сатана буде звільнений з в'язниці своєї.</p>
<p>8 І вийде спокушати народи, які знаходяться на чотирьох кутах землі, Гога і Магога, щоб зібрати їх на битву, а число їх, як пісок морський.</p>
<p>9 І вийшли на широту землі, і оточили стан святих і місто улюблене; і зійшов вогонь з неба від Бога і пожер їх.</p>
<p>10 А диявол, що зводив Їх, був укинутий в озеро вогненне і сірчане, де звір і лжепророк. Вони будуть мучитись день і ніч на віки вічні.</p>
<p>11 І побачив я великий білий престол і Сидячого на ньому, від лиця Котрого втекли небо і земля, і не знайшлося місця для них.</p>
<p>12 І побачив я мертвих, малих і великих, що стояли перед Богом, і книги були розкриті. І інша книга була розкрита, — книга життя. І судилися мертві згідно з написаним у книгах, згідно з ділами своїми.</p>
<p>13 І море віддало мертвих, що були в ньому, і смерть і пекло віддали мертвих, які були в них, і судився кожний відповідно до вчинків своїх.</p>
<p>14 І смерть і пекло кинуті в озеро вогненне. Вогненне озеро — це смерть друга.</p>
<p>15 І хто не був записаним у книзі життя, той був кинутий в озеро вогненне.</p>
<h4>Об'явлення 21</h4>
<p>1 І побачив я нове небо і нову землю, бо перше небо і перша земля минули, і моря вже нема.</p>
<p>2 І я, Іоанн, побачив святе місто, новий Єрусалим, який спускався з неба від Бога, приготований, як наречена, прикрашена для чоловіка свого.</p>
<p>3 І почув я гучний голос з неба, який говорив: «Ось скінія Бога з людьми. І Він буде жити з ними, а вони будуть народом Його, і Сам Бог буде з ними Богом їхнім.</p>
<p>4 І витре Бог усяку сльозу з очей їхніх, і не буде вже смерті, ані смутку, ані плачу, ані болю, бо попереднє минуло».</p>
<p>5 І Сидячий на престолі сказав: «Ось, творю все нове». І сказав мені: «Запиши, бо слова ці істинні і вірні».</p>
<p>6 І сказав мені: «Звершилося! Я Альфа і Омега, Початок і Кінець. І дам Я спраглому з джерела води живої даром.</p>
<p>7 Переможець успадкує все, і Я буду його Богом, а він буде Мені сином.</p>
<p>8 Боязливих же і невірних, мерзотних і убивців, розпусників і чародіїв, ідолослужителів і всіх неправдомовців, — доля в озері, що палає вогнем і сіркою; це смерть друга».</p>
<p>9 І прийшов до мене один з семи ангелів, у котрих було сім чаш, наповнених сімома останніми карами, і промовив до мене, кажучи: «Підійди, я покажу тобі жінку, наречену Агнця».</p>
<p>10 І поніс він мене в дусі на велику й високу гору, і показав мені велике місто, святий Єрусалим, який спускався з неба від Бога.</p>
<p>11 Він має славу Божу, а світло його було подібне до коштовного каменю, ніби каменю яспису кристаловидного.</p>
<p>12 І він мав велику і високу стіну, і дванадцять брам, а на них дванадцять ангелів. На брамах написані імена дванадцяти колін синів Ізраїлевих:</p>
<p>13 зі сходу три брами, з півночі три брами, з півдня три брами, із заходу три брами.</p>
<p>14 А стіна міста мала дванадцять підвалин, а на них імена дванадцяти апостолів Агнця.</p>
<p>15 Той, що говорив зі мною, мав золоту тростину, для вимірювання міста, і брам його, і стін його.</p>
<p>16 Місто розташоване чотирикутником, і довжина його така ж, як і ширина; і виміряв він місто тростиною на дванадцять тисяч стадій; довжина і ширина і висота його рівні.</p>
<p>17 І виміряв стіну його на сто сорок чотири лікті міри людської, яка міра і ангела.</p>
<p>18 Стіна міста була побудована з яспису, а місто — із золота, чистого, немов прозоре скло.</p>
<p>19 Підвалини стіни міста були прикрашені всяким коштовним камінням: перша підвалина — яспис; друга — сапфір; третя — халкидон; четверта — смарагд;</p>
<p>20 п'ята — сардонікс; шоста — сердолік; сьома — хризоліт; восьма — берил; дев'ята — топаз; десята — хризопрас; одинадцята — гіацинт; дванадцята — аметист.</p>
<p>21 А дванадцять брам — дванадцять перлин: кожна брама була з однієї перлини. Вулиці міста — чисте золото, як прозоре скло.</p>
<p>22 Храму ж я не бачив у ньому, бо Господь, Бог Вседержитель — храм його, і Агнець.</p>
<p>23 І місто не має потреби ні в сонці, ні в місяці для освітлення свого, бо слава Божа освітила його, а світильник його — Агнець!</p>
<p>24 Народи будуть ходити у світлі його, і царі земні до нього принесуть свою славу і честь.</p>
<p>25 Брами його не будуть зачинятися вдень, а ночі там не буде.</p>
<p>26 І принесуть до нього славу і честь народів.</p>
<p>27 І не ввійде в нього ніщо нечисте і ніхто, відданий мерзоті і неправді, а тільки ті, котрі записані в книзі життя в Агнця.</p>
<h4>Об'явлення 22</h4>
<p>1 І він показав мені чисту ріку води життя, прозору, як кристал, що виходила від престолу Бога і Агнця.</p>
<p>2 Серед вулиці його, і по той і по інший бік річки, — дерево життя, яке дванадцять раз приносить плоди, і дає кожного місяця плід свій. А листя дерева — для зцілення народів.</p>
<p>3 І нічого вже не буде проклятого, а престол Бога і Агнця буде в ньому, і раби Його будуть служити Йому.</p>
<p>4 І побачать лице Його, а ім'я Його буде на чолах їхніх.</p>
<p>5 І ночі там не буде, і не будуть мати потреби ні у світильнику, ні у світлі сонця, бо Господь Бог освітлює їх; і будуть царювати на віки вічні.</p>
<p>6 І він сказав мені: «Ці слова вірні й істинні; і Господь, Бог святих пророків, послав ангела Свого показати рабам Своїм те, чому належить бути невдовзі.</p>
<p>7 Ось прийду скоро! Блаженний, хто додержує слова пророцтва книги цієї!»</p>
<p>8 І я, Іоанн, бачив це і чув. І коли ж почув і побачив, то упав до ніг ангела, котрий показав мені це, щоб поклонитись йому,</p>
<p>9 але він сказав мені: «Дивись, не роби цього, бо я співслужитель твій і братів твоїх пророків, і тих, хто додержується слів книги цієї. Богу поклонись!»</p>
<p>10 І сказав мені: «Не запечатуй слів пророцтва книги цієї, бо час близько!</p>
<p>11 Неправедний нехай ще чинить неправду; нечистий нехай ще оскверняється; праведний же нехай ще творить правду, і святий нехай ще освячується!</p>
<p>12 Ось прийду скоро, і відплата Моя зі Мною, щоб віддати кожному згідно вчинків його.</p>
<p>13 Я є Альфа і Омега, Початок і Кінець, Перший і Останній.</p>
<p>14 Блаженні ті, котрі додержуються заповідей Його, щоб мати право доступу до дерева життя, і ввійти в місто воротами.</p>
<p>15 А зовні — пси, і чародії, і розпусники, і убивці, і ідолослужителі, і всякий, хто любить і чинить неправду.</p>
<p>16 Я, Ісус, послав ангела Мого засвідчити вам це в церквах. Я корінь і рід Давидів, Зоря ясна і досвітня».</p>
<p>17 Дух і Наречена говорять: «Прийди!» І хто чує, нехай каже: «Прийди!» Хто спраглий, нехай прийде, і хто хоче, нехай бере воду життя даром!</p>
<p>18 І я також свідчу всякому, хто чує слова пророцтва книги цієї: якщо хто додасть щось до цього, то накладе на того Бог покарання, про які написано в книзі цій.</p>
<p>19 Якщо ж хто відійме щось від слів книги пророцтва цього, в того відійме Бог участь у книзі життя і в святому місті, і в тому, що написано в книзі цій.</p>
<p>20 Хто свідчить це, каже: «Так, Я скоро прийду!» Амінь. Так, гряди, Господи Ісусе!</p>
<p>21 Благодать Господа нашого Ісуса Христа з усіма вами. Амінь.</p>
</BODY>
</HTML>
