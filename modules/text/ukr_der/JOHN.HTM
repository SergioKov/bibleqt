<h2></h2>
<h4>Вiд Iвана 1</h4>
<p>1 Споконвіку було Слово, і Слово було у Бога, і Слово було Бог.</p>
<p>2 Воно було споконвіку в Бога.</p>
<p>3 Усе через Нього сталось, і без Нього не сталось ніщо, що сталось.</p>
<p>4 У Ньому життя було, і життя було світлом людям.</p>
<p>5 І світло світить у темряві, і темрява не огорнула його.</p>
<p>6 Був чоловік, посланий від Бога, якого ім'я Іоанн.</p>
<p>7 Він прийшов для свідчення, щоб засвідчити про Світло, щоб всі увірували через нього.</p>
<p>8 Він не був Світлом, але прийшов, щоб свідчити про Світло.</p>
<p>9 Було Світло істинне, що просвіщає кожну людину, яка приходить у світ.</p>
<p>10 Воно було в світі, і світ виник через Нього, і світ не пізнав Його</p>
<p>11 Прийшов до своїх, та свої не прийняли Його.</p>
<p>12 А тим, хто прийняв Його, віруючим в ім'я Його, дав владу бути дітьми Божими;</p>
<p>13 які народилися не від крові, ні від хотіння плоті, ні від хотіння мужа, але народились від Бога.</p>
<p>14 І Слово стало плоттю, і перебувало між нами, повне благодаті та істини, і ми бачили славу Його, славу як Єдинородного від Отця.</p>
<p>15 Іоанн свідчить про Нього і кликав, говорячи: «Це є Той, про Якого я казав, що Той, Хто йде за мною, став попереду мене, бо був раніше за мене».</p>
<p>16 І від Його повноти ми всі одержали благодать на благодать.</p>
<p>17 Бо Закон був даний через Мойсея, а благодать і істина з'явилися через Ісуса Христа.</p>
<p>18 Бога ніхто ніколи не бачив, лише Єдинородний Син, що в лоні Отця, Він явив нам Його.</p>
<p>19 А ось свідчення Іоанна, коли іудеї послали до нього з Єрусалиму священиків і левитів запитати його: «Хто ти є?»</p>
<p>20 І він об'явив і не відрікся, і об'явив: «Я не Христос!»</p>
<p>21 І спитали його: «То що ж? Ти Ілля?» Він сказав: «Ні!» «Пророк?» Він відповів: «Ні!»</p>
<p>22 Тоді сказали йому: «Хто ж ти? Щоб нам дати відповідь тим, що послали нас; що ти скажеш про себе самого?»</p>
<p>23 Він відповів: «Я — голос волаючого в пустині: 'Рівняйте дорогу для Господа!' — як сказав пророк Ісайя».</p>
<p>24 А посланці були з фарисеїв.</p>
<p>25 І вони запитали його: «Чому тоді ти хрестиш, коли ти не Христос, ні Ілля, ні пророк?»</p>
<p>26 Іоанн сказав їм у відповідь: «Я хрещу водою, але стоїть серед вас Той, Кого ви не знаєте;</p>
<p>27 Він Той, Хто іде за мною, але Котрий став попереду мене. Я недостойний розв'язати ремінь взуття Його».</p>
<p>28 Це сталося у Віфанії, по ту сторону Йордану, де хрестив Іоанн.</p>
<p>29 На другий день Іоанн бачить Ісуса, що іде до нього і говорить: «Ось Агнець Божий, Котрий бере на Себе гріх світу.</p>
<p>30 Це Той, про Кого я сказав: 'За мною йде Муж, Який став попереду мене, бо Він був раніше за мене'.</p>
<p>31 Я не знав Його, але для того прийшов хрестити водою, щоб Він був явлений Ізраїлеві».</p>
<p>32 І свідчив Іоанн, говорячи: «Я бачив Духа, що сходив з неба, як голуб і перебував на Ньому.</p>
<p>33 Я не знав Його, але Той, Хто послав мене хрестити водою, сказав мені: 'На Кому побачиш Духа, що сходить і перебуває на Ньому, Той хреститиме Духом Святим'.</p>
<p>34 І я бачив і засвідчив, що Він — Син Божий».</p>
<p>35 На другий день знову Іоанн стояв та двоє з учнів його.</p>
<p>36 І, поглянувши на Ісуса, що проходив, сказав: «Ось Агнець Божий!»</p>
<p>37 Почувши від нього ці слова, обидва учні пішли за Ісусом.</p>
<p>38 А Ісус, обернувшись, побачив, що вони йдуть за Ним, запитав їх: «Що шукаєте?» Вони сказали Йому: «Равві (що означає: Учитель), де Ти живеш?»</p>
<p>39 Говорить їм: «Підіть і побачите!» Вони пішли і побачили, де Він живе, і пробули в Нього той день. Було ж близько десятої години.</p>
<p>40 Один з тих двох, що чули від Іоанна про Ісуса і пішли за Ним, був Андрій, брат Симона Петра.</p>
<p>41 Він перший знаходить брата свого Симона і каже йому: «Ми знайшли Месію, що означає — Христос».</p>
<p>42 І привів його до Ісуса. Ісус же, глянувши на нього, сказав: «Ти — Симон, син Йонин, ти будеш називатися Кіфа», що означає камінь (Петро).</p>
<p>43 На другий день Ісус захотів іти в Галілею. І знаходить Филипа і каже йому: «Іди за Мною!»</p>
<p>44 Филип же був з Віфсаїди, з одного міста з Андрієм і Петром.</p>
<p>45 Филип знаходить Нафанаїла і каже йому: «Ми знайшли Того, про Кого писав Мойсей у Законі і пророки, Ісуса, сина Йосифа з Назарету».</p>
<p>46 А Нафанаїл сказав йому: «Чи може що доброго бути з Назарету?» Филип відповів йому: «Іди і подивись!»</p>
<p>47 Ісус побачив Нафанаїла, що йде до Нього, сказав про нього: «Ось справді ізраїльтянин, в якому нема лукавства».</p>
<p>48 Нафанаїл говорить Йому: «Звідки знаєш мене?» Ісус відповів йому: «Перше, ніж Филип покликав тебе, як ти був під смоковницею, Я бачив тебе».</p>
<p>49 Нафанаїл відповів Йому: «Равві! Ти — Син Божий, Ти — Цар Ізраїля!»</p>
<p>50 Ісус сказав йому у відповідь: «Ти віриш тому, що Я сказав тобі: Я бачив тебе під смоковницею? Побачиш ще більше цього».</p>
<p>51 І говорить йому: «Істинно, істинно кажу вам: віднині побачите небо відкритим, і ангелів Божих, що підіймаються і спускаються до Сина Людського».</p>
<h4>Вiд Iвана 2</h4>
<p>1 Третього дня було весілля в Кані Галілейській, і мати Ісусова була там.</p>
<p>2 Ісус також був запрошений з учнями Своїми на весілля.</p>
<p>3 І як не вистачало вина, мати Ісусова каже Йому: «Вина нема у них».</p>
<p>4 Ісус сказав їй: «Жоно, що Мені і тобі? Моя година ще не прийшла».</p>
<p>5 А мати Його каже слугам: «Що скаже Він вам, те зробіть».</p>
<p>6 Було ж тут, за іудейським звичаєм, для обмивання, шість кам'яних посудин для води, які вміщали відер по два або по три.</p>
<p>7 Ісус сказав їм: «Наповніть посудини водою». І наповнили їх по вінця.</p>
<p>8 І сказав Він їм: «Тепер черпайте і несіть до розпорядника бенкету». І понесли.</p>
<p>9 Коли ж розпорядник покуштував воду, яка стала вином, — а він не знав, звідки воно взялося, знали тільки слуги, які черпали воду, — тоді розпорядник кличе жениха</p>
<p>10 і говорить йому: «Кожний чоловік ставить спочатку добре вино, а коли сп'яніють, тоді гірше, а ти зберіг добре вино аж досі».</p>
<p>11 Так поклав Ісус початок чудесам у Кані Галілейській і явив славу Свою. І учні Його увірували в Нього.</p>
<p>12 Після цього прийшов Він у Капернаум: Сам і мати Його, і брати Його, і учні Його, і там пробули декілька днів.</p>
<p>13 Наближалася Пасха іудейська, і прийшов Ісус в Єрусалим.</p>
<p>14 І знайшов, що у храмі продавали волів, овець і голубів, і сиділи міняльники грошей.</p>
<p>15 І, зробивши бич з мотузків, Він вигнав усіх з храму, і овець і волів, а гроші міняльникам розсипав, поперевертавши їхні столи.</p>
<p>16 А продавцям голубів сказав: «Заберіть це звідси, і не робіть дому Отця Мого домом торгівлі!»</p>
<p>17 При цьому учні Його згадали, що написано: «Ревність за домом Твоїм з'їдає Мене».</p>
<p>18 На це іудеї сказали Йому: яким знаменням докажеш Ти нам, що маєш владу так робити?»</p>
<p>19 Ісус сказав їм у відповідь: «Зруйнуйте цей храм, і Я за три дні знову збудую його!»</p>
<p>20 На це сказали іудеї: «Сорок шість років цей храм будувався, а Ти за три дні збудуєш його?»</p>
<p>21 Але Він говорив про храм тіла Свого.</p>
<p>22 Коли ж Він воскрес з мертвих, то Його учні згадали, що Він говорив це, і вони повірили Писанню і слову, яке Ісус говорив.</p>
<p>23 Коли Він був у Єрусалимі на святі Пасхи, багато увірували в ім'я Його, бачивши чудеса, які Він творив.</p>
<p>24 Але Ісус не довірявся їм, бо Сам знав усіх.</p>
<p>25 І не мав потреби, щоб хтось свідчив про людину, бо Сам знав, що в людині.</p>
<h4>Вiд Iвана 3</h4>
<p>1 Був же чоловік з фарисеїв, на ім'я Никодим, начальник іудейський.</p>
<p>2 Він прийшов до Ісуса вночі і сказав Йому: «Равві, ми знаємо, що Ти Учитель, Який прийшов від Бога, бо ніхто не може творити таких чудес, які Ти твориш, якщо Бог не буде з ним».</p>
<p>3 Ісус сказав йому у відповідь: «Істинно, істинно кажу Я тобі: якщо хто не народиться згори, не може бачити Царства Божого».</p>
<p>4 Никодим каже Йому: «Як може людина родитися, бувши старою: хіба може вона ввійти знову в утробу матері своєї та й народитися?»</p>
<p>5 Ісус відповів: «Істинно, істинно кажу тобі: якщо хто не народиться від води і Духа, не може увійти в Царство Боже.</p>
<p>6 Народжене від плоті є плоть, а народжене від Духа є дух.</p>
<p>7 Не дивуйся тому, що Я сказав тобі: 'Вам треба народитися згори'.</p>
<p>8 Вітер віє, де хоче, ти чуєш голос його, але не знаєш, звідки він приходить і куди відходить. Так з кожним народженим від Духа».</p>
<p>9 Никодим відповів, кажучи: «Як це може бути?»</p>
<p>10 Ісус, відповідаючи, сказав: «Ти — учитель ізраїльський, і цього не знаєш?</p>
<p>11 Істинно, істинно кажу тобі: ми говоримо те, що знаємо, і свідчимо про те, що бачили, — та ви не приймаєте свідчення Нашого.</p>
<p>12 Якщо Я сказав вам про земне, і ви не вірите, як можете повірити, коли буду говорити про небесне?</p>
<p>13 Ніхто не сходив на небо, тільки Той, Хто з неба зійшов, Син Людський, що на небі.</p>
<p>14 І як Мойсей підніс мідного змія в пустині, так мусить бути піднесений Син Людський,</p>
<p>15 щоб кожен, хто віруює в Нього, мав життя вічне.</p>
<p>16 Бо так Бог полюбив світ, що віддав Сина Свого Єдинородного, щоб кожен, віруючий у Нього, не загинув, а мав життя вічне.</p>
<p>17 Бо Бог не послав Сина в світ, щоб судити світ, але щоб світ був спасений через Нього.</p>
<p>18 Віруючий у Нього, не буде осуджений, а невіруючий уже осуджений, бо не увірував в ім'я Єдинородного Сина Божого.</p>
<p>19 Суд ж такий, що Світло прийшло в світ, але люди полюбили темряву більше, ніж світло, бо діла їхні були злі.</p>
<p>20 Бо кожен хто чинить зло, ненавидить світло і не йде до світла, щоб не викрилися діла його.</p>
<p>21 А хто творить правду, йде до світла, щоб діла його виявились, тому що вони вчинені в Бозі».</p>
<p>22 Після цього Ісус прийшов з Своїми учнями в землю Іудейську і там проживав з ними, і хрестив.</p>
<p>23 А Іоанн також хрестив в Еноні, близько Салиму, бо було там багато води, і приходили і хрестились.</p>
<p>24 Бо Іоанн ще не був вкинутий у в'язницю.</p>
<p>25 Тоді між учнями Іоанновими і іудеями виникла суперечка про очищення.</p>
<p>26 І вони прийшли до Іоанна і сказали йому: «Учителю, Той, Хто був з тобою при Йордані, і про Якого ти свідчив, ось Він хрестить, і всі йдуть до Нього».</p>
<p>27 Іоанн сказав у відповідь: «Не може людина нічого приймати на себе, якщо не буде дано їй з неба.</p>
<p>28 Ви ж самі мені свідки в тому, що я сказав: 'Я — не Христос', але я посланий перед Ним.</p>
<p>29 Хто має наречену, той жених, а друг жениха, стоячи й слухаючи його радістю радіє, чуючи голос жениха. Така радість моя оце здійснилась!</p>
<p>30 Йому належить рости, а мені умалятися.</p>
<p>31 Хто згори приходить, Той над усіма, хто від землі — земний і поземному говорить. Хто з неба приходить, Той над усіма.</p>
<p>32 І що Він бачив і чув, про те і свідчить, і ніхто не приймає свідчення Його.</p>
<p>33 Хто ж прийняв свідчення Його, той ствердив, що Бог є істинний.</p>
<p>34 Бо Той, Кого Бог послав, говорить слова Божі, бо не мірою Бог дає Духа.</p>
<p>35 Отець любить Сина, і все дав у руки Його.</p>
<p>36 Віруючий у Сина має вічне життя, а не віруючий у Сина, не побачить життя, але гнів Божий перебуває на ньому».</p>
<h4>Вiд Iвана 4</h4>
<p>1 Коли ж Ісус довідався, що фарисеї почули, що Він більше збирає учнів і хрестить, ніж Іоанн,</p>
<p>2 хоч Ісус Сам не хрестив, а учні Його,</p>
<p>3 то залишив Іудею і пішов знов у Галілею.</p>
<p>4 Потрібно було Ісусові переходити через Самарію.</p>
<p>5 Отож, приходить Він до одного міста Самарії, яке зветься Сіхар, недалеко від поля, яке Яків дав синові своєму Йосифу.</p>
<p>6 Там був колодязь Якова. А Ісус, зморений дорогою, сів біля колодязя. Було близько шостої години.</p>
<p>7 Приходить жінка з Самарії набрати води. Ісус говорить їй: «Дай Мені напитися!»</p>
<p>8 Учні ж Його пішли в місто, щоб купити їжі.</p>
<p>9 Самарянка говорить Йому: «Як це Ти, будучи іудеєм, просиш напитися в мене, самарянки? Бо іудеї не знаються з самарянами».</p>
<p>10 Ісус сказав їй у відповідь: «Коли б ти знала дар Божий, і Хто говорить тобі: 'Дай Мені напитися!', то ти сама просила б у Нього, і Він дав би тобі води живої».</p>
<p>11 Жінка сказала Йому: «Господи, Тобі і зачерпнути нічим, а колодязь глибокий, звідки ж у Тебе вода жива?</p>
<p>12 Невже Ти більший від отця нашого Якова, котрий дав нам цей колодязь і сам з нього пив, і діти його, і худоба його?»</p>
<p>13 Ісус сказав їй у відповідь: «Кожен, хто п'є цю воду, буде мати спрагу знову.</p>
<p>14 А хто буде пити воду, яку Я дам йому, ніколи не буде вже мати спраги, бо вода, яку Я дам йому, стане в нім джерелом води, яка тече в життя вічне».</p>
<p>15 Жінка сказала Йому: «Пане, дай мені тієї води, щоб я не мала спраги і не приходила сюди черпати».</p>
<p>16 Ісус сказав їй: «Піди, поклич чоловіка твого, і приходь сюди».</p>
<p>17 Жінка сказала у відповідь: «Я не маю чоловіка!» Ісус сказав їй: «Ти сказала правду, що чоловіка не маєш,</p>
<p>18 бо ти мала п'ять чоловіків, і той, котрого тепер маєш, не чоловік тобі. Це ти правду сказала».</p>
<p>19 Жінка говорить Йому: «Пане, я бачу, що Ти пророк!</p>
<p>20 Отці наші поклонялись Богу на цій горі, а ви говорите, що в Єрусалимі те місце, де треба поклонятися».</p>
<p>21 Ісус сказав їй: «Жінко, повір Мені, що надходить час, коли не на горі цій, і не в Єрусалимі будете поклонятись Отцеві.</p>
<p>22 Ви поклоняєтесь тому, чого не знаєте, а ми поклоняємось тому, що знаємо, бо спасіння від Іудеїв.</p>
<p>23 Але прийде час, і настав уже, коли істинні поклонники будуть поклонятися Отцеві в дусі і істині, бо таких поклонників Отець шукає.</p>
<p>24 Бог є Дух, і ті, що поклоняються Йому, повинні поклонятися в дусі і істині».</p>
<p>25 Жінка говорить Йому: «Знаю, що прийде Месія, Котрий зветься Христос, і коли Він прийде, то звістить нам усе».</p>
<p>26 Ісус сказав їй: «Це Я, Котрий говорю з тобою».</p>
<p>27 У цей час прийшли учні Його і здивувались, що Він розмовляє з жінкою. Проте жоден з них не спитав: «Чого хочеш?» або: «Про що з нею розмовляєш?»</p>
<p>28 Жінка ж залишила свій водонос, і побігла в місто, і сказала людям:</p>
<p>29 «Ідіть, погляньте на Чоловіка, Який сказав мені все, що я вчинила, чи не Він Христос?»</p>
<p>30 Вони вийшли з міста і прийшли до Нього.</p>
<p>31 Тим часом учні просили Його, кажучи: «Учителю, їж!»</p>
<p>32 Але Він сказав їм: «У мене є їжа, якої ви не знаєте».</p>
<p>33 Тоді учні говорили між собою: «Хіба хтось приніс Йому їсти?»</p>
<p>34 Ісус же сказав їм: «Моя їжа — чинити волю Того, Хто послав Мене і звершити діло Його.</p>
<p>35 Чи не кажете ви: 'Ще чотири місяці, і настануть жнива?' А Я кажу вам: підніміть очі ваші і погляньте на ниви, як вони пополовіли і готові до жнив.</p>
<p>36 А хто жне, той одержує нагороду і збирає плід у життя вічне, щоб той, хто сіє, і хто жне — раділи разом.</p>
<p>37 Бо в цьому поговірка правдива: 'Один сіє, а інший жне'.</p>
<p>38 Я послав вас жати те, над чим ви не трудились. Інші трудились, а ви увійшли в їхню працю».</p>
<p>39 І з того міста багато самарян увірували в Нього через слово жінки, яка свідчила: «Він сказав мені все, що я вчинила».</p>
<p>40 Тому, коли самаряни прийшли до Нього, то просили Його побути в них. І Він пробув там два дні.</p>
<p>41 І ще більше увірувало в Нього через слово Його,</p>
<p>42 а жінці тій говорили: «Вже ми віримо не завдяки твоїм словам, бо ми самі чули і пізнали, що Він справді Спаситель світу — Христос».</p>
<p>43 Як минуло два дні, Він вийшов звідти і пішов у Галілею.</p>
<p>44 Бо Ісус Сам сказав, що пророк не має пошани у вітчизні своїй.</p>
<p>45 А коли Він прийшов у Галілею, галілеяни прийняли Його, бо бачили все, що зробив Він у Єрусалимі під час свята, бо ходили і вони також на свято.</p>
<p>46 Отже, Ісус знову прийшов у Кану Галілейську, де Він перетворив воду у вино. У Капернаумі був один царедворець, якого син був хворий.</p>
<p>47 Він почув, що Ісус прийшов з Іудеї в Галілею, прийшов до Нього і благав Його прийти і зцілити сина його, бо він був уже при смерті.</p>
<p>48 Ісус сказав йому: «Ви не увіруєте, якщо не побачите знамен і чудес.»</p>
<p>49 А царедворець говорить Йому: «Господи, прийди, поки не вмер син мій!»</p>
<p>50 Ісус сказав йому: «Йди, — син твій здоровий». Той повірив слову, яке сказав йому Ісус, і пішов.</p>
<p>51 На дорозі зустріли його слуги його і сказали: «Син твій здоровий!»</p>
<p>52 А він запитав їх: о котрій годині стало йому легше? Вони відповіли йому: «Вчора о сьомій годині гарячка залишила його».</p>
<p>53 З цього батько дізнався, що це була година, коли Ісус сказав йому: «Син твій здоровий», і увірував сам, і весь дім його.</p>
<p>54 Це було друге чудо, яке Ісус звершив, коли повернувся з Іудеї в Галілею.</p>
<h4>Вiд Iвана 5</h4>
<p>1 Після цього було свято іудейське, і Ісус прийшов у Єрусалим.</p>
<p>2 А в Єрусалимі, біля овечих воріт, є купальня, яка зветься по-єврейськи Віфезда і яка має п'ять критих ганків.</p>
<p>3 Там лежало багато хворих: сліпих, кривих, паралізованих, що чекали руху води,</p>
<p>4 бо ангел сходив час від часу в купальню і збурював воду, і хто перший входив після збурення води, той одужував, яку б він не мав хворобу.</p>
<p>5 І був там чоловік, котрий тридцять вісім років був хворий.</p>
<p>6 Коли Ісус побачив його, лежачого, і, знаючи, що він уже довгий час лежить, говорить йому: «Хочеш бути здоровим?»</p>
<p>7 Хворий відповів Йому: «Господи, я не маю чоловіка, котрий опустив би мене в купальню, як вода збуриться, коли я приходжу, то вже інший входить раніше мене».</p>
<p>8 Ісус говорить йому: «Встань, візьми постіль твою і ходи!»</p>
<p>9 І він одразу одужав, взяв постіль свою і почав ходити. Того дня була субота.</p>
<p>10 Тому іудеї говорили зціленому: «Сьогодні субота, і не слід тобі брати постіль твою».</p>
<p>11 А він відповів їм: «Хто зцілив мене, Той і сказав мені: 'Візьми постіль твою і ходи'».</p>
<p>12 Вони запитали його: «Хто, Той чоловік, Котрий сказав тобі: 'Візьми постіль твою і ходи?'»</p>
<p>13 Але зцілений не знав, Хто Він, бо Ісус зник у народі, що був на тому місці.</p>
<p>14 Потім Ісус знайшов його у храмі і сказав йому: «Ось ти тепер одужав, — не гріши більше, щоб щось гіршого не сталося з тобою».</p>
<p>15 Чоловік же пішов і розповів іудеям, що Той, Хто зцілив його, є Ісус.</p>
<p>16 Тому іудеї почали переслідувати Ісуса і шукали вбити Його за те, що таке Він чинив у суботу.</p>
<p>17 А Ісус відповів їм: «Отець Мій донині творить і Я творю».</p>
<p>18 Тому іудеї ще більше намагались вбити Його за те, що Він не тільки порушував суботу, але й Отцем Своїм називав Бога, тим роблячи Себе рівним Богові.</p>
<p>19 На це Ісус сказав: «Істинно, істинно кажу вам: Син нічого не може творити Сам від Себе, якщо не бачить, що Отець творить, бо що Він творить, те так само творить і Син.</p>
<p>20 Бо Отець любить Сина і показує Йому все, що Сам творить, і покаже Йому більші діла від цих, щоб ви дивувалися.</p>
<p>21 Бо як Отець воскрешає мертвих і оживляє, так і Син оживляє, кого хоче.</p>
<p>22 Бо Отець не судить нікого, а передав весь суд Синові,</p>
<p>23 щоб усі шанували Сина, як шанують Отця. Хто не шанує Сина, той не шанує Отця, Який послав Його.</p>
<p>24 Істинно, істинно кажу вам: хто слухає слово Моє і вірує в Того, Хто послав Мене, має вічне життя і на суд не приходить, а перейшов від смерті в життя.</p>
<p>25 Істинно, істинно кажу вам: що настане час і настав уже, коли мертві почують голос Сина Божого, і, почувши, оживуть.</p>
<p>26 Бо як Отець має життя в Самому Собі, так і дав Синові мати життя в Самому Собі.</p>
<p>27 І дав Йому владу суд творити, бо Він є Син Людський.</p>
<p>28 Не дивуйтесь цьому, бо настає час, коли всі, які в гробах, почують голос Його</p>
<p>29 і повиходять: ті, що чинили добро, у воскресіння життя, а ті, хто чинив зло, у воскресіння осудження.</p>
<p>30 Я не можу Сам від Себе творити нічого; як Я чую, так і суджу, і суд Мій справедливий, бо не шукаю Моєї волі, а волі Отця, Який послав Мене.</p>
<p>31 Коли Я свідчу Сам про Себе, то свідчення Моє неправдиве.</p>
<p>32 Є Інший, Хто свідчить про Мене, і Я знаю, що свідчення, яким Він свідчить про Мене, є правдиве.</p>
<p>33 Ви послали до Іоанна, і він засвідчив про істину.</p>
<p>34 А в тім, Я не від людини приймаю свідчення, але говорю це для того, щоб ви спаслися.</p>
<p>35 Він був світильником, який горів і світив, а ви хотіли тільки короткий час порадуватись при світлі його.</p>
<p>36 Я ж маю свідчення більше від Іоаннового, бо діла, які Отець доручив Мені виконати, ті самі діла, які Я чиню, свідчать про Мене, що Отець послав Мене.</p>
<p>37 І Сам Отець, Котрий послав Мене, засвідчив про Мене. Ви ж ніколи не чули ні голосу Його, ні лиця не бачили Його.</p>
<p>38 І не маєте слова Його, щоб перебувало у вас, бо не вірите в Того, Кого Він послав.</p>
<p>39 Дослідіть Писання, бо через них ви думаєте мати вічне життя, — вони ж свідчать про Мене.</p>
<p>40 Та ви не хочете прийти до Мене, щоб мати життя.</p>
<p>41 Я не приймаю слави від людей,</p>
<p>42 але знаю вас, що ви не маєте в собі любові до Бога.</p>
<p>43 Я прийшов в ім'я Отця Мого, і не приймаєте Мене, коли ж інший прийде в ім'я своє, його приймете.</p>
<p>44 Як можете ви увірувати, коли приймаєте славу один від одного, а слави, яка від Бога Єдиного, не шукаєте.</p>
<p>45 Не думайте, що Я буду звинувачувати вас перед Отцем, вас звинувачуватиме Мойсей, на кого ви надієтесь.</p>
<p>46 Коли б ви вірили Мойсеєві, повірили б і Мені, бо він писав про Мене.</p>
<p>47 Якщо ви не вірите Писанням його, то як повірите Моїм словам?»</p>
<h4>Вiд Iвана 6</h4>
<p>1 Після того Ісус пішов на другий бік моря Галілейського, чи Тиверіядського.</p>
<p>2 І багато народу пішло за Ним, бо вони бачили чудеса, які творив Він над хворими.</p>
<p>3 Ісус зійшов на гору і сидів там з учнями Своїми.</p>
<p>4 Наближалася Пасха, свято іудейське.</p>
<p>5 Коли Ісус звів очі і побачив, що багато народу йде до Нього, сказав Филипові: «Де нам купити хліба, щоб нагодувати їх?»</p>
<p>6 А говорив Він це, випробовуючи його, бо Сам знав, що хотів робити.</p>
<p>7 Филип відповів йому: «І на двісті динаріїв хліба не вистачить їм, щоб кожен з них хоч трохи одержав».</p>
<p>8 Один з учнів Його, Андрій, брат Симона Петра, говорить Йому:</p>
<p>9 «Тут є один хлопець, котрий має п'ять ячмінних хлібів та дві риби, але що то є на таку безліч народу?»</p>
<p>10 Ісус сказав: «Звеліть людям сісти!» На тому місці було багато трави. Отже, сіло людей близько п'яти тисяч.</p>
<p>11 Ісус взяв хліби і, віддавши подяку, роздав учням, а учні тим, що сиділи; також і риби, скільки хто хотів.</p>
<p>12 І коли наситились, Він сказав учням Своїм: «Зберіть куски, що залишилися, щоб нічого не пропало».</p>
<p>13 І вони зібрали, і наповнили дванадцять кошів кусками від п'яти ячмінних хлібів, які залишились у тих, що їли.</p>
<p>14 Тоді люди, побачивши чудо, яке вчинив Ісус, сказали: «Це воістину Той пророк, Котрий повинен прийти у світ».</p>
<p>15 Ісус же, дізнавшись, що хочуть прийти, несподівано взяти Його і зробити царем, знову пішов на гору один.</p>
<p>16 Коли настав вечір, учні Його зійшли до озера</p>
<p>17 і, увійшовши в човен, попливли на другий бік моря, в Капернаум. Уже стемніло, а Ісус не приходив до них.</p>
<p>18 Дув сильний вітер і море хвилювалося.</p>
<p>19 Пропливши з двадцять п'ять або тридцять стадій, вони побачили Ісуса, що йшов по морю і наближався до човна, і злякались.</p>
<p>20 Але Він сказав Їм: «Це Я, не бійтесь!»</p>
<p>21 Вони хотіли взяти Його в човен, і човен відразу причалив до берега, куди пливли.</p>
<p>22 На другий день народ, який стояв по той бік озера, бачив, що там не було іншого човна, крім того, в який увійшли учні Його, і що Ісус не входив з учнями Своїми в човен, а учні відпливли самі.</p>
<p>23 А тим часом припливли інші човни з Тіверіяди до того місця, де вони їли хліби за благословенням Господнім.</p>
<p>24 Отже, коли люди побачили, що там нема ні Ісуса, ні учнів Його, то також посідали в човни і припливли в Капернаум, шукаючи Ісуса.</p>
<p>25 І, знайшовши Його по той бік моря, сказали Йому: «Учителю, коли Ти прибув сюди?»</p>
<p>26 Ісус сказав їм у відповідь: «Істинно, істинно кажу вам: ви шукаєте Мене не тому, що бачили чудеса, а тому, що їли хліб і наситились.</p>
<p>27 Дбайте не про їжу тлінну, а про їжу, яка залишається на життя вічне, яку дасть вам Син Людський, бо на Ньому поклав печать Свою Бог Отець».</p>
<p>28 Вони сказали Йому: «Що ми маємо робити, щоб творити діла Божі?»</p>
<p>29 Ісус відповів їм, кажучи: «Ось діло Боже, щоб ви вірували в Того, Кого Він послав».</p>
<p>30 На це вони сказали Йому: «Яке ж знамення Ти створиш, щоб ми побачили і повірили Тобі? Що Ти робиш?</p>
<p>31 Наші батьки їли манну в пустині, як написано: 'Хліб з неба дав їм їсти'».</p>
<p>32 Ісус сказав їм: «Істинно, істинно кажу вам: не Мойсей дав вам хліб з неба, а Отець Мій дає вам істинний хліб з неба.</p>
<p>33 Бо хліб Божий є Той, Хто сходить з неба і дає життя світові».</p>
<p>34 На це сказали Йому: «Господи, давай нам завжди такий хліб!»</p>
<p>35 А Ісус сказав їм: «Я — хліб життя. Хто приходить до Мене, не буде голодувати, і хто вірує в Мене — ніколи не матиме спраги.</p>
<p>36 Але Я сказав вам, що хоч ви й бачили Мене, але не віруєте!</p>
<p>37 Все, що Отець дає Мені, приходить до Мене, а того, хто приходить до Мене, не відштовхну геть.</p>
<p>38 Бо Я зійшов з небес не для того, щоб творити Мою волю, а волю Того, Хто послав Мене.</p>
<p>39 Воля ж Отця, Котрий послав Мене, є та, щоб з усього, що Він дав Мені, нічого не погубити, а все те воскресити останнього дня.</p>
<p>40 Воля Того, Хто послав Мене, є та, щоб усякий, хто бачить Сина і вірує в Нього, мав вічне життя, і Я воскрешу його останнього дня».</p>
<p>41 Тоді іудеї стали ремствувати на Нього за те, що Він сказав: «Я хліб, який зійшов з небес».</p>
<p>42 І говорили: «Чи ж не Ісус це, син Йосифа, Котрого батька і матір ми знаємо? Як же Він говорить: 'Я зійшов з небес?'»</p>
<p>43 Ісус сказав їм у відповідь: «Не ремствуйте між собою!</p>
<p>44 Ніхто не може прийти до Мене, якщо Отець, Який послав Мене, не притягне його до Мене, — і Я воскрешу його в останній день.</p>
<p>45 У пророків написано: 'І всі будуть навчені від Бога. Кожен, хто чув від Отця і навчився, приходить до Мене'.</p>
<p>46 Це не те, щоб хтось бачив Отця, крім Того, Хто від Бога, Той бачив Отця.</p>
<p>47 Істинно, істинно кажу вам: хто вірує в Мене, має вічне життя.</p>
<p>48 Я — хліб життя!</p>
<p>49 Батьки ваші їли манну в пустині, і померли.</p>
<p>50 Хліб, який сходить з небес, такий, що, хто його їсть, той не помре.</p>
<p>51 Я — живий хліб, який зійшов з небес, коли хто буде їсти цей хліб, — буде жити вічно. А хліб, який Я дам, то є тіло Моє, яке Я віддам за життя світу».</p>
<p>52 Тоді іудеї стали сперечатися між собою, говорячи: «Як же Він може дати нам тіло Своє їсти?»</p>
<p>53 Тоді Ісус сказав їм: «Істинно, істинно кажу вам: якщо ви не будете їсти тіла Сина Людського і пити кров Його, то не будете мати життя в собі.</p>
<p>54 Хто їсть тіло Моє і п'є кров Мою, той має вічне життя, і Я воскрешу його останнього дня.</p>
<p>55 Бо тіло Моє істинно є їжа, а кров Моя — істинно є пиття.</p>
<p>56 Хто їсть тіло Моє і п'є кров Мою, той перебуває в Мені, а Я в ньому.</p>
<p>57 Як живий Отець послав Мене, і живу Я Отцем, так і той, хто споживає Мене, буде жити Мною.</p>
<p>58 Це і є хліб, котрий зійшов з небес, не так як батьки ваші їли манну і повмирали; хто буде їсти цей хліб — буде жити вічно».</p>
<p>59 Це Він говорив у синагозі, коли навчав у Капернаумі.</p>
<p>60 А багато хто з учнів Його, почувши це, сказали: «Які дивні слова! Хто може збагнути це?»</p>
<p>61 А Ісус, знаючи Сам у Собі, що учні Його ремствують на те, сказав їм: «Чи це спокушає вас?</p>
<p>62 А що як побачите Сина Людського, Котрий возноситься туди, де був раніше?</p>
<p>63 Дух животворить; плоть ані скільки не допомагає. Слова, які Я говорив вам, є дух і життя.</p>
<p>64 Але є деякі між вами, що не вірують». Бо Ісус знав від початку, хто не вірує, і хто зрадить Його.</p>
<p>65 І сказав: «Тому Я говорив вам, що ніхто не може прийти до Мене, якщо не буде дано йому від Отця Мого».</p>
<p>66 З того часу багато з учнів Його відійшли від Нього і вже не ходили з Ним.</p>
<p>67 Тоді Ісус сказав дванадцятьом: «Чи не хочете і ви відійти?»</p>
<p>68 Симон Петро відповів Йому: «Господи, до кого нам іти? Ти маєш слова життя вічного.</p>
<p>69 І ми увірували і пізнали, що Ти — Христос, Син Бога Живого!»</p>
<p>70 Ісус відповів їм: «Чи не вибрав Я вас дванадцятьох, та один з вас — диявол».</p>
<p>71 Це говорив Він про Іуду, сина Симона Іскаріота, бо він мав зрадити Його, хоч був один з дванадцятьох.</p>
<h4>Вiд Iвана 7</h4>
<p>1 Після цього Ісус ходив по Галілеї, бо по Іудеї не хотів ходити, тому що іудеї намагалися вбити Його.</p>
<p>2 Наближалось свято іудейське, ставлення кущів.</p>
<p>3 Тоді брати Його сказали Йому: «Вийди звідси, та піди в Іудею, щоб учні Твої побачили вчинки, які Ти чиниш!</p>
<p>4 Бо ніхто не робить що-небудь таємно, а сам домагається бути відомим. Якщо Ти твориш такі діла, яви Себе світові».</p>
<p>5 Бо і брати Його не вірували в Нього.</p>
<p>6 На це Ісус сказав їм: «Мій час ще не прийшов, а для вас завжди час.</p>
<p>7 Світ не може ненавидіти вас, але Мене ненавидить тому, що Я свідчу про нього, що діла його злі.</p>
<p>8 Ідіть ви на це свято; Я ще не піду на це свято, бо ще час Мій не настав».</p>
<p>9 Сказавши їм це, Він залишився в Галілеї.</p>
<p>10 Коли ж брати Його пішли, тоді і Він пішов на свято, але не явно, а ніби таємно.</p>
<p>11 А іудеї шукали Його на святі і питали: «Де Він?»</p>
<p>12 І було багато розмов про Нього між людьми. Одні говорили: «Він добрий!», а інші говорили: «Ні, Він зводить народ!»</p>
<p>13 Проте ніхто не говорив про Нього відкрито, бо боялись іудеїв.</p>
<p>14 А в половині свята Ісус увійшов у храм і навчав.</p>
<p>15 Іудеї ж дивувались і говорили: «Як Він знає Писання, не вчившись?»</p>
<p>16 Ісус відповів їм, кажучи: «Моє вчення — не Моє, а Того, Хто послав Мене.</p>
<p>17 Хто хоче чинити волю Його, той довідається про це вчення чи воно від Бога, чи Я Сам від Себе говорю.</p>
<p>18 Хто говорить від себе самого, той шукає слави собі, а хто шукає слави Того, Хто послав Його, Той істинний, і нема неправди в Ньому.</p>
<p>19 Чи ж не дав вам Мойсей Закон, та ніхто з вас не дотримується Закону? За що шукаєте вбити Мене?»</p>
<p>20 Народ сказав у відповідь: «Чи не демон в Тобі? Хто хоче вбити Тебе?»</p>
<p>21 Ісус далі сказав їм: «Я зробив одне діло, і всі ви дивуєтесь.</p>
<p>22 Мойсей дав вам обрізання, (хоч воно не від Мойсея, а від отців), і ви в суботу обрізуєте чоловіка.</p>
<p>23 Якщо ж чоловік в суботу приймає обрізання, щоб Закон Мойсея не порушити, то чому ви ремствуєте на Мене за те, що Я чоловіка зцілив у суботу?</p>
<p>24 Не судіть по зовнішності, а судіть справедливим судом».</p>
<p>25 Тут сказав дехто з тих, що з Єрусалиму: «Чи не Той це, Котрого шукають убити?</p>
<p>26 А ось Він говорить відкрито, і нічого не кажуть Йому. Чи не переконались начальники, що Він справді Христос?</p>
<p>27 Та ми знаєм Цього, звідки Він, але коли Христос прийде, то ніхто не буде знати, звідки Він».</p>
<p>28 Тоді Ісус проголосив у храмі, навчаючи і кажучи: «І знаєте Мене, і знаєте звідки Я. А Я прийшов не Сам від Себе, але істинний Той, Хто послав Мене, Котрого ви не знаєте!</p>
<p>29 А Я знаю Його, бо Я від Нього, і Він послав Мене!»</p>
<p>30 І шукали, щоб схопити Його, але ніхто не наклав рук на Нього, бо ще не прийшов час Його.</p>
<p>31 Багато з народу увірували в Нього і казали: «Коли Христос прийде, невже вчинить більше чудес, ніж Цей чинить?»</p>
<p>32 Фарисеї почули, що таке говорить про Нього народ. Тоді фарисеї і первосвященики послали слуг своїх. щоб схопити Його.</p>
<p>33 Тоді Ісус сказав їм: «Ще недовго побуду Я з вами, та й піду до Того, Хто послав Мене.</p>
<p>34 Ви будете шукати Мене і не знайдете, а де буду Я, ви не зможете прийти».</p>
<p>35 Тоді іудеї говорили між собою: «Куди Він хоче йти, що ми не знайдемо Його? Чи не хоче Він іти в геллінське поселення і навчати геллінів?</p>
<p>36 І що означають ці слова, які Він сказав: 'Ви будете шукати Мене і не знайдете, і де Я буду, ви не зможете прийти?'»</p>
<p>37 В останній день великого свята, Ісус стояв і закликав, говорячи: «Коли прагне хто, іди до Мене і пий!</p>
<p>38 Хто вірує в Мене, як сказано в Писанні, з нутра його потечуть ріки води живої!»</p>
<p>39 Це Він сказав про Духа, Котрого мали прийняти віруючі в Нього. Бо ще Духа Святого не було на них, бо Ісус ще не був прославлений.</p>
<p>40 Багато з народу, почувши ці слова, говорили: «Справді, Він пророк!»</p>
<p>41 Інші говорили: «Це — Христос!» А ще інші говорили: «Хіба прийде Христос з Галілеї?</p>
<p>42 Чи Писання не каже, що Христос прийде з роду Давида, з міста Віфлієма, звідки Давид був?»</p>
<p>43 Отже, із-за Нього сталася в народі суперечка.</p>
<p>44 Дехто з них хотіли схопити Його, та ніхто не наклав рук на Нього.</p>
<p>45 І повернулися слуги до первосвящеників і фарисеїв, а ті сказали їм: «Чому ви не привели Його?»</p>
<p>46 А слуги відповіли: «Ніколи ще не говорила людина так, як Цей Чоловік!»</p>
<p>47 А фарисеї сказали їм: «Невже і ви спокусилися?</p>
<p>48 Хіба хто з начальників або з фарисеїв увірував у Нього?</p>
<p>49 Але цей народ неук в законі, проклятий він!»</p>
<p>50 Никодим, один з них, який приходив до Нього вночі, говорить їм:</p>
<p>51 «Чи ж судить Закон наш людину, якщо раніше не вислухають її і не дізнаються, що вона робить?»</p>
<p>52 На це сказали йому: «Чи й ти не з Галілеї? Роздивись і побачиш, що з Галілеї не приходить пророк!»</p>
<p>53 І кожний пішов до свого дому.</p>
<h4>Вiд Iвана 8</h4>
<p>1 Ісус же пішов на гору Оливну.</p>
<p>2 А вранці Він прийшов знову у храм, і всі люди прийшли до Нього. Він сів і навчав їх.</p>
<p>3 Ось книжники та фарисеї привели до Нього жінку, схоплену в перелюбі, і поставивши її посередині,</p>
<p>4 та й говорять Йому: «Учителю, цю жінку взято в перелюбі,</p>
<p>5 а Мойсей у Законі заповів нам таких побивати камінням, а що скажеш Ти?»</p>
<p>6 Це вони говорили, спокушуючи Його, щоб знайти що-небудь для звинувачення Його. Але Ісус, схилившись додолу, писав пальцем по землі, не звертаючи уваги.</p>
<p>7 Та коли ті не переставали питати Його, Він підвівся і сказав їм: «Хто з вас без гріха, нехай перший кине камінь у неї».</p>
<p>8 І знов, схилившись додолу, писав по землі.</p>
<p>9 Вони ж, почувши це, і докорені совістю, почали виходити один за одним, почавши від старших і до останніх, і залишився один Ісус і жінка, що стояла посередині.</p>
<p>10 Коли Ісус підвівся і не побачив нікого, крім жінки, то сказав їй: «Жінко, де ті, що обвинувачували тебе? Ніхто тебе не осудив?»</p>
<p>11 Вона відповіла: «Ніхто, Господи!» Ісус сказав їй: «І Я не осуджую тебе. Іди і більше не гріши!»</p>
<p>12 І знову Ісус говорив їм, кажучи: Я — Світло для світу; хто йде вслід за Мною, не буде ходити в темряві, а матиме світло життя».</p>
<p>13 Тоді фарисеї сказали Йому: «Ти свідчиш Сам про Себе; Твоє свідчення неправдиве».</p>
<p>14 Ісус сказав у відповідь: «Хоч Я свідчу Сам про Себе, Моє свідчення істинне, бо Я знаю звідки Я прийшов і куди йду; а ви не знаєте, звідки Я і куди йду.</p>
<p>15 Ви судите по плоті, а Я не суджу нікого.</p>
<p>16 І коли Я й суджу, то суд Мій праведний, бо Я не один, а Я і Отець, який послав Мене.</p>
<p>17 А в Законі вашому написано, що свідчення двох людей є правдиве.</p>
<p>18 Я Сам свідчу про Себе, і Отець, Котрий послав Мене, свідчить про Мене».</p>
<p>19 Тоді вони сказали Йому: «Де Твій Отець?» Ісус відповів: «Ви не знаєте ні Мене, ні Мого Отця; коли б ви знали Мене, то знали б і Отця Мого».</p>
<p>20 Ці слова Ісус говорив біля скарбниці, коли навчав у храмі; І ніхто не схопив Його, бо ще час Його не прийшов.</p>
<p>21 Тоді знову Ісус сказав їм: «Я відходжу, і ви будете шукати Мене, і помрете в гріхах ваших; куди Я йду, ви не зможете прийти».</p>
<p>22 А іудеї говорили: «Невже Він уб'є Сам Себе, що каже: 'Куди Я йду, ви не зможете прийти?'»</p>
<p>23 Він сказав їм: «Ви від нижніх, Я ж від вишніх. Ви від світу цього, Я — не від світу цього.</p>
<p>24 Тому Я сказав вам, що помрете в гріхах ваших, бо якщо не увіруєте, що це Я, то помрете в гріхах ваших».</p>
<p>25 Тоді вони сказали Йому: «Хто ж Ти?» Ісус відповів їм: «Я від початку Сущий, що і кажу вам.</p>
<p>26 Маю багато говорити і судити про вас, але Той, Хто послав Мене, є істинний, і Я кажу світові те, що почув від Нього».</p>
<p>27 Вони ж не зрозуміли, що Він говорив їм про Отця.</p>
<p>28 Тож Ісус сказав їм: «Коли ви піднесете Сина Людського, тоді ви зрозумієте, що то Я, і що Я не роблю нічого від Себе, але як Отець навчив Мене, так і говорю.</p>
<p>29 Той, Хто послав Мене, є зі Мною: Отець не залишив Мене Самого, бо Я роблю завжди те, що до вподоби Йому».</p>
<p>30 Коли Він це говорив, то багато увірувало в Нього.</p>
<p>31 Тоді Ісус сказав іудеям, котрі увірували в Нього: «Якщо ви будете перебувати в слові Моєму, то ви істинно учні Мої.</p>
<p>32 І пізнаєте істину, і істина зробить вас вільними».</p>
<p>33 Вони відповіли Йому: «Ми Авраамові нащадки і ніколи не були невільниками нікому. Як же кажеш Ти: 'Станете вільними?'»</p>
<p>34 Ісус відповів їм: «Істинно, істинно кажу вам, що кожен, хто чинить гріх, той є рабом гріха.</p>
<p>35 Але раб не перебуває в домі вічно, а Син перебуває вічно.</p>
<p>36 Отже, коли Син визволить вас, то істинно ви будете вільні.</p>
<p>37 Я знаю, що ви нащадки Авраамові, але хочете вбити Мене, бо слово Моє не зрозуміле вам.</p>
<p>38 Я говорю те, що бачив у Отця Мого, а ви також робите те, що бачили у отця вашого».</p>
<p>39 Вони сказали Йому у відповідь: «Наш отець — Авраам». Ісус сказав їм: «Якби ви були Авраамові діти, то робили б діла Авраамові.</p>
<p>40 А тепер хочете вбити Мене, Чоловіка, Котрий сказав вам правду, яку Я чув від Бога. Цього Авраам не робив.</p>
<p>41 Ви робите діла отця вашого». Вони сказали Йому: «Ми не родилися від перелюбу; ми маємо одного Отця — Бога».</p>
<p>42 Ісус сказав їм: «Якби Бог був Отець ваш, ви б любили Мене, бо Я вийшов і прийшов від Бога. Я прийшов не Сам від Себе, а Він послав Мене.</p>
<p>43 Чому ви не розумієте мови Моєї? Тому що не можете слухати слова Мого!</p>
<p>44 Ваш отець диявол; і похоті отця вашого ви хочете чинити. Він був людиновбивцем від початку і не встояв у істині, бо нема істини в ньому. Коли він говорить неправду, то говорить від себе, бо він лжець і отець неправди.</p>
<p>45 А коли Я говорю істину, то не вірите Мені.</p>
<p>46 Хто з вас може докорити Мені за неправду? Коли Я говорю істину, то чому не вірите Мені?</p>
<p>47 Хто від Бога, той слухає слова Божі; ви тому не слухаєте, бо ви не є від Бога».</p>
<p>48 На це іудеї відповіли, кажучи: «Чи неправду ми кажемо, що Ти самарянин і демон у Тобі?»</p>
<p>49 Ісус відповів: «Нема в Мені демона, але Я шаную Отця Мого, а ви зневажаєте Мене.</p>
<p>50 Проте Я не шукаю слави Моєї, але є Той, Хто шукає, і судить.</p>
<p>51 Істинно, істинно кажу вам: хто зберігає слово Моє, той не побачить смерті повік».</p>
<p>52 Іудеї сказали Йому: «Тепер ми зрозуміли, що демон у Тобі. Авраам помер і пророки, а Ти кажеш: 'Хто зберігає слово Моє, не зазнає смерті повік'.</p>
<p>53 Хіба Ти більший від отця нашого Авраама, котрий помер? І від пророків, які повмирали? Ким Ти Себе робиш?»</p>
<p>54 Ісус відповів: «Якщо Я Сам Себе славлю, то Моя слава ніщо: Мій Отець прославляє Мене, про Котрого ви кажете, що Він Бог ваш.</p>
<p>55 І ви не пізнали Його, а Я знаю Його; і якщо скажу, що не знаю Його, — буду подібним до вас неправдомовцем. Але Я знаю Його і зберігаю слово Його.</p>
<p>56 Авраам, отець ваш, був радий побачити день Мій; і він побачив і зрадів».</p>
<p>57 На це сказали Йому іудеї: «Тобі немає ще й п'ятидесяти років, і Ти бачив Авраама?»</p>
<p>58 Ісус сказав їм: «Істинно, істинно кажу вам: перше, ніж був Авраам, Я є!»</p>
<p>59 Тоді вони схопили каміння, щоб убити Його, але Ісус сховався і вийшов із храму.</p>
<h4>Вiд Iвана 9</h4>
<p>1 І, проходячи, Він побачив чоловіка сліпого від народження.</p>
<p>2 А учні Його запитали Його, кажучи: «Учителю, хто згрішив: він чи батьки його, що він народився сліпим?»</p>
<p>3 Ісус відповів: «Не згрішив ні він, ні батьки його, але це сталося для того, щоб діла Божі виявились на Ньому.</p>
<p>4 Мені належиться виконувати діла Того, Хто послав Мене, доки ще день. Надходить ніч, коли ніхто не зможе нічого робити.</p>
<p>5 Доки Я в світі, Я Світло для світу».</p>
<p>6 Сказавши це, Він плюнув на землю, зробив суміш зі слини і помазав очі сліпому цією сумішшю,</p>
<p>7 і сказав йому: «Піди, вмийся в купальні Сілоамській», що означає: «Посланий». Він пішов, умився і прийшов зрячим.</p>
<p>8 Сусіди і ті, що бачили його раніше сліпим, говорили: «Чи це не той, що сидів і просив милостиню?»</p>
<p>9 Інші говорили: «Це він!» А ще інші говорили: «Схожий на нього». Він же сказав їм: «Це я!»</p>
<p>10 Вони розпитували його: «Як же відкрились очі твої?»</p>
<p>11 Він сказав їм у відповідь: «Чоловік, Котрого звуть Ісусом, зробив суміш, помазав нею очі мої і сказав мені: 'Піди в купальню Сілоам і вмийся'. Я пішов, умився та й прозрів».</p>
<p>12 І вони питають його: «Де Він?» Він відповів: «Не знаю!»</p>
<p>13 Повели ж цього колишнього сліпця до фарисеїв.</p>
<p>14 А була субота, коли Ісус зробив суміш і відкрив очі йому.</p>
<p>15 Запитали його також і фарисеї, як він прозрів. А він сказав їм: «Він помазав сумішшю очі мої, і я вмився і бачу».</p>
<p>16 Декотрі з фарисеїв сказали: «Цей чоловік не від Бога, бо не дотримується суботи». Але інші казали: «Як може чоловік грішний творити чудеса?» І сталася між ними суперечка.</p>
<p>17 Тоді вони говорять сліпому знову: «Що ти скажеш про Того, Хто відкрив тобі очі?» А він сказав: «Він пророк!»</p>
<p>18 Іудеї, однак, не повірили йому, що він був сліпий і прозрів, доки не покликали батьків того прозрілого.</p>
<p>19 І запитали їх, кажучи: «Чи це ваш син, про котрого ви кажете, що народився сліпим? Як же він тепер бачить?»</p>
<p>20 Батьки його сказали у відповідь: «Ми знаєм, що це наш син і що він народився сліпим,</p>
<p>21 а як він тепер бачить, ми не знаєм, і хто відкрив йому очі, — не знаєм. Він дорослий, його запитайте, нехай сам скаже про себе».</p>
<p>22 Так говорили батьки його; вони боялись іудеїв, бо іудеї змовились уже, що коли хто визнає Його за Христа, того відлучити від синагоги.</p>
<p>23 Тому-то говорили батьки його: «Він дорослий, спитайте його».</p>
<p>24 І вдруге покликали чоловіка, котрий був сліпим, і сказали йому: «Віддай хвалу Богові, ми знаємо, що Чоловік Той — грішник!»</p>
<p>25 Але він відповів: «Чи Він грішник, я не знаю; одне знаю, що я був сліпий, а тепер бачу».</p>
<p>26 Знову спитали його: «Що зробив Він з тобою? Як відкрив очі тобі?»</p>
<p>27 Він відповів їм: «Я вже говорив вам, та ви не слухали. Що ще хочете почути? Чи не хочете і ви стати учнями Його?»</p>
<p>28 Вони ж докорили йому і сказали: «Ти Його учень, а ми учні Мойсея!</p>
<p>29 Ми знаємо, що Бог говорив з Мойсеєм, Цього ж не знаємо, звідки Він!»</p>
<p>30 Чоловік сказав у відповідь: «То ж і дивно, що ви не знаєте звідки Він, а Він відкрив очі мої.</p>
<p>31 Ми знаємо, що Бог не слухає грішників, але хто шанує Бога і виконує волю Його, того слухає.</p>
<p>32 Від віку не чувано, щоб хто відкрив очі сліпому з народження.</p>
<p>33 Коли б Цей Чоловік був не від Бога, Він не міг би творити нічого».</p>
<p>34 Вони відповіли йому, кажучи: «Ти весь народився в гріхах, і ти будеш нас вчити?» І вигнали його геть.</p>
<p>35 Ісус, почувши, що вони вигнали його геть, і, знайшовши його, сказав йому: «Чи ти віруєш у Сина Божого?»</p>
<p>36 Він сказав у відповідь: «А Хто Він, Пане, щоб я увірував у Нього?»</p>
<p>37 Ісус сказав йому: «Ти бачив Його, і Він говорить з тобою».</p>
<p>38 Він сказав: «Господи, я вірую!» І поклонився Йому.</p>
<p>39 І сказав Ісус: «На суд прийшов Я в світ цей, щоб незрячі бачили, а ті, що бачать, стали сліпими».</p>
<p>40 Почувши це, фарисеї, котрі були з Ним, спитали Його: «Невже і ми сліпі?»</p>
<p>41 Ісус відповів їм: «Якби ви були сліпі, то не мали б гріха, але як ви говорите, що бачите, то і гріх ваш лишається на вас».</p>
<h4>Вiд Iвана 10</h4>
<p>1 Істинно, істинно кажу вам: хто входить в кошару овечу не дверима, а десь перелазить, той злодій і розбійник.</p>
<p>2 А хто входить дверима, той пастир вівцям.</p>
<p>3 Воротар відчиняє йому, і вівці слухаються голосу його, і він кличе своїх овець по імені і виводить їх.</p>
<p>4 І як виведе своїх овець, то йде перед ними, а вівці йдуть слідом за ним, бо знають голос його.</p>
<p>5 За чужим же не йдуть, а тікають від нього, бо не знають чужого голосу».</p>
<p>6 Цю притчу сказав їм Ісус, але вони не зрозуміли, про що Він говорив їм.</p>
<p>7 Тому Ісус сказав їм знову: «Істинно, істинно кажу вам: Я двері вівцям.</p>
<p>8 Всі хто приходили переді Мною, то злодії і розбійники, але вівці не послухали їх.</p>
<p>9 Я двері: хто через Мене увійде, спасеться; і увійде і вийде, і знайде пасовище.</p>
<p>10 Злодій приходить тільки для того, щоб украсти, вбити та нищити. Я прийшов для того, щоб мали життя і мали з достатком.</p>
<p>11 Я Пастир добрий! Добрий пастир покладає життя своє за овець.</p>
<p>12 А наймит не пастир, якому вівці не свої, коли бачить, що йде вовк, то залишає овець і втікає, а вовк їх хапає і розганяє.</p>
<p>13 А наймит тікає, бо він наймит, і не дбає про овець.</p>
<p>14 Я Пастир добрий, і знаю Моїх, а Мої знають Мене.</p>
<p>15 Як Отець знає Мене, так і Я знаю Отця, і Я кладу життя Моє за овець.</p>
<p>16 Також є у Мене і інші вівці, які не з цієї кошари, тих також Мені треба привести. І вони почують голос Мій, і буде одна отара, і один Пастир!</p>
<p>17 Тому Отець любить Мене, що Я віддаю життя Моє, щоб знову прийняти його.</p>
<p>18 Ніхто не відбирає його в Мене, але Я Сам віддаю його. Я маю владу віддати його і маю владу прийняти його знову. Цю заповідь отримав Я від Отця Мого».</p>
<p>19 І з-за цих слів виникла знову суперечка між Іудеями.</p>
<p>20 Багато хто з них говорив: «Він демона має і безумствує! Чому слухаєте Його?»</p>
<p>21 Інші ж казали: «Це слова не одержимого демоном! Хіба може демон відкривати очі сліпим?»</p>
<p>22 Було тоді в Єрусалимі свято Відновлення. Була зима.</p>
<p>23 Ісус ходив у храмі, в Соломоновім притворі.</p>
<p>24 Тут іудеї обступили Його і говорили Йому: «Доки будеш тримати нас у непевності? Якщо Ти Христос, то скажи нам відверто!»</p>
<p>25 Ісус відповів їм: «Я сказав вам, а ви не вірите. Діла, які Я творю в ім'я Отця Мого, свідчать про Мене.</p>
<p>26 Та ви не вірите, бо ви не з Моїх овець, як Я сказав вам.</p>
<p>27 Мої вівці слухаються голосу Мого, і Я знаю їх, і вони йдуть за Мною.</p>
<p>28 І Я даю їм життя вічне, і вони не загинуть повік, і ніхто не вихопить їх з руки Моєї.</p>
<p>29 Мій Отець, Котрий дав їх Мені, більший за всіх, і ніхто не може вихопити їх з руки Отця Мого.</p>
<p>30 Я і Отець — одно.</p>
<p>31 Тоді іудеї знову схопили каміння, щоб побити Його.</p>
<p>32 Ісус відповів їм: «Багато добрих діл показав Я вам від Отця Мого; за котре з них хочете побити Мене камінням?»</p>
<p>33 Іудеї відповіли Йому: «Не за добрі діла хочемо побити Тебе камінням, а за богохульство, бо Ти, будучи людиною, робиш Себе Богом».</p>
<p>34 Ісус відповів їм: «Хіба не написано в Законі вашім: 'Я сказав: Ви боги!?'</p>
<p>35 Якщо Він назвав богами тих, до кого було слово Боже, і не може порушитись Писання,</p>
<p>36 то чому Тому, Кого Отець освятив і послав у світ, говорите: 'Ти богохульствуєш', тому що Я сказав: 'Я Син Божий?'</p>
<p>37 Якщо Я не творю діл Отця Мого, не вірте Мені.</p>
<p>38 Якщо ж творю, то коли не вірите Мені, вірте ділам, щоб пізнали і повірили, що Отець у Мені і Я в Отці».</p>
<p>39 Тоді знову шукали схопити Його, та Він уникнув рук їхніх.</p>
<p>40 Ісус пішов знов на той бік Йордану, на місце, де раніше хрестив Іоанн, і там перебував.</p>
<p>41 І багато приходило до Нього і казали, що хоч Іоанн не створив жодного чуда, але все, що Іоанн говорив про Нього, було правдиве.</p>
<p>42 І багато там увірувало в Нього.</p>
<h4>Вiд Iвана 11</h4>
<p>1 Був один хворий, Лазар з Віфанії, із села Марії і сестри її Марфи.</p>
<p>2 Марія ж, брат якої Лазар був хворий, була та, котра намастила Господа миром і волоссям своїм обтерла ноги Йому.</p>
<p>3 Сестри послали сказати Йому: «Господи, ось кого Ти любиш, хворий».</p>
<p>4 Але Ісус, почувши це, сказав: «Ця хвороба не на смерть, а на славу Божу, щоб Син Божий прославився через неї».</p>
<p>5 Ісус любив Марфу, і сестру її, і Лазаря.</p>
<p>6 Коли ж почув, що той хворий, то залишився два дні на тім місці, де перебував.</p>
<p>7 Після цього сказав учням Своїм: «Ходім знову в Іудею!»</p>
<p>8 Учні сказали Йому: «Учителю, чи давно іудеї шукали побити Тебе камінням, а Ти знову йдеш туди?»</p>
<p>9 Ісус відповів: «Чи не дванадцять годин має день? Хто ходить удень, той не спотикається, бо він бачить світло світу цього.</p>
<p>10 А хто ходить уночі, той спотикається, бо немає світла з ним».</p>
<p>11 Це сказав Він, а після говорить їм: «Наш друг Лазар заснув, але Я йду розбудити його».</p>
<p>12 А учні сказали Йому: «Господи, якщо він заснув, то одужає».</p>
<p>13 Ісус говорив про смерть його, а вони думали, що Він говорить про звичайний сон.</p>
<p>14 Тоді Ісус сказав їм просто: «Лазар помер!</p>
<p>15 І Я радію за вас, що Я не був там, щоб ви увірували. Та ходім до нього!»</p>
<p>16 Тоді Фома, названий Близнюк, сказав до учнів: «Ходімо й ми і помремо з Ним».</p>
<p>17 Прийшовши, Ісус довідався, що він уже чотири дні в гробі.</p>
<p>18 Віфанія ж була близько Єрусалиму, стадій з п'ятнадцять.</p>
<p>19 І багато іудеїв прийшло до Марфи і Марії, щоб утішити їх у скорботі за братом їхнім.</p>
<p>20 Марфа, почувши, що Ісус іде, вийшла назустріч Йому, а Марія ж сиділа вдома.</p>
<p>21 І Марфа сказала Ісусові: «Господи, коли б Ти був тут, то не вмер би брат мій!</p>
<p>22 Та й тепер я знаю, що чого тільки Ти попросиш у Бога, то Бог дасть Тобі!»</p>
<p>23 Ісус сказав їй: «Твій брат воскресне!»</p>
<p>24 Марфа сказала Йому: «Знаю, що воскресне у воскресіння, в останній день».</p>
<p>25 Ісус сказав їй: «Я є воскресіння і життя. Хто вірує в Мене, хоч і вмре, оживе.</p>
<p>26 І кожен, хто живе і вірує в Мене, — не вмре повіки. Чи ти віриш цьому?»</p>
<p>27 Вона каже Йому: «Так, Господи, я вірю, що Ти Христос, Син Божий, Грядучий у світ».</p>
<p>28 І, сказавши це, вона пішла і покликала нишком Марію, сестру свою, сказавши: «Учитель тут, і кличе тебе».</p>
<p>29 Марія ж, почувши це, поспішно встала і пішла до Нього.</p>
<p>30 Ісус ще не ввійшов у село, але був на тому місці, де зустріла Його Марфа.</p>
<p>31 Тоді іудеї, котрі були з нею в домі і втішали її, побачивши, що Марія поспішно встала і вийшла, пішли за нею, думаючи, що вона пішла до гробу, плакати там.</p>
<p>32 Коли ж Марія прийшла туди, де був Ісус і побачила Його, то впала до ніг Його і сказала Йому: «Господи, коли б Ти був тут, то брат мій не вмер би!»</p>
<p>33 Коли ж Ісус побачив її, що вона плаче, і іудеї, котрі прийшли з нею, також плачуть, то в дусі розжалобився й зворушився Сам.</p>
<p>34 І запитав: «Де ви поклали його?» Вони відповіли: «Господи, піди і подивись!»</p>
<p>35 Ісус заплакав.</p>
<p>36 А іудеї казали: «Дивись, як Він любив його!»</p>
<p>37 А деякі з них казали: «Чи не міг Цей, що відкрив очі сліпому, вчинити так, щоб і цей не вмер?»</p>
<p>38 Ісус знову пройнявся жалем, і прийшов до гробу. Була це печера, і камінь лежав на ній.</p>
<p>39 Ісус сказав: «Відваліть камінь!» Марфа, сестра померлого, каже Йому: «Господи, вже смердить, бо чотири дні, як він у гробі».</p>
<p>40 Ісус говорить їй: «Чи Я не сказав тобі, що коли будеш вірувати, то побачиш славу Божу?»</p>
<p>41 І відвалили камінь, де лежав померлий. А Ісус звів очі Свої до неба і сказав: «Отче, дякую Тобі, що Ти почув Мене.</p>
<p>42 Я й знав, що Ти завжди почуєш Мене, але сказав для народу, який стоїть тут, щоб увірували, що Ти послав Мене».</p>
<p>43 Сказавши це, Він голосно промовив: «Лазарю, вийди геть!»</p>
<p>44 І померлий вийшов, обвитий по руках і ногах похоронними пеленами, а обличчя його було зав'язане хусткою. Ісус сказав їм: «Розв'яжіть його, нехай іде».</p>
<p>45 І багато з іудеїв, котрі поприходили до Марії, побачили, що Ісус вчинив, увірували в Нього.</p>
<p>46 А декотрі з них пішли до фарисеїв і розповіли їм про те, що Ісус зробив.</p>
<p>47 Тоді первосвященики і фарисеї скликали раду і казали: «Що нам робити? Цей Чоловік чинить багато чудес.</p>
<p>48 Якщо ми залишимо Його так, то всі увірують в Нього, і прийдуть римляни, і заволодіють містом нашим і народом».</p>
<p>49 А один з них, Кайяфа, був первосвящеником того року, він сказав їм: «Ви не знаєте нічого,</p>
<p>50 і не розумієте, що ліпше для вас, щоб один чоловік умер за людей, аніж, щоб увесь народ загинув».</p>
<p>51 Це ж він сказав не від себе, але, бувши в цім році первосвящеником, пророкував, що Ісус помре за народ;</p>
<p>52 і не тільки народ, але щоб і розсіяних дітей Божих зібрати водно.</p>
<p>53 З того дня вони змовилися убити Його.</p>
<p>54 Тому Ісус уже не ходив між іудеями відкрито, а пішов звідти в околиці поблизу пустині, в місто, яке називається Єфраїм, і там перебував з учнями Своїми.</p>
<p>55 Наближалась же Пасха іудейська, і багато людей ішли перед Пасхою з усього краю в Єрусалим, щоб очиститись.</p>
<p>56 Тоді шукали Ісуса і, стоячи в храмі, говорили один одному: «Як ви думаєте? Чи не прийде Він на свято?»</p>
<p>57 А первосвященики і фарисеї дали наказ: коли хто дізнається, де Він буде, нехай повідомить, щоб їм схопити Його.</p>
<h4>Вiд Iвана 12</h4>
<p>1 За шість днів до Пасхи прийшов Ісус у Віфанію, де був Лазар, померлий, якого Він воскресив з мертвих.</p>
<p>2 Там приготували Йому вечерю, а Марфа прислуговувала. Був і Лазар одним з тих, що возлежали з Ним.</p>
<p>3 Марія ж взяла фунт нардового чистого дорогоцінного мира, помазала ноги Ісусові і витерла їх волоссям своїм. І дім наповнився пахощами мира.</p>
<p>4 А Іуда Симонів Іскаріот, один з учнів Його, котрий хотів видати Його, сказав:</p>
<p>5 «Чому б не продати це миро за триста динаріїв та не роздати вбогим?»</p>
<p>6 Але він сказав це не тому, що дбав про вбогих, а тому, що був злодій. Він мав при собі скриньку з грошима і носив, що туди вкидали.</p>
<p>7 Ісус же сказав: «Облиште її. Вона зберегла це на день Мого похорону.</p>
<p>8 Бо вбогих ви завжди маєте з собою, а Мене не завжди».</p>
<p>9 Багато з іудеїв дізнались, що Він там, і прийшли не лише заради Ісуса, а щоб бачити Лазаря, котрого Він воскресив з мертвих.</p>
<p>10 А первосвященики змовились убити і Лазаря.</p>
<p>11 Бо заради нього багато іудеїв приходили і вірували в Ісуса.</p>
<p>12 На другий день багато народу, який прийшов на свято, коли почули, що Ісус іде в Єрусалим,</p>
<p>13 взяли віття пальмове і вийшли назустріч Йому, вигукуючи: «Осанна! Благословен Той, хто йде в ім'я Господнє, Цар Ізраїля!»</p>
<p>14 А Ісус, знайшовши молодого осла, сів на нього, як написано:</p>
<p>15 «Не бійся, дочко Сіонська! Ось Цар твій іде, сидячи на молодому ослі!»</p>
<p>16 Учні Його спочатку не зрозуміли цього, але коли Ісус прославився, тоді згадали, що так було написано про Нього, і що це зробили Йому.</p>
<p>17 А народ, що був з Ним, свідчив, що Він викликав Лазаря з гробу і воскресив його з мертвих.</p>
<p>18 Тому-то народ і зустрів Його, бо почув, що Він зробив таке чудо.</p>
<p>19 Фарисеї ж говорили між собою: «Бачите, що вже нічого не вдієте, бо весь світ іде за Ним!»</p>
<p>20 Серед тих, що прийшли поклонитися на свято, були деякі гелліни.</p>
<p>21 І вони підійшли до Филипа, котрий був з Віфсаїди Галілейської, і просили його, кажучи: «Добродію, ми хочемо бачити Ісуса».</p>
<p>22 Филип іде і говорить Андрієві, і потім Андрій і Филип розповідають про це Ісусові.</p>
<p>23 А Ісус відповідає їм, кажучи: «Настав час прославитись Сину Людському.</p>
<p>24 Істинно, істинно кажу вам: якщо зерно пшеничне, впавши в землю, не вмре, то залишиться одно. Коли ж умре, то принесе багато плоду.</p>
<p>25 Хто любить життя своє, той погубить його; хто ж ненавидить життя своє в цім світі, той збереже його для життя вічного.</p>
<p>26 Хто служить Мені, нехай іде вслід за Мною: І де Я, там і слуга Мій буде. І хто служить Мені, того вшанує Отець.</p>
<p>27 Тепер душа Моя стривожилась, і що Мені сказати? Отче, спаси Мене від години цієї! Та на цю годину Я і прийшов.</p>
<p>28 Отче, прослав Ім'я Своє!» Тоді пролунав голос з неба: «І прославив, і ще прославлю!»</p>
<p>29 Народ, котрий стояв і почув те, говорив: «Це грім». А інші казали: «Ангел говорив Йому».</p>
<p>30 Ісус сказав на це: «Не для Мене був голос цей, а для народу.</p>
<p>31 Нині суд світові цьому; нині князь світу цього буде вигнаний геть.</p>
<p>32 І коли Я буду піднесений від землі, приверну всіх до Себе».</p>
<p>33 Це Він сказав, щоб дати зрозуміти, якою смертю Він помре.</p>
<p>34 Тоді народ відповів Йому: «Ми чули з Закону, що Христос перебуває повік. Як же Ти кажеш, що Син Людський мусить умерти. Хто Цей Син Людський?»</p>
<p>35 Ісус тоді сказав їм: «Ще короткий час світло з вами. Ходіть, поки ще світло, щоб темрява не обгорнула вас. Бо хто ходить в темряві, не знає, куди йде.</p>
<p>36 Доки світло з вами, віруйте в світло, щоб бути синами світла». Сказавши це, Ісус відійшов від них і зник.</p>
<p>37 Стільки чудес Він учинив перед ними, та вони не увірували в Нього,</p>
<p>38 щоб збулося слово пророка Ісайї, який сказав: «Господи, хто повірив тому, що чув від нас? І кому рука Господня відкрилась?»</p>
<p>39 Тому вони не могли увірувати що, як ще сказав Ісайя:</p>
<p>40 «Засліпив цей народ очі свої і закам'янив серце своє, щоб не бачити очима, і не розуміти серцем, і не навернутись, щоб Я зцілив їх».</p>
<p>41 Це сказав Ісайя, коли бачив славу Його і говорив про Нього.</p>
<p>42 Проте багато хто із начальників увірували в Нього, та через фарисеїв не признавались, щоб не відлучили їх від синагоги.</p>
<p>43 Бо полюбили славу людську більше, ніж славу Божу.</p>
<p>44 А Ісус проголосив, кажучи: «Хто вірує в Мене, не в Мене вірує, а в Того, Хто послав Мене!</p>
<p>45 І хто бачить Мене, бачить Того, Хто послав Мене!</p>
<p>46 Я, світло, прийшов у світ, щоб кожен, хто вірує в Мене, не залишався в темряві.</p>
<p>47 Коли хто почує слова Мої і не повірить, Я не суджу його, бо Я прийшов не судити світ, а спасти світ!</p>
<p>48 Хто відкидає Мене і не приймає слів Моїх, той має суддю собі: слово, яке Я говорив, воно буде судити його останнього дня.</p>
<p>49 Бо Я говорив не від Себе, але Отець, Котрий послав Мене, Він дав Мені заповідь, що сказати і що говорити!</p>
<p>50 І Я знаю, що заповідь Його, то життя вічне. Отже, що Я говорю, говорю, як сказав Мені Отець».</p>
<h4>Вiд Iвана 13</h4>
<p>1 Перед святом Пасхи Ісус, знаючи, що прийшов Його час перейти з цього світу до Отця, показав на ділі, що, полюбивши Своїх, котрі в світі, полюбив їх до кінця.</p>
<p>2 І під час вечері, коли диявол вже вклав у серце Іуді Симонову Іскаріоту, видати Його,</p>
<p>3 Ісус, знаючи, що Отець віддав усе в руки Його, і що Він вийшов від Бога і відходить до Бога,</p>
<p>4 встав з вечері, зняв з Себе верхню одежу і, взявши рушник, підперезався.</p>
<p>5 Потім налив води в умивальницю і почав обмивати ноги учням і витирати рушником, яким був підперезаний.</p>
<p>6 Підходить до Симона Петра, а той каже Йому: «Господи, Ти митимеш мені ноги?»</p>
<p>7 Ісус сказав йому у відповідь: «Те, що Я роблю, ти не розумієш тепер, але потім зрозумієш!»</p>
<p>8 Петро каже Йому: «Ти не вмиєш ніг моїх повік!» Ісус відповів йому: «Якщо Я не вмию, ти не матимеш частки зі Мною».</p>
<p>9 Симон Петро говорить Йому: «Господи, не тільки ноги мої, але й руки і голову!»</p>
<p>10 Ісус сказав йому: «Обмитому треба тільки ноги обмити, бо він чистий увесь; і ви чисті, та не всі».</p>
<p>11 Бо Він знав Свого зрадника, і тому сказав: «Не всі ви чисті».</p>
<p>12 Коли ж Він обмив їм ноги і надів одежу Свою, то знову возліг і сказав їм: «Чи знаєте, що Я зробив вам?</p>
<p>13 Ви називаєте Мене Учителем і Господом, і добре кажете, бо Я Той і є.</p>
<p>14 Отже, коли Я, Господь і Учитель, обмив вам ноги, то і ви повинні мити ноги один одному.</p>
<p>15 Бо Я дав вам приклад, щоб і ви робили так само, як Я зробив вам.</p>
<p>16 Істинно, істинно кажу вам: раб не більший за господаря свого, і посланець не більший від того, хто послав його.</p>
<p>17 Коли це знаєте, то блаженні ви, коли виконуєте.</p>
<p>18 Не про всіх вас кажу; Я знаю тих, кого вибрав, але щоб збулося Писання: 'той, хто їсть хліб зі Мною, підняв на Мене п'яту свою'.</p>
<p>19 Тепер кажу вам, перше ніж це збулося, щоб коли збудеться, ви увірували, що це Я.</p>
<p>20 Істинно, істинно кажу вам: хто приймає того, кого Я пошлю, той приймає Мене; хто ж приймає Мене, той приймає Того, Хто послав Мене!»</p>
<p>21 Сказавши це, Ісус стривожився духом, засвідчив і сказав: «Істинно, істинно кажу вам, що один з вас видасть Мене!»</p>
<p>22 Тоді учні озиралися один на одного, не розуміючи про кого Він говорить.</p>
<p>23 Один з учнів Його, котрого Ісус любив, возлежав, прихилившись до грудей Ісуса.</p>
<p>24 Йому Симон Петро дав знак, щоб запитав: «Хто той, про кого Він говорить?»</p>
<p>25 Він, прихилившись до грудей Ісуса, запитав Його: «Господи, хто це?»</p>
<p>26 Ісус відповів: «Той, кому Я, вмочивши, подам кусок хліба». І, вмочивши кусок, подав Іуді Симонову Іскаріоту.</p>
<p>27 Після цього куска, увійшов у нього сатана. Тоді Ісус сказав йому: «Що робиш, — роби швидше!»</p>
<p>28 Але ніхто з тих, що возлежали, не зрозумів, про що Він сказав йому.</p>
<p>29 А поскільки в Іуди була скринька з грошима, то деякі думали, що Ісус сказав йому: «Купи, що нам потрібно на свято, або щоб дав щось убогим».</p>
<p>30 Він же, взявши кусок, негайно вийшов. Була ж ніч.</p>
<p>31 Коли ж він вийшов, Ісус сказав: «Нині Син Людський прославився, і Бог прославився в Ньому.</p>
<p>32 Коли Бог прославився в Ньому, то і Бог прославить Його в Собі, і скоро прославить Його.</p>
<p>33 Діти, не довго вже бути Мені з вами! Ви будете шукати Мене, але, як Я сказав іудеям: 'Куди Я йду, ви не зможете прийти', так і вам Я кажу тепер.</p>
<p>34 Нову заповідь Я даю вам: любіть один одного; як Я полюбив вас, так і ви любіть один одного!</p>
<p>35 По тому пізнають усі, що ви учні Мої, коли будете мати любов між собою».</p>
<p>36 Симон Петро сказав Йому: «Господи, куди Ти йдеш?» Ісус відповів йому: «Куди Я йду, ти не можеш тепер за Мною іти, але потім підеш за Мною».</p>
<p>37 Петро говорить Йому: «Господи, чому я не можу йти за Тобою тепер? Я покладу життя моє за Тебе!»</p>
<p>38 Ісус відповів: «Ти покладеш життя твоє за Мене? Істинно, істинно кажу тобі: ще півень не заспіває, як ти зречешся Мене тричі.</p>
<h4>Вiд Iвана 14</h4>
<p>1 Нехай серце ваше не тривожиться! Віруйте в Бога, і в Мене віруйте.</p>
<p>2 В домі Отця Мого багато осель, коли б ні, то Я сказав би вам, що йду приготувати місце для вас.</p>
<p>3 І коли піду і приготую місце для вас, Я прийду знову і візьму вас до Себе, щоб і ви були, там де Я.</p>
<p>4 А куди Я йду, то ви знаєте, і дорогу знаєте».</p>
<p>5 Хома сказав Йому: «Господи, ми не знаєм, куди Ти йдеш, як можемо знати дорогу?»</p>
<p>6 Ісус сказав йому: «Я путь, і істина, і життя. Ніхто не приходить до Отця, як тільки через Мене.</p>
<p>7 Якби ви знали Мене, то знали б Отця Мого. І віднині знаєте Його і бачили Його».</p>
<p>8 Филип сказав Йому: «Господи, покажи нам Отця, і вистачить того нам!»</p>
<p>9 Ісус же сказав йому: «Стільки часу Я з вами, і ти не знаєш Мене, Филипе? Хто бачив Мене, той бачив і Отця Мого, то як же ти кажеш: 'Покажи нам Отця?'</p>
<p>10 Хіба ти не віриш, що Я в Отці, а Отець в Мені? Слова, які Я говорю вам, говорю не від Себе, а Отець, Котрий перебуває в Мені, Він творить діла.</p>
<p>11 Вірте Мені, що Я в Отці, а Отець в Мені, а якщо не так, то вірте Мені по самим ділам.</p>
<p>12 Істинно, істинно кажу вам: хто вірує в Мене, то діла, які Я творю, і він створить; і більше цих створить, бо Я йду до Отця.</p>
<p>13 І коли що будете просити в ім'я Моє, те зроблю, щоб Отець прославився в Синові.</p>
<p>14 Коли чого попросите в ім'я Моє, Я зроблю.</p>
<p>15 Якщо любите Мене, то виконуйте заповіді Мої.</p>
<p>16 І Я вблагаю Отця, і Він дасть вам іншого Утішителя, щоб перебував з вами повік.</p>
<p>17 Духа істини, Котрого світ не може прийняти, бо не бачить Його і не знає Його; а ви ж знаєте Його, бо Він перебуває з вами і буде у вас.</p>
<p>18 Не залишу вас сиротами; прийду до вас!</p>
<p>19 Ще трохи, і світ уже не побачить Мене; а ви побачите Мене, бо Я живу, і ви будете жити.</p>
<p>20 В той день пізнаєте ви, що Я в Отці Моїм, і ви в Мені, а Я в вас.</p>
<p>21 Хто знає заповіді Мої і виконує їх, той любить Мене; хто ж любить Мене, того полюбить Отець Мій, і Я полюблю його, і явлюся йому Сам».</p>
<p>22 Іуда, не Іскаріот, говорить Йому: «Господи, що це, що Ти хочеш явити Себе нам, а не світові?»</p>
<p>23 Ісус сказав йому у відповідь: «Хто любить Мене, той береже слово Моє, і Отець Мій полюбить його, і Ми прийдемо до нього, і оселю сотворимо у нього.</p>
<p>24 Хто не любить Мене, не зберігає слів Моїх, а слово, яке ви чуєте, не Моє, а Отця, Котрий послав Мене.</p>
<p>25 Це сказав Я вам, перебуваючи з вами.</p>
<p>26 Але Утішитель, Дух Святий, Котрого Отець пошле в ім'я Моє, навчить вас всього і нагадає вам усе, що Я говорив вам.</p>
<p>27 Мир залишаю вам; Мій мир даю вам: не так, як світ дає, Я даю вам. Нехай не тривожиться серце ваше і нехай не лякається.</p>
<p>28 Ви чули, що Я сказав вам: 'Я йду і прийду до вас'. Якби ви любили Мене, то ви б раділи, бо Я сказав, що Я йду до Отця, бо Отець Мій більший за Мене.</p>
<p>29 І ось Я сказав вам, перш ніж збулося, щоб ви повірили, коли збудеться.</p>
<p>30 Вже не багато Мені говорити з вами, бо йде князь світу цього, але в Мені не має нічого.</p>
<p>31 Але щоб світ знав, що Я люблю Отця і, як Отець заповів Мені, так і творю. Вставайте, підемо звідси!</p>
<h4>Вiд Iвана 15</h4>
<p>1 Я є істинна виноградна лоза, а Отець Мій — Виноградар.</p>
<p>2 Всяку гілку в Мене, яка не приносить плоду, Він відсікає, а всяку, яка приносить плід, очищає, щоб більше принесла плоду.</p>
<p>3 Ви вже очищені через слово, яке Я говорив вам.</p>
<p>4 Перебувайте в Мені, і Я в вас. Як гілка не може приносити плоду, сама від себе, коли не буде на лозі, так і ви, коли не будете в Мені.</p>
<p>5 Я є лоза, а ви гілля. Хто перебуває в Мені, і Я в ньому, той приносить багато плоду, бо без Мене не можете робити нічого.</p>
<p>6 Коли хто не перебуває в Мені, буде відкинений геть, як гілка, і засохне; а такі гілки збирають, вкидають у вогонь і вони згоряють.</p>
<p>7 Коли будете перебувати в Мені, і слова Мої у вас будуть, то чого б ви не захотіли, просіть, і буде вам.</p>
<p>8 Тим прославиться Отець Мій, коли ви принесете багато плоду і будете учнями Моїми.</p>
<p>9 Як Отець полюбив Мене, так і Я полюбив вас; перебувайте в любові Моїй.</p>
<p>10 Якщо будете виконувати заповіді Мої, то будете перебувати в любові Моїй, як і Я виконую заповіді Отця Мого і перебуваю в любові Його.</p>
<p>11 Це сказав Я вам, щоб радість Моя перебувала у вас, і щоб радість ваша була повна.</p>
<p>12 Це є заповідь Моя: любіть один одного, як Я полюбив вас!</p>
<p>13 Немає більше від тієї любові, коли хто покладе життя своє за друзів своїх.</p>
<p>14 Ви — друзі Мої, якщо виконуєте все, що Я заповідаю вам.</p>
<p>15 Я вже не називаю вас рабами, бо раб не знає, що робить господар його; а Я назвав вас друзями, бо сказав вам все, що чув від Отця Мого.</p>
<p>16 Не ви вибрали Мене, а Я вибрав вас і поставив вас, щоб ви йшли і приносили плід, і щоб плід ваш перебував, щоб чого тільки ви попросите в Отця в ім'я Моє, Він дав вам.</p>
<p>17 Це Я заповідаю вам: любіть один одного.</p>
<p>18 Коли світ ненавидить вас, то знайте, що він зненавидів Мене перше, ніж вас.</p>
<p>19 Коли б ви були від світу, то світ любив би своє, а коли ви не від світу, а Я вибрав вас від світу, тому світ ненавидить вас.</p>
<p>20 Пам'ятайте слово, яке Я говорив вам: 'Раб не більший від господаря свого'. Якщо Мене переслідували, то будуть переслідувати і вас; якщо зберігали Моє слово, то будуть зберігати і ваше.</p>
<p>21 А все це зроблять вам за ім'я Моє, бо не знають Того, Хто послав Мене.</p>
<p>22 Коли б Я не прийшов і не говорив їм, вони не мали б гріха, а тепер не мають виправдання за гріх свій.</p>
<p>23 Хто ненавидить Мене, той ненавидить і Отця Мого.</p>
<p>24 Коли б Я не творив між ними діл, яких ніхто інший не робив, то не мали б гріха, а тепер вони бачили і зненавиділи: і Мене, і Отця Мого.</p>
<p>25 Але нехай справдиться слово, яке є написане в Законі їхньому: 'Зненавиділи Мене даремно'.</p>
<p>26 Коли ж прийде Утішитель, Котрого Я пошлю вам від Отця, Дух істини, Котрий від Отця походить, Він засвідчить про Мене.</p>
<p>27 І ви також будете свідчити про Мене, тому що ви зі Мною від початку.</p>
<h4>Вiд Iвана 16</h4>
<p>1 Це сказав Я вам, щоб ви не спокусилися.</p>
<p>2 Вас виженуть із синагог. Навіть прийде година, коли кожен, хто буде вбивати вас, буде думати, що тим він служить Богові.</p>
<p>3 І це будуть робити вам, бо вони не пізнали ні Отця, ні Мене.</p>
<p>4 Та це Я сказав вам, щоб, коли прийде той час, ви згадали, що Я говорив вам про те. Не говорив же цього вам спочатку, бо Я був з вами.</p>
<p>5 Тепер же Я йду до Того, Хто послав Мене, і ніхто з вас не питає Мене: 'Куди Ти йдеш?'</p>
<p>6 Та від того, що Я сказав вам, смуток сповнив серця ваші.</p>
<p>7 Але Я істину кажу вам: краще для вас, щоб Я пішов, бо як Я не піду, Утішитель не прийде до вас, а коли піду, то пошлю Його до вас.</p>
<p>8 І коли Він прийде, то докорить світ за гріх, і за правду, і за суд:</p>
<p>9 за гріх, що не вірують в Мене;</p>
<p>10 за правду, що Я йду до Отця Мого, і вже не побачите Мене;</p>
<p>11 а за суд, бо князь світу цього засуджений.</p>
<p>12 Я маю ще багато сказати вам, та ви не можете збагнути цього тепер.</p>
<p>13 Коли ж прийде Він, Дух істини, то наставить вас на всяку істину, бо не від Себе говорити буде, але буде говорити, що почує, і майбутнє сповістить вам.</p>
<p>14 Він прославить Мене, бо візьме з Мого і звістить вам.</p>
<p>15 Все, що Отець має Моє. Тому Я сказав, що Він візьме з Мого і звістить вам.</p>
<p>16 Ще трохи, і ви не побачите Мене більше, і незабаром ви знову побачите Мене, бо Я йду до Отця».</p>
<p>17 Дехто з учнів Його говорили один одному: «Що це, що Він сказав нам: 'Ще трохи, і ви не побачите Мене, і незабаром знову ви побачите Мене', та: 'Я йду до Отця?'»</p>
<p>18 Отже, вони говорили: «Що це говорить Він: 'Ще трохи?' Не знаємо, що каже».</p>
<p>19 Ісус відчув, що хочуть спитати Його, і Він сказав їм: «Чи не про те ви питаєте один в одного, що Я сказав: 'Ще трохи, і ви не побачите Мене, і незабаром знову ви побачите Мене?'</p>
<p>20 Істинно, істинно кажу вам: ви будете плакати і ридати, а світ буде радіти; ви будете сумувати, але смуток ваш перетвориться на радість вам.</p>
<p>21 Жінка, коли родить, має скорботу, бо прийшла година її, але коли вона народить дитину, уже не пам'ятає скорботи від радості, тому що народилася на світ людина.</p>
<p>22 Так і ви тепер маєте смуток, але Я побачу вас знову і серце ваше буде радіти; і радості вашої ніхто не відніме від вас.</p>
<p>23 І в той день ви не спитаєте Мене ні про що. Істинно, істинно кажу вам: про що тільки попросите в Отця в ім'я Моє, Він дасть вам.</p>
<p>24 Донині ви не просили нічого в ім'я Моє; просіть і одержите, щоб радість ваша була повна.</p>
<p>25 Це Я говорю вам у притчах, але надходить час, коли Я не буду більше говорити вам притчами, а просто звіщу вам про Отця.</p>
<p>26 В той день ви будете просити в ім'я Моє, і Я не скажу, що буду благати Отця за вас,</p>
<p>27 бо Сам Отець любить вас, тому що ви полюбили Мене і увірували, що Я зійшов від Бога.</p>
<p>28 Я зійшов від Отця і прийшов у світ; і знов залишаю світ і йду до Отця».</p>
<p>29 Учні Його сказали Йому: «Ось тепер Ти говориш зрозуміло, і не говориш притчами.</p>
<p>30 Тепер бачимо, що Ти знаєш все і не потребуєш, щоб хтось питав Тебе; тому і віруємо, що Ти від Бога зійшов».</p>
<p>31 Ісус відповів їм: «Тепер віруєте?</p>
<p>32 Ось, надходить час, і вже настав, що ви розсієтесь кожний у свою сторону і Мене залишите Одного, але Я не один, бо Отець зі Мною.</p>
<p>33 Це сказав Я вам, щоб ви мали в Мені мир. В світі будете мати скорботу, але будьте відважні: Я переміг світ!»</p>
<h4>Вiд Iвана 17</h4>
<p>1 Після цих слів Ісус звів очі Свої до неба і сказав: «Отче, прийшла година: прослав Сина Твого, щоб і Син прославив Тебе;</p>
<p>2 бо Ти дав Йому владу над всякою плоттю, щоб усьому, що Ти дав Йому, Він дав життя вічне.</p>
<p>3 Це ж є життя вічне, щоб пізнали Тебе Єдиного Істинного Бога, та посланого Тобою Ісуса Христа.</p>
<p>4 Я прославив Тебе на землі, звершив діло, яке Ти доручив Мені виконати.</p>
<p>5 І нині, прослав Ти Мене Отче, У Тебе Самого тією славою, яку Я мав у Тебе ще тоді, коли не було світу.</p>
<p>6 Я відкрив ім'я Твоє людям, котрих Ти дав Мені від світу; вони були Твої, і Ти дав їх Мені, і вони зберегли слово Твоє.</p>
<p>7 Нині зрозуміли вони, що все, що Ти дав Мені, є від Тебе.</p>
<p>8 Слова, які Ти дав Мені, Я передав їм, і вони прийняли і зрозуміли істинно, що Я зійшов від Тебе, і увірували, що Ти послав Мене.</p>
<p>9 Я благаю за них; Я не благаю за світ, але за тих, кого Ти дав Мені, бо вони Твої.</p>
<p>10 І все Моє — Твоє і Твоє — Моє, і Я прославився в них.</p>
<p>11 Я вже не в світі, а вони в світі, і Я йду до Тебе. Отче Святий, збережи їх в ім'я Твоє, котрих Ти дав Мені, щоб вони були одно, як і Ми.</p>
<p>12 Коли Я був з ними в світі, Я зберігав їх в ім'я Твоє; тих котрих Ти дав Мені, Я зберіг, і ніхто з них не загинув, крім сина погибелі, щоб здійснилося Писання.</p>
<p>13 Нині ж до Тебе йду, а це говорю в світі, щоб вони мали в собі радість Мою досконалу.</p>
<p>14 Я передав їм слово Твоє, і світ зненавидів їх, тому що вони не від світу, як і Я не від світу.</p>
<p>15 Не благаю, щоб Ти взяв їх зі світу, але щоб зберіг їх від зла.</p>
<p>16 Вони не від світу, як і Я не від світу.</p>
<p>17 Освяти їх істиною Твоєю; Твоє слово є істина.</p>
<p>18 Як Ти послав Мене в світ, так і Я послав їх в світ.</p>
<p>19 І за них Я посвячую Себе, щоб і вони були освячені істиною.</p>
<p>20 Не за них тільки благаю, але й за віруючих у Мене через слово їхнє.</p>
<p>21 Нехай будуть усі єдино: як Ти, Отче, в Мені, і Я в Тобі. Щоб і вони були одно в Нас, щоб світ увірував, що Ти послав Мене.</p>
<p>22 І славу, яку Ти дав Мені, Я дав їм: нехай будуть одне, як Ми є одно.</p>
<p>23 Я в них і Ти в Мені, щоб вони були досконалі в єдності, і щоб світ пізнав, що Ти послав Мене і полюбив їх, як полюбив Мене.</p>
<p>24 Отче, котрих Ти дав Мені, бажаю, щоб там де Я, і вони були зі Мною, щоб бачили славу Мою, яку Ти дав Мені, бо Ти полюбив Мене ще до створення світу.</p>
<p>25 Отче Праведний! Світ не пізнав Тебе, а Я пізнав Тебе, і вони пізнали, що Ти послав Мене.</p>
<p>26 І Я відкрив їм ім'я Твоє, і відкрию, щоб любов, якою Ти полюбив Мене, була в них, і Я в них!»</p>
<h4>Вiд Iвана 18</h4>
<p>1 Сказавши це, Ісус вийшов з учнями Своїми за потік Кедрон, де був сад, в який увійшов Сам і учні Його.</p>
<p>2 Знав же це місце і Іуда, зрадник Його, бо Ісус часто збирався там з учнями Своїми.</p>
<p>3 Отже, Іуда, взявши загін воїнів і слуг первосвящеників і фарисеїв, привів їх туди з ліхтарями, смолоскипами та зброєю.</p>
<p>4 А Ісус, знаючи все, що має статися з Ним, вийшов і спитав їх: «Кого шукаєте?»</p>
<p>5 Йому відповіли: «Ісуса Назарея». Ісус сказав їм: «Це Я». Стояв же з ними і Іуда, зрадник Його.</p>
<p>6 Коли ж Він сказав їм: «Це Я!», вони відступили назад і попадали на землю.</p>
<p>7 Знову запитав їх: «Кого шукаєте?» Вони сказали: «Ісуса Назарея!»</p>
<p>8 Ісус відповів: «Я сказав вам, що це Я! Отже, коли ви шукаєте Мене, залиште їх, нехай ідуть», </p>
<p>9 щоб справдилося слово, сказане Ним: «З тих, котрих Ти дав Мені, Я не згубив нікого».</p>
<p>10 Тоді Симон Петро, маючи меч, вихопив його і вдарив раба первосвященика і відсік йому праве вухо. Ім'я раба було Малх.</p>
<p>11 Але Ісус сказав Петрові: «Вклади меч у піхви. Невже Мені не пити чашу, яку дав Мені Отець?»</p>
<p>12 Тоді воїни, сотник і слуги іудейські взяли Ісуса і, зв'язавши Його,</p>
<p>13 повели Його спочатку до Анни, бо він був тесть Кайяфи, котрий був первосвящеником того року.</p>
<p>14 Кайяфа ж був той, що радив іудеям, що краще, щоб один чоловік помер за народ.</p>
<p>15 А Симон Петро та інший учень йшли слідом за Ісусом. Той учень був відомий первосвященикові, і він увійшов з Ісусом у двір первосвященика.</p>
<p>16 Але Петро стояв зовні за дверима. Тоді другий учень, котрий був відомий первосвященикові, вийшов і попросив служницю, і увів Петра.</p>
<p>17 І ось раба воротарка каже Петрові: «Чи ти не з учнів Цього Чоловіка?» Він відповів: «Ні».</p>
<p>18 Тим часом раби і слуги, розпаливши вогнище, бо було холодно, стояли і грілися. Петро також стояв з ними і грівся.</p>
<p>19 А первосвященик запитав Ісуса про учнів і про вчення Його.</p>
<p>20 Ісус відповів йому: «Я говорив явно світові; Я завжди навчав у синагогах і в храмі, куди завжди іудеї збиралися, і таємно не говорив нічого.</p>
<p>21 Навіщо питаєш Мене? Запитай тих, які чули, що Я говорив їм. Ось вони знають, що Я говорив».</p>
<p>22 Коли Він сказав це, один зі слуг, що стояв близько, вдарив Ісуса по щоці, кажучи: «Так Ти відповідаєш первосвященикові?»</p>
<p>23 Ісус відповів йому: «Якщо Я сказав зле, доведи, що зле; коли ж добре, чого ж ти б'єш Мене?»</p>
<p>24 Тоді Анна відіслав Його зв'язаного до первосвященика Кайяфи.</p>
<p>25 А Симон Петро стояв і грівся. І спитали його: «Чи ти не з учнів Його?» Він відрікся і сказав: «Ні!»</p>
<p>26 Один з рабів первосвященика, родич тому, котрому Петро відсік вухо, говорить: «Чи ж не бачив я тебе в саду з Ним?»</p>
<p>27 Петро знову відрікся, і зараз же заспівав півень.</p>
<p>28 Від Кайяфи повели Ісуса в Преторію. Був ранок. Вони не увійшли в Преторію, щоб не осквернитись, але щоб могли їсти пасху.</p>
<p>29 Пілат вийшов до них і сказав: «У чому ви звинувачуєте цього Чоловіка?»</p>
<p>30 Вони сказали у відповідь йому: «Якби Він не був злочинцем, ми б не видали Його тобі».</p>
<p>31 Пілат сказав їм: «Візьміть Його ви, і за законом вашим судіть Його». Іудеї відповіли йому: «Нам не дозволено віддавати на смерть нікого».</p>
<p>32 Щоб збулося слово Ісусове, яке Він сказав, даючи зрозуміти, якою смертю Він помре.</p>
<p>33 Тоді Пілат знову вийшов в Преторію, покликав Ісуса і сказав Йому: «Ти Цар Іудейський?»</p>
<p>34 Ісус відповів: «Чи від себе ти кажеш, чи інші сказали тобі про Мене?»</p>
<p>35 Пілат відповів: «Хіба я Іудей? Твій народ і первосвященики видали Тебе мені. Що Ти зробив?»</p>
<p>36 Ісус відповів: «Моє Царство не від світу цього. Коли б Моє Царство було від світу цього, то слуги б Мої подвизалися за Мене, щоб Я не був виданий іудеям, але нині Моє Царство не звідси.</p>
<p>37 Пілат сказав Йому: «Отже, Ти Цар?» Ісус відповів: «Ти говориш, що Я Цар; Я на те народився, і для того прийшов в світ, щоб засвідчити про істину. І кожен, хто від істини, слухає голос Мій».</p>
<p>38 Пілат спитав Його: «Що є істина?» І, сказавши це, знову вийшов до іудеїв і каже їм: «Я не знаходжу ніякої вини в Нім.</p>
<p>39 Є ж у вас звичай, щоб я одного відпускав вам на Пасху. Чи хочете, відпущу вам Царя Іудейського?»</p>
<p>40 Тоді закричали всі знову, кажучи: «Не Його, а Варавву!» А Варавва був розбійником.</p>
<h4>Вiд Iвана 19</h4>
<p>1 Тоді Пілат узяв Ісуса і звелів бити Його.</p>
<p>2 І воїни, сплівши вінок з тернини, і поклали Йому на голову та наділи на Нього багряницю;</p>
<p>3 і говорили: «Радій, Царю Іудейський!» І били Його в обличчя.</p>
<p>4 Пілат знову вийшов і сказав: «Ось я виводжу Його вам, щоб ви знали, що не знаходжу ніякої провини в Ньому».</p>
<p>5 Тоді Ісус вийшов в терновому вінку і в багряниці. А Пілат сказав: «Це, Чоловік!»</p>
<p>6 Коли первосвященики і старійшини побачили Його, то закричали, кажучи: «Розіпни, розіпни Його!» Пілат сказав їм: «Візьміть Його ви і розіпніть, бо я не знаходжу вини в Ньому».</p>
<p>7 Іудеї відповіли йому: «Ми маєм Закон, і згідно закону Він мусить вмерти, бо Він зробив Себе Сином Божим».</p>
<p>8 Коли Пілат почув це слово, то ще більше злякався.</p>
<p>9 І знову вернувся в Преторію і спитав Ісуса: «Звідки Ти?» Та Ісус не відповів Йому.</p>
<p>10 Тоді Пілат сказав Йому: «Не відповідаєш мені? Чи ти не знаєш, що я маю владу розп'ясти Тебе і маю владу відпустити Тебе?»</p>
<p>11 Ісус відповів: «Ти не мав би ніякої влади наді Мною, коли б не було дано тобі згори; тому-то, більший гріх на тому, хто видав Мене тобі».</p>
<p>12 З того часу Пілат намагався відпустити Його, але іудеї кричали: «Якщо відпустиш Його, то ти не друг кесареві! Всякий, хто робить себе царем, противник кесареві!»</p>
<p>13 Коли Пілат почув ці слова, вивів Ісуса і сів на судилищі, на місці, що зветься ліфостротон, а по-єврейськи гаввафа.</p>
<p>14 Тоді була п'ятниця перед Пасхою; і шоста година. І Пілат сказав іудеям: «Ось Цар ваш!»</p>
<p>15 Вони ж закричали: «Візьми, візьми, розіпни Його!» Пілат каже їм: «Чи царя вашого розіпну?» Первосвященики відповіли: «Немає у нас Царя, крім кесаря!»</p>
<p>16 Тоді він видав їм Його на розп'яття. І взяли Ісуса і повели.</p>
<p>17 І, несучи хреста Свого, Він вийшов на місце, зване Череповищем, по-єврейськи Голгофа.</p>
<p>18 Там розп'яли Його, а з Ним двох інших, з одного і другого боку, а Ісуса ж посередині.</p>
<p>19 Пілат звелів написати напис і прибити на хресті. Було ж там написано: «Ісус Назарянин, Цар Іудейський».</p>
<p>20 Той напис читало багато іудеїв, бо місце, де Ісус був розп'ятий, було недалеко від міста. А було написано по-єврейськи, по-грецьки і по-римськи.</p>
<p>21 А первосвященики іудейські казали Пілатові: «Не пиши: 'Цар Іудейський', але, що Він говорив: 'Я — Цар Іудейський'».</p>
<p>22 Пілат відповів: «Що я написав, те написав!»</p>
<p>23 Воїни ж, розп'явши Ісуса, взяли одежу Його і розділили її на чотири частини, для кожного воїна по частині, а також і хітон. А хітон же не був зшитий, а весь тканий зверху.</p>
<p>24 І вони сказали один одному: «Не будем дерти його, але кинемо жереб на нього, кому буде», — щоб збулося Писання: «Розділили ризи Мої між собою і про одежу Мою кидали жереб». Так воїни і зробили.</p>
<p>25 Біля хреста Ісуса стояли мати Його, сестра матері Його, Марія Клеопова, і Марія Магдалина.</p>
<p>26 Коли Ісус побачив матір та учня, що стояв тут, котрого Він любив, то сказав матері Своїй: «Жоно, ось син твій».</p>
<p>27 Тоді сказав учневі: «Ось мати твоя!» І з того часу той учень взяв її до себе.</p>
<p>28 Після цього, Ісус, знаючи, що вже все завершилось, щоб збулося Писання, каже: «Я хочу пити!»</p>
<p>29 Тут стояла посудина, повна оцту. Воїни, намочивши губку оцтом і настромивши її на тростину, піднесли до уст Його.</p>
<p>30 Коли ж Ісус спробував оцту, то сказав: «Звершилось!» І, схиливши голову, віддав дух.</p>
<p>31 А як тоді була п'ятниця, то іудеї, щоб тіла не залишати на хрестах у суботу, бо ця субота була великим днем, просили Пілата, щоб перебити розіп'ятим гомілки і зняти їх.</p>
<p>32 То ж прийшли воїни і перебили гомілки в першого і в другого, розп'ятого з Ним.</p>
<p>33 А прийшовши до Ісуса, і побачили, що Він уже вмер, — не перебили Йому гомілок,</p>
<p>34 але один з воїнів списом проколов Йому ребра: і відразу витекла кров і вода.</p>
<p>35 А той, що бачив це, засвідчив і свідчення його правдиве; і він знає, що говорить правду, щоб ви повірили.</p>
<p>36 Бо це сталося, щоб здійснилося Писання: «Кістки Його не будуть поламані».</p>
<p>37 І знов інше Писання говорить: «Дивитись будуть на Того, Кого прокололи».</p>
<p>38 Після цього, Йосиф з Арімафеї, учень Ісуса, але таємний, бо боявся іудеїв, просив Пілата, щоб зняти тіло Ісуса. І Пілат дозволив. І він прийшов і зняв тіло Ісуса.</p>
<p>39 Прийшов також і Никодим, котрий раніше приходив до Ісуса вночі, і приніс суміш зі смирни і алое, літрів зо сто.</p>
<p>40 І так вони взяли тіло Ісуса, обгорнули Його полотном з пахощами, як то ховають за іудейським звичаєм.</p>
<p>41 На тому місці, де Він був розп'ятий, був сад, а в саду новий гріб, в якому ніхто ніколи не лежав.</p>
<p>42 Там поклали Ісуса заради п'ятниці іудейської, бо поблизу був гріб.</p>
<h4>Вiд Iвана 20</h4>
<p>1 У перший же день тижня, прийшла до гробу Марія Магдалина вранці, як ще було темно, і бачить, що камінь відвалений від гробу.</p>
<p>2 Отож, біжить і приходить до Симона Петра і до другого учня, котрого Ісус любив, і каже їм: «Взяли Господа з гробу, і не знаємо, де поклали Його».</p>
<p>3 Негайно вийшов Петро і другий учень та пішли до гробу.</p>
<p>4 Вони бігли обидва разом, але другий учень біг швидше за Петра, і він прибіг перший до гробу;</p>
<p>5 і, нахилившись, бачить лежать пелени, але не ввійшов.</p>
<p>6 Тоді Симон Петро приходить слідом за ним і, ввійшовши в гріб, бачить пелени, що лежали там,</p>
<p>7 і хустина, яка була на голові Його, лежала згорнена не з пеленами, а осторонь в іншому місці.</p>
<p>8 Тоді ввійшов і другий учень, котрий перший прийшов до гробу, і побачив, і увірував.</p>
<p>9 Бо ще не розуміли з Писання, що Він має воскреснути з мертвих.</p>
<p>10 І учні повернулись знову до себе.</p>
<p>11 А Марія стояла біля гробу і плакала. І, плачучи, вона нахилилась до гробу,</p>
<p>12 і бачить двох ангелів у білих одежах, які сиділи: один в головах, а другий у ногах, де лежало тіло Ісусове.</p>
<p>13 І вони питають її: «Жінко, чого плачеш?» Вона відповіла їм: «Взяли мого Господа, і я не знаю, де поклали Його».</p>
<p>14 І, сказавши це, вона обернулась і побачила Ісуса, що стояв, та не пізнала, що то Ісус.</p>
<p>15 Ісус спитав її: «Жінко, чого ти плачеш? Кого шукаєш?» Вона, думаючи, що це садівник, говорить Йому: «Пане, якщо ти виніс Його, скажи мені, де ти поклав Його, і я візьму Його».</p>
<p>16 Ісус сказав їй: «Маріє!» А вона обернулась і сказала Йому: «Раввуні!» Що означає: «Учителю!»</p>
<p>17 Ісус говорить їй: «Не доторкайся до Мене, бо Я ще не зійшов до Отця Мого, а йди до братів Моїх і скажи їм: 'Я йду до Отця Мого і Отця вашого, і до Бога Мого і Бога вашого'».</p>
<p>18 Марія Магдалина прийшла і сповістила учням, що вона бачила Господа і що Він сказав їй це.</p>
<p>19 Того ж першого дня тижня, увечері, коли двері дому, де зібрались учні Його, були замкнені з остраху перед іудеями, прийшов Ісус, став посередині і говорить їм: «Мир вам!»</p>
<p>20 І, сказавши це, показав їм руки Свої і ребра Свої. Учні зраділи, побачивши Господа.</p>
<p>21 Ісус же сказав їм вдруге: «Мир вам! Як Отець послав Мене, так і Я посилаю вас».</p>
<p>22 Сказавши це, Він дунув і каже їм: «Прийміть Духа Святого;</p>
<p>23 кому гріхи простите, простяться, на кому залишите, залишуться».</p>
<p>24 А Фома, один з дванадцятьох, названий Близнюком, не був з ними, коли приходив Ісус.</p>
<p>25 Інші ж учні сказали йому: «Ми бачили Господа!» А він сказав їм: «Якщо не побачу на руках Його ран від цвяхів і не вкладу пальця мого в рани від цвяхів, і не вкладу руки моєї в ребра Його, — не повірю».</p>
<p>26 Після восьми днів, знову учні Його були вдома, і Хома з ними. Ісус прийшов, як двері були замкнені, і став посеред них і сказав: «Мир вам!»</p>
<p>27 Потім говорить Фомі: «Дай палець твій сюди і подивись на руки Мої, простягни і руку твою і вложи в ребра Мої. І не будь невіруючим, а віруючим».</p>
<p>28 Фома сказав у відповідь: «Господь мій і Бог мій!»</p>
<p>29 Ісус сказав йому: «Ти повірив, тому, що побачив Мене? Блаженні ті, що не бачили і увірували!»</p>
<p>30 Багато й інших чудес створив Ісус перед учнями Своїми, які не записані в книзі цій.</p>
<p>31 Це ж написано, щоб ви увірували, що Ісус є Христос, Син Божий, і віруючи, мали життя в ім'я Його.</p>
<h4>Вiд Iвана 21</h4>
<p>1 Після того Ісус з'явився знов учням Своїм біля моря Тиверіядського. А з'явився так:</p>
<p>2 були разом Симон Петро, Фома, званий Близнюком, Нафанаїл з Кани Галілейської, обидва сини Зеведеєві і двоє інших з учнів Його.</p>
<p>3 І Симон Петро говорить їм: «Іду ловити рибу!» Вони кажуть йому: «Ми також підемо з тобою!» І вони пішли і увійшли в човен. І в ту ніч не зловили нічого.</p>
<p>4 А як настав ранок, Ісус стояв на березі, але учні не пізнали, що то Ісус.</p>
<p>5 Ісус запитав їх: «Діти, чи є у вас яка їжа?» Вони відповіли Йому: «Нема!»</p>
<p>6 Він сказав їм: «Закиньте сіті праворуч човна і піймаєте». Вони закинули, і вже не могли витягнути сіті через велику кількість риби.</p>
<p>7 Тоді учень, котрого Ісус любив, говорить Петрові: «Це ж Господь!» А коли Симон же Петро почувши, що це Господь, накинув на себе одежу, бо був нагий, і кинувся в море.</p>
<p>8 А інші учні припливли в човні, бо були недалеко від берега, ліктів зо двісті, тягнучи сітку з рибою.</p>
<p>9 А коли вийшли на берег, то побачили розкладений вогонь, а на ньому рибу і хліб.</p>
<p>10 Ісус сказав їм: «Принесіть риби, яку ви тепер піймали».</p>
<p>11 Симон Петро пішов і витягнув сітку на берег, повну великої риби, — сто п'ятдесят три. І від такої кількості не прорвалася сітка.</p>
<p>12 Ісус сказав їм: «Ідіть, снідайте!» Та ніхто з учнів не смів запитати Його: «Хто Ти?», бо знали, що це Господь.</p>
<p>13 Ісус приходить, бере хліб і дає їм, а також і рибу.</p>
<p>14 Це вже третій раз Ісус з'явився учням Своїм, після Свого воскресіння з мертвих.</p>
<p>15 Коли вони снідали, Ісус говорить Симону Петрові: «Симоне Йонин, чи ти любиш Мене більше, ніж вони?» Він відповів Йому: «Так, Господи! Ти знаєш, що я люблю Тебе». Ісус каже йому: «Паси ягнят Моїх!»</p>
<p>16 Ісус питає його вдруге: «Симоне Йонин, чи ти любиш Мене?» Той відповів Йому: «Так, Господи. Ти знаєш, що люблю Тебе!» Він сказав йому: «Паси вівці Мої!»</p>
<p>17 Говорить йому втретє: «Симоне Йонин, чи ти любиш Мене?» Петро засмутився, що втретє спитав його: «Чи любиш Мене?» І відповів Йому: «Господи, Ти все знаєш. Ти знаєш, що я люблю Тебе!» Ісус каже йому: «Паси вівці Мої!</p>
<p>18 Істинно, істинно кажу тобі: коли ти був молодий, то ти сам підперезувався і ходив, куди хотів, а коли постарієш, то простягнеш руки твої і інший підпереже тебе та й поведе, куди не схочеш».</p>
<p>19 Це ж Він сказав, даючи розуміти, якою смертю прославить Бога. Сказавши це, говорить йому: «Йди за Мною!»</p>
<p>20 Петро ж оглянувся і побачив учня, що йшов за ним, якого Ісус любив, котрий під час вечері прихилився до грудей Його і спитав: «Господи, хто видасть Тебе?»</p>
<p>21 Побачивши його, Петро питає Ісуса: «Господи, а він що?»</p>
<p>22 Ісус відповів йому: «Коли Я схочу, щоб він залишився, поки прийду, то що тобі до того? Ти йди за Мною!»</p>
<p>23 І пронеслося це слово між братами, що той учень не вмре. Але Ісус не сказав йому, що не вмре, а сказав: «Коли Я схочу, щоб він залишився, аж поки прийду, то що тобі до того?»</p>
<p>24 Цей учень і свідчить про це і написав це; і знаємо, що правдиве свідчення його.</p>
<p>25 Багато й іншого створив Ісус; але коли б написати про те докладно, то думаю, що і сам світ не вмістив би написаних книг. Амінь.</p>
</BODY>
</HTML>
