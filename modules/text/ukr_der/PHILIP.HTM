<h2></h2>
<h4>До филип'ян 1</h4>
<p>1 Павло і Тимофій, раби Ісуса Христа, до всіх святих в Ісусі Христі, що знаходяться у Филипах, з єпископами і дияконами:</p>
<p>2 благодать вам і мир від Бога, Отця нашого, і Господа Ісуса Христа!</p>
<p>3 Дякую Богові моєму при кожній згадці про вас,</p>
<p>4 завжди в усякій молитві моїй про вас усіх приношу прохання з радістю,</p>
<p>5 за вашу участь у благовіствуванні від першого дня аж дотепер,</p>
<p>6 будучи певний у тому, що Той, Хто розпочав у вас добре діло, вершитиме його аж до дня Ісуса Христа.</p>
<p>7 Як і належить мені так думати про вас усіх, бо я маю вас у серці моїм, як спільників моїх у благодаті чи то в кайданах моїх, чи то в обороні, чи в утвердженні Євангелія.</p>
<p>8 Бог — свідок мені, як я турбуюся про вас любов'ю Христа Ісуса.</p>
<p>9 І про це я молюся, щоб любов ваша зростала все більше і більше в пізнанні й у всякому дослідженні,</p>
<p>10 щоб ви розпізнавали, що краще, і щоб були чисті і бездоганні аж до дня Христового,</p>
<p>11 наповнені плодами праведності через Ісуса Христа, на славу і похвалу Божу.</p>
<p>12 Бажаю я, щоб ви знали, брати, що те, що сталося зі мною, сприяло успіхові Євангелія.</p>
<p>13 Так що кайдани мої за Христа стали відомими по всій преторії і всім іншим;</p>
<p>14 і багато братів у Господі посміливішали через кайдани мої, і вони більш відважно, безстрашно проповідували Слово Боже.</p>
<p>15 Декотрі, правда, через заздрість і наперекір проповідують Христа, а інші з доброї волі;</p>
<p>16 інші проповідують Христа з-за суперництва і не щиро, думаючи, що додадуть тягару до кайданів моїх;</p>
<p>17 але інші з любові, знаючи, що я поставлений на захист Євангелія.</p>
<p>18 Але що до того? Як би не проповідували Христа, я й тому радію і буду радіти.</p>
<p>19 Бо знаю, що це вийде на моє спасіння, завдяки вашим молитвам і допомозі Духа Ісуса Христа,</p>
<p>20 згідно з моїм ревним очікуванням і надією, що я не буду ні в чому посоромлений, але з усією сміливістю, як завжди, так і тепер, Христос буде звеличений у тілі моїм чи то життям, чи то смертю.</p>
<p>21 Бо для мене життя — Христос, а смерть — надбання.</p>
<p>22 Якщо життя у тілі дає плід моєму ділу, то не знаю, що обрати.</p>
<p>23 Вабить мене одне і друге, але часто маю бажання відійти і бути з Христом, бо це значно краще;</p>
<p>24 а залишитися мені в тілі, — буде краще для вас.</p>
<p>25Я певно знаю, що залишуся і буду з вами всіма для успіху вашого й радості у вірі,</p>
<p>26 щоб похвала ваша через мене примножилась в Ісусі Христі, коли я знову прийду до вас.</p>
<p>27 Тільки живіть достойно Євангелія Христового, щоб, чи прийду і побачу, чи не прийду, а тільки почую про вас, знатиму, що ви стоїте в одному дусі й однодушно змагаєтесь за віру євангельську.</p>
<p>28 І ні в чому не бійтеся противників ваших; це буде їхнім знаком загибелі, а вам — спасіння. І це від Бога.</p>
<p>29 Бо вам дано ради Христа не тільки вірувати в Нього, але також і страждати за Нього.</p>
<p>30 Маючи таку саму боротьбу, яку ви бачили в мені, і тепер чуєте про мене.</p>
<h4>До филип'ян 2</h4>
<p>1 Отже, коли є яка втіха в Христі, коли є яка відрада в любові, коли є яка спільність духа, коли є яке милосердя і співчуття,</p>
<p>2 доповніть ви радість мою: будьте одної думки, майте однакову любов, однодушність і одне розуміння.</p>
<p>3 Не робіть нічого через суперечки або ради марної слави, але в покорі шануйте один одного вище від себе.</p>
<p>4 Дбайте кожен не тільки про себе, а також і про іншого.</p>
<p>5 Нехай ті самі думки будуть у вас, як і в Христі Ісусі.</p>
<p>6 Він, бувши Богом за Своєю природою, не вважав для Себе втратою, бути рівним Богові,</p>
<p>7 але умалив Себе Самого, прийняв образ раба, ставши подібним до людини, і з вигляду став як чоловік.</p>
<p>8 Він понизив Себе, бувши слухняним аж до смерті, і смерті хресної.</p>
<p>9 Тому і Бог звеличив Його і дав Йому ім'я вище всякого імені,</p>
<p>10 щоб перед іменем Ісуса схилилося кожне коліно на небі, на землі і під землею,</p>
<p>11 і щоб кожен язик визнав, що Ісус Христос є Господь на славу Бога Отця.</p>
<p>12 Отож, мої любі, як ви завжди були слухняні, не тільки в присутності моїй, а тепер значно більше під час відсутності моєї, звершуйте ваше спасіння зі страхом і тремтінням,</p>
<p>13 тому що Бог викликає у вас і бажання і дії за вподобанням.</p>
<p>14 Робіть усе без нарікання та сумніву,</p>
<p>15 щоб ви були бездоганними та щирими дітьми Божими, невинними серед лукавого та розпусного роду серед якого ви сяєте, немов світила в світі,</p>
<p>16 зберігаючи слово життя, щоб я міг похвалитися в день Христа, що я біг і трудився недаремно.</p>
<p>17 Та хоч я стаю жертвою за жертву і служіння віри вашої, я радію і тішуся разом з вами всіма.</p>
<p>18 Тим самим радійте і ви і тіштеся зі мною разом!</p>
<p>19 Надіюся в Господі Ісусі незабаром прислати до вас Тимофія, щоб і я утішився духом, довідавшись про вас.</p>
<p>20 Бо я не маю однодумця подібного до нього, який би так щиро дбав про вас.</p>
<p>21 Бо всі шукають свого, а не того, що хоче Ісус Христос.</p>
<p>22 А його вірність вам відома, бо він, як син батькові, так він служив мені в благовіствуванні.</p>
<p>23 Отож, маю надію негайно послати його, як тільки довідаюся, що буде зі мною.</p>
<p>24 Але маю надію в Господі, що і сам я незабаром прийду до вас.</p>
<p>25 Та я вважав за потрібне послати до вас Епафродита, брата і співробітника та сподвижника мого, вашого посланця і служителя в потребі моїй,</p>
<p>26 бо він прагнув бачити вас усіх і сумував тому, що ви почули про те, що він хворів.</p>
<p>27 А він хворів смертельно. Але Бог змилувався над ним, і не тільки над ним, а й наді мною, щоб я не мав смутку за смутком.</p>
<p>28 Тому я і послав його скоріше, щоб ви побачили його знову і раділи, і щоб я менше сумував.</p>
<p>29 Прийміть же його в Господі з усякою радістю і майте таких в пошані,</p>
<p>30 бо за діло Христове він був близько до смерті, наражаючи на небезпеку своє життя, щоб доповнити недостаток служіння вашого для мене.</p>
<h4>До филип'ян 3</h4>
<p>1 Нарешті, брати мої, радійте в Господі! Писати те саме вам не прикро мені, а для вас це повчально.</p>
<p>2 Стережіться собак, стережіться лихих працівників, стережіться обрізання.</p>
<p>3 Бо обрізання — це ми, що служимо Богові духом і хвалимось в Ісусі Христі, а не покладаємось на тіло,</p>
<p>4 хоч я можу мати надію на тіло. Якщо хтось інший думає, що він може мати надію на тіло, то тим більше я:</p>
<p>5 обрізаний восьмого дня, з роду Ізраїля, з коліна Веніаміна, єврей з євреїв, відносно Закону — фарисей.</p>
<p>6 За ревністю — гонитель Церкви, за правдою законною — бездоганний.</p>
<p>7 Але те, що було для мене надбанням, то ради Христа я за втрату вважав.</p>
<p>8 То ж усе я вважаю за ніщо ради переваги пізнання Христа Ісуса Господа мого, для Якого я відрікся від усього, і вважаю все за сміття, щоб придбати Христа;</p>
<p>9 і знайтися в Нім, не з своєю праведністю, яка від Закону, але з тією, що через віру в Христа, з праведністю від Бога по вірі,</p>
<p>10 щоб пізнати Його і силу Його воскресіння і участь в стражданнях Його, уподібнюючись Його смерті,</p>
<p>11 щоб і досягти воскресіння з мертвих.</p>
<p>12 Не тому, що я вже досяг або вдосконалився, але пориваюсь далі, щоб досягнути того, чим досягнув мене Христос Ісус.</p>
<p>13 Браття, я не вважаю, що я вже досяг, та тільки, забуваючи те, що позаду, я пориваюсь до того, що попереду.</p>
<p>14 Прагну до мети, до почесті високого поклику Божого в Христі Ісусі.</p>
<p>15 То ж усі з нас, хто досконалий, так повинен думати, а коли ви думаєте щось інше, то і це Бог відкриє вам.</p>
<p>16 Та до чого ми вже досягли, так і думаймо, так і живімо.</p>
<p>17 Наслідуйте мене, браття, і дивіться на тих, котрі діють за зразком, який маєте в нас.</p>
<p>18 Бо багато, про яких я вже говорив вам, і тепер знову говорю, плачучи, поводяться, як вороги хреста Христового.</p>
<p>19 Їхній кінець — загибель; їхній бог — черево; а слава їхня в соромі. Вони думають про земне.</p>
<p>20 Наше ж життя на небі, звідки ми й очікуємо Спасителя, Господа Ісуса Христа,</p>
<p>21 Який перемінить принижене тіло наше, щоб стало подібне до Його славного тіла, силою, якою Він діє і покоряє Собі все.</p>
<h4>До филип'ян 4</h4>
<p>1 Отож, брати мої любі та жадані, моя радість і вінець мій, так стійте в Господі, улюблені!</p>
<p>2 Благаю Єводію, благаю і Синтихію думати однаково в Господі.</p>
<p>3 Так само й тебе, щирий співпрацівнику, благаю, допомагай тим, які боролись за Євангеліє, зі мною і з Климентом та іншими моїми співпрацівниками, імена яких у книзі життя.</p>
<p>4 Радійте завжди в Господі, і знову кажу: радійте!</p>
<p>5 Лагідність ваша нехай буде відома всім людям. Господь близько!</p>
<p>6 Ні про що не журіться, а в усьому молитвою і благанням з подякою відкривайте прохання ваші перед Богом.</p>
<p>7 І мир Божий, який понад усяке розуміння, збереже серця ваші і думки в Ісусі Христі.</p>
<p>8 Накінець, брати, що тільки правдиве, що тільки чесне, що тільки справедливе, що тільки чисте, що тільки любе, що тільки гідне похвали, що тільки чеснота і похвала, — про те думайте!</p>
<p>9 Чого ви навчились, що прийняли й чули та бачили в мені, — робіть те! І Бог миру буде з вами!</p>
<p>10 Я дуже зрадів у Господі, що ви вже знову почали піклуватися про мене; ви і раніше піклувалися, та не мали сприятливих обставин.</p>
<p>11 Кажу не тому, що маю потребу, бо я навчився бути задоволеним тим, що маю.</p>
<p>12 Я вмію жити і в бідності, вмію жити і в достатку; в усьому і в усіх обставинах я звик і насичуватися, і голодувати; бути в достатку і терпіти недостаток;</p>
<p>13 усе можу в Тім, що зміцнює мене.</p>
<p>14 Однак ви добре зробили, що взяли участь у моєму горі.</p>
<p>15 І ви, филип'яни, знайте, що на початку благовістя, коли я вийшов з Македонії, жодна церква не виявила мені уваги подавання та приймання, крім вас одних,</p>
<p>16 бо навіть до Солуня ви раз і вдруге посилали на мої потреби.</p>
<p>17 Не тому, що я шукав дарів, я шукаю плоду, який примножується на вашу користь.</p>
<p>18 Я отримав все і маю достаток. Я задоволений, одержавши від Епафродіта те, що ви послали, як пахощі запашні, жертву приємну, Богові бажану.</p>
<p>19 А Бог мій нехай сповнить усяку потребу вашу, по Своєму багатству в славі, в Христі Ісусі.</p>
<p>20 Богові ж і Отцеві нашому слава на вічні віки! Амінь.</p>
<p>21 Вітайте кожного святого в Христі Ісусі. Брати, які зі мною, вітають вас.</p>
<p>22 І всі святі вітають вас, особливо з кесарового дому.</p>
<p>23 Благодать Господа Ісуса Христа з усіма вами! Амінь.</p>
</BODY>
</HTML>
