<h2></h2>

<h4>Ездри 1 
<p>1 Першого року владарювання перського царя Кіра, – як виконання ГОСПОДНЬОГО слова, провіщеного через Єремію, – ГОСПОДЬ спонукав дух перського царя Кіра, аби він оголосив по всьому своєму царстві, усно та письмово, повідомляючи: 
<p>2 Так говорить Кір, цар Персії: Усі царства землі дав мені ГОСПОДЬ, Бог небес, і Він доручив мені збудувати Йому Храм у Єрусалимі, що в Юдеї. 
<p>3 Хто з-посеред вас належить до Його народу, – нехай його Бог буде з ним, – і нехай він вирушає до Єрусалима, що в Юдеї, і нехай будує Храм ГОСПОДУ, Богу Ізраїлю. Адже це є той Бог, Який у Єрусалимі. 
<p>4 А всім, котрі залишилися з цього народу, де би вони не проживали, нехай таким місцеві мешканці допоможуть сріблом, золотом, усяким майном і худобою, а також добровільними пожертвами для Божого Храму, що в Ізраїлі. 
<p>5 Тож піднялися глави батьківських домів Юди та Веніяміна, священики та левіти, – усі, чий дух відчув Боже спонукання, щоб іти й будувати ГОСПОДНІЙ Храм, що в Єрусалимі. 
<p>6 А їхні довколишні сусіди підтримали їх срібним посудом, золотом, усяким майном, худобою і коштовними дарами, окрім усіх інших добровільних дарів. 
<p>7 Цар Кір виніс також посуд ГОСПОДНЬОГО Храму, який Навуходоносор забрав з Єрусалима, поклавши його в капищі свого бога. 
<p>8 Перський цар Кір передав його у руки свого скарбника Мітредата, який за рахунком вручив усе Юдиному начальнику Шешбаццару. 
<p>9 Там налічувалось: тридцять золотих посудин, тисяча срібних посудин, двадцять дев’ять ножів, 
<p>10 тридцять золотих чаш, чотириста десять срібних подвійних чаш, тисяча предметів різного іншого посуду. 
<p>11 Усього золотого та срібного начиння було п’ять тисяч чотириста. Все це Шешбаццар вивіз із собою під час повернення переселенців з Вавилону в Єрусалим. 

<h4>Ездри 2 
<p>1 А оце мешканці краю, що прийшли з полону переселення, яких переселив вавилонський цар Навуходоносор до Вавилону. Тож вони повернулися в Єрусалим та в Юдею, – кожен до свого міста, – 
<p>2 під проводом Зоровавеля. Його помічниками були : Ісус, Неємія, Серая, Реелай, Мордехай, Білшан, Міспар, Біґвай, Рехум і Баана. Кількість ізраїльтян, що вийшли з ними, така: 
<p>3 нащадків Пароша – дві тисячі сто сімдесят дві особи; 
<p>4 нащадків Шефатії – триста сімдесят дві особи; 
<p>5 нащадків Араха – сімсот сімдесят п’ять осіб; 
<p>6 нащадків Пахат-Моава, з нащадків Ісуса та Йоава, – дві тисячі вісімсот дванадцять осіб; 
<p>7 нащадків Елама – тисяча двісті п’ятдесят чотири особи; 
<p>8 нащадків Заттуї – дев’ятсот сорок п’ять осіб; 
<p>9 нащадків Заккаї – сімсот шістдесят осіб; 
<p>10 нащадків Банії – шістсот сорок дві особи; 
<p>11 нащадків Беваї – шістсот двадцять три особи; 
<p>12 нащадків Азґада – тисяча двісті двадцять дві особи; 
<p>13 нащадків Адонікама – шістсот шістдесят шість осіб; 
<p>14 нащадків Біґваї – дві тисячі п’ятдесят шість осіб; 
<p>15 нащадків Адіна – чотириста п’ятдесят чотири особи; 
<p>16 нащадків Атера, з нащадків Єзекії, – дев’яносто вісім осіб; 
<p>17 нащадків Бецаї – триста двадцять три особи; 
<p>18 нащадків Йори – сто дванадцять осіб; 
<p>19 нащадків Хашума – двісті двадцять три особи; 
<p>20 нащадків Ґіббара – дев’яносто п’ять осіб. 
<p>21 Вихідців із Вифлеєма – сто двадцять три особи; 
<p>22 вихідців із Нетофи – п’ятдесят шість осіб; 
<p>23 вихідців із Анатота – сто двадцять вісім осіб; 
<p>24 вихідців із Азмавета – сорок дві особи; 
<p>25 вихідців із Кір’ят-Єаріма, Кефіри та Беерота – сімсот сорок три особи; 
<p>26 вихідців із Рами і Гіви – шістсот двадцять одна особа. 
<p>27 Вихідців із Міхмаса – сто двадцять дві особи; 
<p>28 вихідців із Бетеля та Ая – двісті двадцять три особи. 
<p>29 Вихідців із Нево – п’ятдесят дві особи; 
<p>30 вихідців із Маґбіша – сто п’ятдесят шість осіб; 
<p>31 вихідців з Елама – тисяча двісті п’ятдесят чотири особи; 
<p>32 вихідців із Харіма – триста двадцять осіб; 
<p>33 вихідців із Лода, Хадіда та Оно – сімсот двадцять п’ять осіб; 
<p>34 вихідців із Єрихона – триста сорок п’ять осіб; 
<p>35 вихідців із Сенаі – три тисячі шістсот тридцять осіб. 
<p>36 Священиків: нащадків Єдаї з дому Ісуса – дев’ятсот сімдесят три особи; 
<p>37 нащадків Іммера – тисяча п’ятдесят дві особи; 
<p>38 нащадків Пашхура – тисяча двісті сорок сім осіб; 
<p>39 нащадків Харіма – тисяча сімнадцять осіб. 
<p>40 Левітів: нащадків Ісуса та Кадміїла, з нащадків Ходавії – сімдесят чотири особи. 
<p>41 Співаків: нащадків Асафа – сто двадцять вісім осіб. 
<p>42 Нащадків придверників: нащадків Шаллума, нащадків Атера, нащадків Талмона, нащадків Аккува, нащадків Хатіта, нащадків Шовая, – усіх сто тридцять дев’ять осіб. 
<p>43 Храмових слуг: нащадків Ціхи, нащадків Хасуфа, нащадків Таббаота; 
<p>44 нащадків Кероса, нащадків Сіяги, нащадків Падона; 
<p>45 нащадків Лебана, нащадків Хаґави, нащадків Аккува; 
<p>46 нащадків Хаґава, нащадків Шалмая, нащадків Ханана; 
<p>47 нащадків Ґіддела, нащадків Ґахара, нащадків Реаї; 
<p>48 нащадків Реціна, нащадків Некоди, нащадків Ґаззама; 
<p>49 нащадків Уззи, нащадків Пасеаха, нащадків Бесаї; 
<p>50 нащадків Асни, нащадків Меуніма, нащадків Нефусіма; 
<p>51 нащадків Бакбука, нащадків Хакуфи, нащадків Хархура; 
<p>52 нащадків Бацлута, нащадків Мехіди, нащадків Харши; 
<p>53 нащадків Баркоса, нащадків Сісери, нащадків Темаха; 
<p>54 нащадків Незіха, нащадків Хатіфи, 
<p>55 нащадків слуг Соломона: нащадків Сотаї, нащадків Соферета, нащадків Перуди; 
<p>56 нащадків Яали, нащадків Даркона, нащадків Ґіддела; 
<p>57 нащадків Шефатії, нащадків Хаттіла, нащадків Похерет-Гаццеваїма, нащадків Амії, – 
<p>58 усього храмових слуг і нащадків слуг Соломона – триста дев’яносто дві особи. 
<p>59 А оце ті, що прийшли з Тел-Мелаха, Тел-Харші, Херува, Аддана та Іммера, але не змогли довести, що їхні батьківські доми та їхні нащадки належать до Ізраїлю: 
<p>60 нащадків Делаї, нащадків Товії та нащадків Некоди, – всього шістсот п’ятдесят дві особи. 
<p>61 Із нащадків священиків: нащадки Ховаї, нащадки Хаккоса та нащадки Барзіллая, який взяв собі за дружину одну з дочок Барзіллая з Гілеаду і назвався його іменем. 
<p>62 Ці шукали, чи внесені вони в родовідний список, але там їх не знайшли. Через те вони були вилучені зі священства, 
<p>63 а намісник заборонив їм їсти зі священних дарів, доки не повстане священик з Урімом і Туммімом. 
<p>64 Уся та громада разом налічувала сорок дві тисячі триста шістдесят осіб, 
<p>65 не враховуючи їхніх слуг і їхніх служниць, яких також було сім тисяч триста тридцять сім осіб. Було серед них також двісті співаків і співачок. 
<p>66 З ними було сімсот тридцять шість коней, двісті сорок п’ять мулів, 
<p>67 чотириста тридцять п’ять верблюдів і шість тисяч сімсот двадцять ослів. 
<p>68 Декотрі з глав батьківських родин, прибувши до ГОСПОДНЬОГО Храму, що в Єрусалимі, внесли добровільні дари на відновлення Божого Храму, щоб його спорудити на його попередньому місці. 
<p>69 За своєю спроможністю вони внесли в скарбницю на провадження робіт шістдесят одну тисячу золотих драхм, п’ять тисяч мін сріблом і сто священицьких шат. 
<p>70 Священики, левіти та частина народу, замешкали в Єрусалимі, а співаки, придверники і храмові служителі оселилися в своїх містах; так само й усі інші ізраїльтяни замешкали у своїх містах. 

<h4>Ездри 3 
<p>1 Коли настав сьомий місяць, з того часу як ізраїльтяни почали жити в своїх містах, і весь народ, як один чоловік, зібрався в Єрусалимі, 
<p>2 тоді Ісус, син Йоседека, разом зі своїми братами, священиками, а також Зоровавель, син Шеалтіїла, зі своїми братами взялись за спорудження жертовника Богові Ізраїлю, щоб на ньому приносити жертви всепалення, як написано в законі Мойсея, Божого чоловіка. 
<p>3 А коли поставили той жертовник на його колишньому місці, – хоча й відчували страх перед чужоземними народами, – вони почали приносити на ньому жертви всепалення для ГОСПОДА вранці та ввечері. 
<p>4 Вони також відзначили Свято Наметів за написаним, приносячи щодня жертви всепалення у належній кількості, відповідно до прописаних вимог на кожен день. 
<p>5 Потім, крім постійних жертв всепалення, приносили жертви всепалення з нагоди новомісяччя, а також на всі посвячені ГОСПОДУ свята; крім того, жертви всепалення від кожного, хто за власним бажанням жертвував для ГОСПОДА. 
<p>6 Отже, хоч фундамент ГОСПОДНЬОГО Храму ще не було покладено, від першого дня сьомого місяця почали приносити жертви всепалення для ГОСПОДА. 
<p>7 Тоді ж почали видавати гроші каменярам і теслярам, а сидонцям і тирійцям харчі, напої та олію, щоб доставляли кедрове дерево з Лівану морем до Яффи, на що був дозвіл перського царя Кіра. 
<p>8 А другого року після їхнього прибуття до Божого Храму в Єрусалимі, в другому місяці, Зоровавель, син Шеалтіїла, Ісус, син Йоседека, та всі інші їхні брати, а також священики й левіти разом з усіма людьми, котрі повернулись з полону в Єрусалим, розпочали будівництво. Левітів у віці двадцяти років і вище призначили керувати роботами під час будівництва ГОСПОДНЬОГО Храму. 
<p>9 Ось перелік людей, які здійснювали керівництво й нагляд за виконанням праці з будівництва Божого Храму: Ісус зі своїми синами та братами, Кадміїл та його сини, сини Юди, а також левіт Хенадад зі своїми синами і своїми братами. 
<p>10 Коли будівничі заклали фундамент ГОСПОДНЬОГО Храму, виступили священики, одягнуті в урочисті шати, з трубами, а також левіти, нащадки Асафа, з цимбалами, щоб прославити ГОСПОДА за постановою ізраїльського царя Давида. 
<p>11 Вони поперемінно прославляли і дякували ГОСПОДУ, повторюючи, що Він добрий, і Його милосердя над Ізраїлем триває вічно. Так само й весь народ голосно вигукував, вихваляючи ГОСПОДА за те, що був закладений фундамент ГОСПОДНЬОГО Храму. 
<p>12 Численні священики й левіти, а також глави батьківських родин, люди похилого віку, які ще бачили перший Храм, спостерігаючи, як закладали основу нового Храму, голосно плакали, хоч багато людей радісно вигукували, 
<p>13 так що було важко розрізняти голосні вигуки радості від зойків плачу інших людей, адже народ потужно вигукував, і той голос було чути дуже далеко. 

<h4>Ездри 4 
<p>1 Коли вороги юдеїв і веніямінців почули, що нащадки вигнанців будують Храм ГОСПОДУ, Богові Ізраїлю, 
<p>2 то вони прийшли до Зоровавеля та до глав батьківських домів і запропонували їм таке: Ми хочемо будувати разом з вами, адже ми поважаємо вашого Бога, як і ви; ми також Йому приносимо жертви з часу ассирійського царя Есархаддона, який нас сюди переселив. 
<p>3 Але Зоровавель, Ісус та інші глави батьківських родин Ізраїлю відповіли їм: Не годиться нам будувати Храм нашому Богові з вами. Ми самі його збудуємо для ГОСПОДА, Бога Ізраїлю, як нам звелів перський цар Кір. 
<p>4 З того часу нові мешканці краю почали робити все, аби ослабити руки юдеїв, заважаючи їм будувати. 
<p>5 В період владарювання перського царя Кіра вони підкуповували його можновладців, щоб розладнати задуми будівничих, і робили це до владарювання перського царя Дарія. 
<p>6 Отже, на початку царювання Ахашвероша (Ксеркса), написали вони скаргу проти мешканців Юдеї та Єрусалима. 
<p>7 За правління Артаксеркса Бішлам, Мітредат, Тавеїл разом зі своїми однодумцями також писали скаргу перському цареві Артаксерксу арамійською мовою з перекладом. 
<p>8 Ще один лист був написаний цареві Артаксерксу проти Єрусалима можновладцем Рехумом і писарем Шімшаєм такого змісту: 
<p>9 Правитель Рехум та писар Шімшай з усіма, хто з нами співпрацює, – суддями й урядовцями з Урука, Вавилона, Суз, – тобто мужі Елама, 
<p>10 та інших народів, котрих великий і славний Аснаппар перемістив і оселив їх у містах Самарії та в прилеглих місцевостях за Рікою... 
<p>11 Таким був вступ до листа, а далі його зміст: Цареві Артаксерксу, – твої піддані, мужі, що мешкають з іншого боку Ріки, – і ось 
<p>12 нехай буде відомо цареві, що юдеї, котрі вийшли від тебе, прибули до нас у Єрусалим, й відбудовують це бунтівне й погане місто. Вони будують стіни на покладеному ними фундаменті! 
<p>13 Тепер же нехай буде відомо цареві: якщо це місто буде відбудоване, а його стіни будуть завершені, то вони більше не будуть платити ні податків, ані мита, в результаті чого царська скарбниця зазнає збитків. 
<p>14 Оскільки ми перебуваємо на утриманні царського палацу, то нам не личить дивитись на таке ганебне ставлення до царя. Тому й посилаємо цареві це повідомлення. 
<p>15 Нехай пошукають у Книзі Літопису твоїх батьків, і ти все знайдеш у тій Книзі Літопису й зрозумієш, що це місто завжди було бунтівничим містом, яке завдавало шкоди царям і областям; адже споконвіку там спалахували повстання, через що це місто й було спустошене. 
<p>16 Тож ми повідомляємо цареві: щойно це місто буде відбудоване, і його стіни будуть завершені, то ти вже не будеш мати жодної частки тут за Рікою! 
<p>17 Цар послав відповідь правителю Рехуму, та писарю Шімшаю, а також усім, котрі з ними урядували в Самарії та в інших областях за Рікою: Мир вам! Повідомляю: 
<p>18 Лист, який ви до нас надіслали, виразно був переді мною прочитаний. 
<p>19 Мною виданий наказ, за яким шукали та знайшли, що це місто й справді споконвіку повставало проти царів, і в ньому влаштовувались заколоти і повстання. 
<p>20 У Єрусалимі владарювали могутні царі, влада яких поширювалась на всі місцевості за рікою Євфрат й стягувала податки, данину та мито. 
<p>21 Тому тепер видайте постанову, аби ті люди зупинили всякі роботи з відбудови цього міста, доки від мене не вийде про це спеціальний указ! 
<p>22 Стережіться, аби не допустити в цій справі легковажності, яка би спричинила відчутні збитки скарбниці царя! 
<p>23 Коли пізніше лист-відповідь царя Артаксеркса був прочитаний перед Рехумом та писарем Шімшаєм, а також перед іншими урядовцями, що з ними, то вони з поспіхом відправились в Єрусалим до юдеїв, і силою зброї змусили їх припинити будівництво. 
<p>24 В результаті робота по відбудові Божого Храму в Єрусалимі припинилась, і ця зупинка тривала аж до другого року царювання перського царя Дарія. 

<h4>Ездри 5 
<p>1 Але пророки Аґґей та Захарія, онук Іддо, провіщали юдеям, що вже жили в Юдеї і в Єрусалимі, пророцтва в Ім’я Бога Ізраїлю. 
<p>2 Тому Зоровавель, син Шеалтіїла, та Ісус, син Йоседека, піднялись і знову взялись за будову Божого Храму, що в Єрусалимі; до них приєднались і Божі пророки, які їм допомагали. 
<p>3 У той час до них прибули намісник Заріччя Таттенай і Шетар-Бозенай разом зі своїми товаришами й запитали їх: Хто вам дозволив продовжувати будівництво Храму з метою його завершення? 
<p>4 Тоді ми їм сказали імена людей, котрі займаються цим будівництвом. 
<p>5 Але за юдейських старійшин заступився їхній Бог, тому протягом усього часу, поки донесення не дійшло до Дарія і поки йшло його послання у відповідь, будівництво не припинялось. 
<p>6 А ось донесення, яке намісник Заріччя Таттенай і Шетар-Бозенай зі своїми товаришами, перськими урядниками, відправили царю Дарію. 
<p>7 Послання-донесення до нього було такого змісту: Цареві Дарію – всебічний мир! 
<p>8 Нехай буде відомо цареві, що ми ходили в Юдейський край, до Храму великого Бога; його відбудовують з тесаних каменів, й перекривають стіни дерев’яними балками. Роботи проводяться уміло та успішно. 
<p>9 Тоді ми звернулись до їхніх старійшин і запитали їх: Хто вам дозволив відбудовувати цей Храм і зводити його стіни? 
<p>10 Ми також запитали про їхні імена, щоб повідомити тебе про імена тих мужів, що будівництво очолюють. 
<p>11 Тоді вони нам відповіли такими словами: Ми – слуги Бога неба та землі, і відбудовуємо Храм, який багато років тому був споруджений і завершений великим царем Ізраїлю. 
<p>12 Оскільки ж наші батьки прогнівили небесного Бога, і Він їх видав у руки халдейця, вавилонського царя Навуходоносора, який зруйнував цей Храм, а людей запровадив до Вавилону. 
<p>13 Але першого року владарювання у Вавилоні царя Кіра, цим царем Кіром був виданий наказ відбудувати той Божий Храм. 
<p>14 Навіть золотий і срібний посуд Божого Храму, який Навуходоносор забрав із Храму в Єрусалимі та заніс його до вавилонської святині, цар Кір виніс з вавилонської святині, й передав його чоловікові на ім’я Шешбаццар, якого призначив своїм намісником в Юдеї, 
<p>15 наказавши: Візьми цей посуд, занеси та поклади його в Храмі, що в Єрусалимі, відбудувавши Божий Храм на його попередньому місці. 
<p>16 Тоді цей Шешбаццар, прибувши, заклав фундамент Божого Храму, що в Єрусалимі. З того часу його відбудовують аж дотепер, і він ще не закінчений. 
<p>17 Отже, якщо є на те царська воля, то нехай пошукають у царській скарбниці там, у Вавилоні, й дізнаються, чи насправді цар Кір видавав наказ відбудовувати цей Божий Храм у Єрусалимі, після чого царське рішення про це нехай відішлють нам. 

<h4>Ездри 6 
<p>1 Тоді цар Дарій видав наказ, і почали шукати у книгосховищі при царській скарбниці у Вавилоні. 
<p>2 Але знайшли аж у фортеці Екбатані, що в області Мідії, один сувій, на якому було написано: Для пам’яті! 
<p>3 Першого року владарювання царя Кіра, – цей цар Кір видав наказ щодо Божого Храму в Єрусалимі: Нехай той Храм відбудовують на тому місці, де приносять жертви, й там закладуть його фундамент. Його висота має бути шістдесят ліктів, а його ширина також шістдесят ліктів. 
<p>4 Стіна внутрішнього двору з трьох рядів тесаних каменів і одного ряду нового дерева. Витрати нехай покриють з царської скарбниці. 
<p>5 Також золотий і срібний посуд Божого Храму, який Навуходоносор забрав з Храму в Єрусалимі, й переніс до Вавилона, нехай повернуть, аби все потрапило до того Храму, що в Єрусалимі; покладіть його на належне для нього місце в Божому Храмі. 
<p>6 Що ж до вас, Таттенаю, наміснику Заріччя, і Шеттар-Бозенаю разом з вашими товаришами, перськими урядниками в областях Заріччя, – писав далі цар Дарій, – то тримайтесь подалі від того. 
<p>7 Не перешкоджайте роботі з відбудови Божого Храму! Нехай намісник в Юдеї, разом з юдейськими старійшинами відбудовують той Божий Храм на його колишньому місці! 
<p>8 Мною дається наказ, як маєте себе поводити відносно Юдейських старійшин у справі будівництва цього Божого Храму: з царських податкових прибутків Заріччя ретельно покривайте тим мужам витрати на будівництво, аби праця не зупинялась. 
<p>9 А що буде потрібне на денні жертви всепалення Небесному Богові, зокрема: тельці, барани та ягнята, а також мука, сіль, вино й олія, неодмінно видавайте, скільки будуть потребувати священики в Єрусалимі, 
<p>10 щоб вони могли приносити приємні жертви Небесному Богові й молилися за життя царя та його дітей. 
<p>11 А ще суворо наказую: якщо хтось порушить цей наказ, то з його дому буде вийнята й поставлена деревина, на якій він буде повішений, а його дім дощенту буде зруйновано. 
<p>12 А Бог, Котрий учинив, щоб там перебувало Його Ім’я, нехай повалить кожного царя і той народ, який простягнув би свою руку, аби змінити цей наказ чи зруйнувати той Божий Храм, що в Єрусалимі. Я, Дарій, видав цей наказ, який має бути беззастережно виконаний! 
<p>13 Отримавши лист царя, намісник Заріччя Таттенай та Шетар-Бозенай зі своїми товаришами розпорядження царя Дарія докладно виконували. 
<p>14 Що ж до Юдейських старійшин, то вони щасливо продовжували будівництво, згідно з провіщенням пророків Аґґея та Захарії, сина Іддо. Будівництво було завершене за велінням Бога Ізраїлю, у відповідності з наказами перських царів Кіра, Дарія та Артаксеркса. 
<p>15 Відбудова Храму була завершена третього дня місяця адара, – на шостий рік владарювання царя Дарія. 
<p>16 Нарешті ізраїльтяни, священики, левіти та всі колишні вигнанці з радістю звершили посвячення цього Божого Храму. 
<p>17 На посвячення нового Божого Храму принесли в жертву сто тельців, двісті баранів, чотириста ягнят і, як жертву за гріх усього Ізраїлю, принесли дванадцять козлів за кількістю ізраїльських племен. 
<p>18 Потім поставили групи священиків за визначеними поділами, як і левітів за їхніми чергами, для служіння Богові в Єрусалимі, як написано у книзі Мойсея. 
<p>19 А в чотирнадцятий день першого місяця всі, що повернулись з неволі, звершили Пасху, 
<p>20 адже на той час священики та левіти, всі як один, освятилися й були чисті, щоб готувати пасхальні жертви для всіх колишніх невільників, для їхніх братів-священиків і для себе. 
<p>21 Отже, споживали Пасху не лише ізраїльтяни, котрі повернулися з вигнання, а й усі, котрі відокремились від нечистот язичницьких народів, де вони проживали, й навернулись до ГОСПОДА, Бога Ізраїлю. 
<p>22 Вони сім днів з радістю відзначали Свято Опрісноків, адже ГОСПОДЬ потішив їх, налаштувавши серце ассирійського царя прихильно до них ставитись, аби зміцнити їхні руки в справі спорудження Божого Храму для Ізраїлевого Бога. 

<h4>Ездри 7 
<p>1 Після цих подій, за владарювання перського царя Артаксеркса, вийшов Ездра, син Сераї, сина Азарії, сина Хілкії, 
<p>2 сина Шаллума, сина Садока, сина Ахітува, 
<p>3 сина Амарії, сина Азарії, сина Мерайота, 
<p>4 сина Зерахії, сина Уззії, сина Буккії, 
<p>5 сина Авішуї, сина Пінхаса, сина Елеазара, сина Аарона, первосвященика, – 
<p>6 цей Ездра вийшов з Вавилону. Він був книжником, знавцем закону Мойсея, який йому дав ГОСПОДЬ, Бог Ізраїлю. Оскільки ж рука ГОСПОДА, його Бога, була розпростерта над ним, цар виконав кожне його прохання. 
<p>7 Отже, на сьомий рік царювання Артаксеркса з Ездрою вирушили в Єрусалим декотрі ізраїльтяни, а також священики та левіти, співці, придверники та храмові слуги. 
<p>8 Прибув він у Єрусалим у п’ятому місяці сьомого року владарювання цього царя. 
<p>9 Таким чином першого дня першого місяця розпочалася подорож Ездри з Вавилону, а першого дня п’ятого місяця він прибув у Єрусалим, оскільки над ним перебувала благословенна рука його Бога. 
<p>10 Ездра поставив собі за мету неухильно досліджувати Закон ГОСПОДА, впроваджуючи його в життя, а також навчати Ізраїль Божим постановам і законам. 
<p>11 А ось зміст листа, який цар Артаксеркс дав священикові Ездрі, – вченому книжнику, знавцю Заповідей ГОСПОДНІХ та Його постанов для Ізраїлю: 
<p>12 Артаксеркс, цар царів, – священикові Ездрі, книжнику та знавцю Закону Небесного Бога тощо. Цим повідомляю: 
<p>13 Мною виданий наказ, за яким кожен з ізраїльського народу, що в моєму царстві, в тому числі священики та левіти, хто лише бажає піти з тобою в Єрусалим, нехай вирушає. 
<p>14 Адже сам цар і сім його радників посилають тебе дізнатися, як у Юдеї, взагалі, і Єрусалимі, зокрема, дотримуються Закону твого Бога, що в твоїх руках. 
<p>15 Крім того тобі доручається занести срібло й золото, яке цар і його радники добровільно жертвують Богові Ізраїлю, Котрий перебуває в Єрусалимі, 
<p>16 як і все срібло й золото, яке ти отримаєш у всьому вавилонському краю разом із добровільними дарами народу та священиків, які пожертвують для Храму свого Бога в Єрусалимі. 
<p>17 За ці кошти неодмінно закупи тельців, баранів і ягнят разом з хлібними до них жертвами та жертвами возливання, які ти принесеш на жертовнику, що в Храмі вашого Бога в Єрусалимі. 
<p>18 Решту срібла й золота потратиш на те, що ти і твої брати будете вважати за потрібне, згідно з волею вашого Бога. 
<p>19 Посуд, який тобі передано для служіння в Храмі твого Бога, постав перед Богом в Єрусалимі. 
<p>20 Все інше, у чому буде потреба стосовно Храму твого Бога, що вважатимеш за необхідне, покриватимеш із царських скарбниць. 
<p>21 Тому від мене, царя Артаксеркса, виданий також наказ усім скарбникам Заріччя, аби все, що лише їх попросить священик і вчитель Закону Небесного Бога Ездра, було беззаперечно виконане! Можеш брати 
<p>22 срібла – до ста талантів, пшениці – до ста к о рів, вина – до ста батів, олії – до ста батів, а солі – без обмежень. 
<p>23 Для Храму Небесного Бога все має бути докладно виконане, як Небесний Бог заповів, аби Його гнів не запалав на царство, на царя і на його дітей! 
<p>24 Крім того, нехай вам буде відомо, що на жодного священика та левіта, на співців, придверників, служителів і звичайних слуг при Божому Храмі забороняється накладати данину, податок чи мито! 
<p>25 А ти, Ездро, за мудрістю, якою ти володієш від свого Бога, признач урядовців і суддів, котрі чинили би судочинство в усьому народі Заріччя, – серед усіх, котрі знають закони твого Бога. А хто не знає, тих навчиш! 
<p>26 Кожного, хто не буде дотримуватись Закону твого Бога та законів царя, того негайно слід засудити чи до страти, чи на вигнання, чи на грошове покарання, чи на ув’язнення! 
<p>27 Отже, нехай буде благословенний ГОСПОДЬ, Бог наших батьків, Який викликав у серці царя бажання прославити Храм ГОСПОДА в Єрусалимі; 
<p>28 так само й виявити прихильність до мене, як самого царя, так і його радників та всіх знатних можновладців царя. Отримавши підбадьорення від того, що рука ГОСПОДА, мого Бога, була наді мною, я зібрав ізраїльських керівників, щоб вирушили зі мною. 

<h4>Ездри 8 
<p>1 Ось глави батьківських родин та родоводи тих, котрі вийшли зі мною з Вавилону за владарювання вавилонського царя Артаксеркса. 
<p>2 З нащадків Пінхаса – Гершом; з нащадків Ітамара – Даниїл; з нащадків Давида – Хаттуш, 
<p>3 син Шеханії; з нащадків Пароша – Захарія і з ним, записаних у родовідні списки, сто п’ятдесят чоловіків. 
<p>4 З нащадків Пахат-Моава – Елєгоенай, син Зерахії, і з ним двісті чоловіків. 
<p>5 З нащадків Шеханії, син Яхазіела, і з ним триста чоловіків. 
<p>6 З нащадків Адіна – Евед, син Йонатана, і з ним п’ятдесят чоловіків. 
<p>7 З нащадків Елама – Єшая, син Аталії, і з ним сімдесят чоловіків. 
<p>8 З нащадків Шефатії – Зевадія, син Міхаїла, і з ним вісімдесят чоловіків. 
<p>9 З нащадків Йоава – Овадія, син Єхіїла, і з ним двісті вісімнадцять чоловіків. 
<p>10 З нащадків Банії – Шеломіт, син Йосіфії, і з ним сто шістдесят чоловіків. 
<p>11 З нащадків Бевая – Захарія, син Беваї, і з ним двадцять вісім чоловіків. 
<p>12 З нащадків Азґада – Йоханан, син Гаккатани, і з ним сто десять чоловіків. 
<p>13 З нащадків Адонікама, що прийшли останніми поіменно: Еліфелет, Єіїл і Шемая, і з ними шістдесят чоловіків. 
<p>14 З нащадків Біґвая – Утай та Завуд, і з ними сімдесят чоловіків. 
<p>15 Я їх зібрав біля ріки, що впадає в Агаву, де ми таборували три дні. Я переглянув народ і священиків, але не знайшов нікого з нащадків Левія. 
<p>16 Тоді я покликав Еліезера, Аріїла, Шемаю, Елнатана, Яріва, Елнатана, Натана, Захарію й Мешуллама, а також учителів Йояріва та Елнатана. 
<p>17 Я послав їх до Іддо, начальника околиці Касіфії, і навчив їх, з якими словами вони мають звернутись до Іддо та його братів, храмових слуг, що мешкали в околиці Касіфії, аби вони прислали нам служителів для Храму нашого Бога. 
<p>18 А, оскільки благословенна рука нашого Бога була над нами, вони привели до нас розумного мужа з нащадків Махлі, з племені Левія, Ізраїлевого сина, Шеревію разом з його синами та його братами в кількості вісімнадцять осіб. 
<p>19 Крім того, прийшли Хашавія та Єшая з нащадків Мерарі, разом зі своїми братами та їхніми синами – двадцять осіб, 
<p>20 А з нащадків храмових слуг, яких Давид зі своїми можновладцями призначили для допомоги левітам, було двісті двадцять осіб, названих поіменно. 
<p>21 Там, біля ріки Агави, я оголосив піст, аби, упокорившись перед нашим Богом, просити в Нього щасливої подорожі для нас і наших дітей з усім нашим майном. 
<p>22 Адже я посоромився просити в царя супровід військових і кіннотників, щоб захищали нас від ворогів у дорозі, адже ми в розмові з царем запевняли: Рука нашого Бога на добро для всіх, хто на Нього покладається, але Його потуга та Його палкий гнів спіткає всіх, хто від Нього відступає! 
<p>23 Отже, ми постили, просили нашого Бога про це, й Він учинив за нашим благанням. 
<p>24 З тих, котрі очолювали священиків, я відібрав дванадцятьох, зокрема, Шеревію, Хашавію і з ними десять їхніх співбратів, 
<p>25 і, зваживши, я вручив їм срібло, золото й посуд, – добровільні дари для Храму нашого Бога, які пожертвували цар, його радники, його сановники, як і всі ізраїльтяни, які там жили. 
<p>26 Отже, я відважив їм у руки: шістсот п’ятдесят талантів срібла, срібного посуду вагою у сто талантів, сто талантів золота; 
<p>27 вручив і двадцять золотих чаш вартістю в тисячу драхм, та дві посудини з найкращої, коштовної сяючої, мов золото, міді. 
<p>28 Після того я сказав їм: Ви посвячені ГОСПОДУ, і посуд також святий, як і срібло та золото, – добровільний дар ГОСПОДУ, Богові наших батьків. 
<p>29 Пильно все це зберігайте, аж поки не передасте його за вагою главам священиків і левітів та главам батьківських родин Ізраїлю в Єрусалимі, у приміщення скарбниці ГОСПОДНЬОГО Храму. 
<p>30 Таким чином священики та левіти прийняли за вагою срібло, золото й начиння, щоб доставити все в Єрусалим, – у Храм нашого Бога. 
<p>31 Нарешті, дванадцятого дня першого місяця ми вирушили від ріки Агави, щоб іти в Єрусалим. І, справді, рука нашого Бога була над нами. Він охороняв нас у дорозі від ворогів і засідок нападників. 
<p>32 Прибувши в Єрусалим, ми три дні відпочивали, 
<p>33 а на четвертий день передали за вагою срібло, золото та все начиння в Храм нашого Бога священику Меремоту, синові священика Урії, в присутності Елеазара, сина Пінхаса, та левітів: Йозавада, сина Єшуї, і Ноадії, сина Біннуї. 
<p>34 Все було ретельно перераховане та зважене, а кількість і вагу зразу записано. 
<p>35 Після того колишні бранці, котрі повернулись з полону, принесли в жертву всепалення Богові Ізраїлю дванадцять тельців за весь Ізраїль, дев’яносто шість баранів, сімдесят сім ягнят і дванадцять козлів, як жертву за гріхи, – все це у всепалення для ГОСПОДА. 
<p>36 Вони передали царський наказ сатрапам царя і намісникам Заріччя, котрі висловили повну підтримку як людям, так і Божому Храму. 

<h4>Ездри 9 
<p>1 Коли все це закінчилось, до мене підійшли керівники ізраїльтян і сказали: Ізраїльський народ, як і священики з левітами, не відокремились від чужоземних народів з їхніми гидотами, – від ханаанців, хеттейців, періззейців, євусейців, аммонійців, моавійців, єгиптян і аморейців. 
<p>2 Адже вони брали їхніх дочок собі та своїм синам за дружин, так що святе насіння змішалось з народами тих країв, і в цьому віроломстві начальники й провідники виявились першими. 
<p>3 Коли я про це почув, то роздер на собі одяг, і навіть свій плащ, рвав волосся на своїй голові та зі своєї бороди й сидів сумний та розгублений. 
<p>4 Навколо мене зібрались усі, котрі мали страх перед словом Бога Ізраїлю, з причини відступництва переселенців, а я сидів сумуючи, аж до вечірнього жертвоприношення. 
<p>5 Але в час вечірньої жертви я ніби прокинувся, й, отямившись, у розірваній одежі й плащі я опустився на свої коліна; простягнувши свої руки до ГОСПОДА, мого Бога, 
<p>6 сказав: Боже мій, від сорому та ганьби я не можу підняти до Тебе, Боже мій, своє обличчя, адже наші численні беззаконня піднялись вище нашої голови, і наші провини досягли небес! 
<p>7 З часу наших прабатьків ми перебуваємо у великій провині аж по цей день. Через наші беззаконня ми, разом з нашими царями та нашими священиками, були віддані в руки чужоземних царів: під меч, у полон, на пограбування і на ганьбу аж по сьогодні. 
<p>8 Тепер на короткий час до нас виявлено милосердя від ГОСПОДА, нашого Бога, Котрий зберіг серед нас залишок і дав нам можливість закріпитись на Його святому місці. Наш Бог просвітив наші очі, й дав нам можливість трохи ожити навіть у нашій неволі. 
<p>9 І хоч ми були рабами, але і в тій недолі ГОСПОДЬ, наш Бог, не залишав нас! Він викликав до нас прихильність перських царів, даючи нам можливість ожити, щоб ми могли відбудувати Храм нашого Бога, піднявши його з руїн, і забезпечити нас захистом у Юдеї та в Єрусалимі. 
<p>10 Але, що нам сказати тепер, Боже наш? Адже ми знову порушили Твої Заповіді, 
<p>11 які Ти нам заповів через Своїх слуг, пророків, наголошуючи: Край, у який ви йдете, щоб його успадкувати, є забрудненим краєм, опоганеним моральними гидотами тих народів, якими вони його наповнили від краю й до краю. 
<p>12 Тому у жодному разі не видавайте ваших дочок за їхніх синів, як і їхніх дочок не беріть за дружин вашим синам! Не турбуйтесь про їхній спокій та їхній добробут повіки, аби ви набули сили й користувались благами землі, яку повіки будете передавати у спадщину вашим нащадкам. 
<p>13 Але після всього того, що нас спіткало через наші злочини та нашу велику провину, – адже Ти, наш Боже, зберіг нас від заслуженого покарання за наше беззаконня, і Ти врятував наш залишок, – 
<p>14 невже ми знову почнемо порушувати Твої Заповіді, споріднюючись з народами, які творять усі ті гидоти? Невже Ти прогніваєшся на нас настільки, що цілковито нас знищиш, так що не врятується навіть залишок? 
<p>15 ГОСПОДИ, Боже Ізраїлю! Ти справедливий, тому й залишився врятованим на цей день залишок. Ось ми стоїмо перед Тобою, заплямовані нашими провинами, хоча й не повинні вже через це стояти перед Тобою… 

<h4>Ездри 10 
<p>1 Поки Ездра молився, визнаючи гріхи, й плакав, схилившись долілиць перед Божим Храмом, навколо нього зібралась дуже велика громада ізраїльтян, – чоловіки, жінки та діти, – які також голосно ридали. 
<p>2 Тоді відізвався Шеханія, син Єхіїла, з нащадків Елама й сказав до Ездри: Ми вчинили віроломство перед нашим Богом, взявши за дружин чужоземних жінок, але є ще в цій справі надія для Ізраїлю. 
<p>3 Тож укладімо з нашим Богом Заповіт, що відішлемо всіх чужоземних дружин, а також народжених від них дітей, діючи за порадою мого добродія, а також усіх, хто шанує Заповіді нашого Бога, і нехай усе буде зроблене у відповідності зі законом! 
<p>4 Отже, Ездро, встань і починай діяти, ми тебе підтримаємо! Будь мужнім і берись за діло! 
<p>5 Після цього Ездра встав і звелів начальникам, священикам, левітам і всьому Ізраїлю, аби заприсяглись, що вони так учинять, – і вони заприсяглись. 
<p>6 Тоді Ездра, залишивши майданчик перед Божим Храмом, пішов до кімнати Єгохана, сина Еліяшіва, і залишився там на ніч, але не їв хліба й не пив води, оскільки був дуже засмучений провиною переселенців. 
<p>7 Потім було оголошено в Юдеї та в Єрусалимі: Усім, котрі повернулись з полону, зібратись у Єрусалимі! 
<p>8 А хто не виконає розпорядження начальників та старійшин і протягом трьох днів не прийде, того все його майно буде оголошено під закляттям, а він сам буде вилучений з громади переселенців. 
<p>9 Так протягом трьох днів у Єрусалим зібралися всі чоловіки Юдеї та Веніяміна. Це відбулось у двадцятий день дев’ятого місяця. Весь народ сидів на майдані біля Божого Храму, тремтячи як через цю справу, так і від дощу. 
<p>10 Тоді священик Ездра піднявся, і сказав до них: Ви вчинили віроломство, взявши собі за дружин чужоземних жінок, чим збільшили провину Ізраїлю. 
<p>11 Тож покайтесь тепер перед ГОСПОДОМ, Богом ваших батьків, і вчиніть за Його волею, – відокремтесь від інших народів, а також від чужоземних жінок! 
<p>12 Відповідаючи, все зібрання голосно заволало: Як ти сказав, ми так і зробимо! 
<p>13 Однак, народу дуже багато, а пора дощова, тому неможливо стояти в дворі; до того ж вирішення цієї справи, – діло не одного і не двох днів, адже серед нас багато таких, котрі в цьому згрішили. 
<p>14 Нехай наші начальники в наших містах візьмуть на себе відповідальність за всю громаду в кожному місті з тим, щоб усі мешканці міста, котрі взяли собі за дружин чужоземних жінок, прибули сюди у визначений час разом зі старійшинами міста та суддями свого поселення, доки не відвернеться від нас палаючий гнів нашого Бога з приводу цієї справи! 
<p>15 Лише Йонатан, син Асагела, та Яхзія, син Тікви, протистояли цій пропозиції. Їх підтримали Мешуллам і левіт Шеббетай. 
<p>16 Усі інші, котрі повернулись з полону, підтримали пропозицію. Тож священик Ездра покликав до себе глав батьківських родин, – поіменно з кожної родини. Першого дня десятого місяця вони розпочали свої засідання по розслідуванню цих справ, 
<p>17 й першого дня першого місяця остаточно встановили, котрі з чоловіків взяли собі дружин із чужоземних жінок. 
<p>18 Виявилось, що зі священицьких родин взяли собі дружин із чужоземних жінок, – з нащадків Ісуса, сина Йоседека, та його братів були: Маасея, Елієзер, Ярів і Ґедалія. 
<p>19 Вони зобов’язались відправити своїх дружин, а за свою провину кожен має принести в жертву барана. 
<p>20 З нащадків Іммера – Хананій та Зевадія. 
<p>21 З нащадків Харіма – Маасея, Ілля, Шемая, Єхіїл і Уззія. 
<p>22 З нащадків Пашхура – Еліоенай, Маасея, Ізмаїл, Нетанел, Йозавад і Еласа. 
<p>23 А з левітів – Йозавад, Шімей і Келая, він же Келіта, Петахія, Юда та Елієзер. 
<p>24 Зі співців – Еліяшів, а з придверників – Шаллум, Телем та Урій. 
<p>25 З інших ізраїльтян: із нащадків Пароша – Рамія, Їззія, Малкія, Міямін, Елеазар, інший Малкія і Беная. 
<p>26 Із нащадків Елама – Маттанія, Захарія, Єхіїл, Авдій, Єремот і Елія. 
<p>27 Із нащадків Затту – Елійоенай, Еліяшів, Маттанія, Єремот, Завад і Азіза. 
<p>28 Із нащадків Бевая – Єгоханан, Хананія, Заббай та Атлай. 
<p>29 Із нащадків Банія – Мешуллам, Маллух, Адая, Яшув, Шеал і Рамот. 
<p>30 Із нащадків Пахат-Моава – Адна, Хелал, Беная, Маасея, Маттанія, Веселіїл, Біннуй та Манассія. 
<p>31 Із нащадків Харіма – Еліезер, Їшшія, Малкія, Шемая, Симеон, 
<p>32 Веніямін, Маллух і Шемарія. 
<p>33 Із нащадків Хашума – Маттенай, Маттатта, Завад, Еліфелет, Єремай, Манассія та Шімей. 
<p>34 Із нащадків Банія – Маадай, Амрам, Уїл, 
<p>35 Беная, Бедея, Келугу, 
<p>36 Ванія, Меремот, Еліяшів, 
<p>37 Маттанія, Маттенай, Яасай, 
<p>38 Баній, Біннуй, Шімей, 
<p>39 Шелемія, Натан, Адая, 
<p>40 Махнадвай, Шашай, Шарай, 
<p>41 Азаріїл, Шелемія, Шемарія, 
<p>42 Шаллум, Амарія та Йосиф. 
<p>43 Із нащадків Нево – Єіїл, Маттітія, Завад, Зевіна, Яддай, Йоіл і Беная. 
<p>44 Всі вони взяли за дружин чужоземних жінок, і деякі з цих жінок вже народили дітей. 