<h2></h2>

<h4>Якова 1 
<p>1 Яків, раб Бога й Господа Ісуса Христа, — дванадцятьом племенам, які в розсіянні: Вітаю! 
<p>2 Брати мої, майте велику радість, коли попадаєте в різні випробування, 
<p>3 знаючи, що випробування вашої віри розвиває терпеливість. 
<p>4 А терпеливість нехай має досконалу дію, щоб ви були досконалі та бездоганні й щоб нічого вам не бракувало. 
<p>5 Якщо комусь із вас бракує мудрості, нехай просить у Бога, Який дає всім щедро і не докоряє, тож буде йому дано. 
<p>6 Та нехай просить з вірою, без жодного сумніву. Бо хто має сумнів, той подібний до морської хвилі, котру підіймають та женуть вітри. 
<p>7 Така людина хай не думає, що отримає щось від Господа, 
<p>8 адже двоєдушний чоловік непостійний на всіх своїх шляхах. 
<p>9 Тож нехай покірний брат хвалиться своїм високим становищем, 
<p>10 а багатий — своїм пониженням, бо промине, як цвіт рослин: 
<p>11 зійшло сонце, припекло, висушило траву — і їхній цвіт осипався, і краса їхнього вигляду зникла, отак і багатий на своїх дорогах зів’яне. 
<p>12 Блаженний муж, який подолає спокусу, бо коли буде випробуваний, то одержить вінець життя, що його [Господь] обіцяв тим, хто любить Його. 
<p>13 Ніхто зі спокушуваних хай не каже, що Бог його спокушує, адже Бог не спокушується злом, і Сам не спокушає нікого. 
<p>14 Кожний випробовується власною пожадливістю, яка затягує і вловлює. 
<p>15 Пожадливість дає зачаток і породжує гріх, а вчинений гріх породжує смерть. 
<p>16 Не піддавайтеся обманові, любі мої брати! 
<p>17 Усе добре, що нам дане, і кожний досконалий дар походить згори, сходить від Отця світла, в Якого немає зміни, ні тіні переміни. 
<p>18 Він забажав і породив нас Словом істини, щоб ми стали наче початком Його творіння. 
<p>19 Знайте, мої улюблені брати: кожна людина нехай буде швидкою до слухання, стримана в словах, повільна на гнів. 
<p>20 Адже людський гнів не здійснює Божої справедливості. 
<p>21 Тому, відкинувши всяку нечистоту і рештки злоби, з лагідністю прийміть посіяне Слово, що може спасти ваші душі. 
<p>22 Будьте виконавцями Слова, а не лише слухачами, які обманюють самих себе. 
<p>23 Бо коли хто є слухачем Слова, а не виконавцем, той подібний до людини, яка розглядає природні риси свого обличчя у дзеркалі: 
<p>24 тож побачив себе, відійшов і тут же забув, який він. 
<p>25 А хто дивиться на досконалий закон свободи і перебуває в ньому, той не слухач-забудько, а виконавець діла; він буде блаженний у своїх діях. 
<p>26 Коли хто думає, що він [між вами] побожний, але не приборкує свого язика, той лише обманює своє серце: його побожність — примарна. 
<p>27 Чиста й непорочна побожність перед Богом і Отцем — це відвідувати сиріт і вдів у їхньому горі, зберігати себе чистим від світу. 

<h4>Якова 2 
<p>1 Брати мої, не зважайте на особу, майте віру в нашого Господа слави — Ісуса Христа! 
<p>2 Адже коли до вашого зібрання ввійде чоловік із золотим перснем, у блискучих шатах, та ввійде бідний у вбогому одязі, 
<p>3 а ви поглянете на того, хто в шатах блискучих, і скажете: Ти сядь отут зручно, а бідному скажете: Ти стань отам або сядь тут на моєму підніжку, — 
<p>4 то хіба не вчинили ви поділ між собою, хіба не стали суддями з лихими задумами? 
<p>5 Слухайте, любі брати мої: хіба не обрав Бог бідних світу як багатих вірою і спадкоємців Царства, яке пообіцяв тим, хто любить Його? 
<p>6 А ви зневажили бідного. Хіба не багаті гнітять вас, і хіба не вони тягнуть вас на суди? 
<p>7 Хіба не вони ганьблять добре ім’я, яким вас названо? 
<p>8 Отже, коли ви виконуєте царський Закон згідно з написаним: Люби свого ближнього, як самого себе, — добре робите. 
<p>9 Коли ж зважаєте на особу, то чините гріх: Закон звинувачує вас як порушників. 
<p>10 Адже хто весь Закон виконує, а згрішить в одному, той став винним у всьому, 
<p>11 бо Хто сказав: Не чини перелюбу, — Той і сказав: Не вбивай! Коли ж не чиниш перелюбу, а вбиваєш, ти став порушником Закону. 
<p>12 Так говоріть і так робіть, як ті, хто має бути суджений Законом свободи. 
<p>13 Тому що суд без милосердя на того, хто не чинив милосердя. Милосердя ставиться вище суду. 
<p>14 Яка користь, брати мої, коли хтось каже, що віру має, а діл не має? Чи віра може його спасти? 
<p>15 Коли брат або сестра будуть голі й позбавлені щоденної їжі, 
<p>16 а хтось із вас їм скаже: Ідіть з миром, грійтеся та їжте, але не дасть їм потрібного для тіла, яка з цього користь? 
<p>17 Так і віра, коли не має діл, сама по собі є мертвою. 
<p>18 Але хтось скаже: Ти маєш віру, а я маю діла; покажи мені свою віру без діл, а я покажу тобі [свою] віру зі своїх діл. 
<p>19 Чи віриш ти, що один Бог? Добре робиш! Але й біси вірять і тремтять. 
<p>20 О, марна людино! Чи ж не хочеш зрозуміти, що віра без діл не дає плоду? 
<p>21 Наш батько Авраам хіба не з діл оправдався, коли приніс свого сина Ісаака на жертовник? 
<p>22 Хіба не бачиш, що віра діяла разом з його ділами, і віра стала досконалою через діла? 
<p>23 І здійснилося Писання, що каже: Повірив Авраам Богові, і це зараховано йому за праведність, і був названий Божим другом! 
<p>24 Хіба не бачите, що людина оправдується ділами, а не самою вірою. 
<p>25 Так само й блудниця Рахав хіба не з діл оправдалася, прийнявши розвідників і вивівши їх іншою дорогою? 
<p>26 Адже як тіло без духа мертве, так і віра без діл — мертва. 

<h4>Якова 3 
<p>1 Брати мої, хай не буде багато таких, які стають учителями, знаючи, що приймемо більший осуд. 
<p>2 Адже всі ми багато грішимо. Коли ж хто не грішить словом, — то досконалий чоловік, здатний приборкати й усе тіло. 
<p>3 Ось і коням вкладаємо вуздечку в рот, щоб нам корилися, і керуємо всім їхнім тілом. 
<p>4 Ось і кораблі, хоч які великі та гнані бурхливими вітрами, але керуються малим стерном, куди [лише] хоче стерновий. 
<p>5 Так само і язик: хоч і малий орган, а дуже хвалиться. Ось який невеликий вогонь, а спалює такий великий ліс! 
<p>6 І язик — це вогонь, світ неправди. Язик [так] поставлений між нашими органами, що опоганює все тіло і підпалює круг життя, а його самого запалює геєна. 
<p>7 Адже всякий рід звірів і птахів, плазунів і риб приборкується, — вони освоєні людською природою. 
<p>8 А язика ніхто з людей не може приборкати; він — зло невгамовне, повний смертоносної отрути. 
<p>9 Ним благословляємо Господа й Отця і ним проклинаємо людей, які створені за Божою подобою. 
<p>10 З тих самих уст виходить благословення і прокляття. Не годиться, брати мої, щоб так воно було! 
<p>11 Хіба з одного джерела виходить солодка й гірка вода? 
<p>12 Чи може, брати мої, смоківниця родити оливки, а виноградна лоза — смокви? І солончак не може давати солодкої води. 
<p>13 Хто мудрий і досвідчений між вами? Нехай покаже свої діла в лагідній мудрості доброго способу життя. 
<p>14 Коли ж маєте гірку заздрість і суперництво у ваших серцях, не хваліться і не говоріть неправди на правду. 
<p>15 Це не та мудрість, яка сходить згори, а земна, душевна, бісівська. 
<p>16 Тому що де заздрість та чвари, там безладдя і всяке лихе діло. 
<p>17 А та мудрість, що згори, насамперед чиста, потім мирна, лагідна, покірна, повна милосердя і добрих плодів, безстороння, нелукава. 
<p>18 Адже плід праведності сіється в мирі — і творцями миру. 

<h4>Якова 4 
<p>1 Звідки війни і звідки ворожнеча між вами? Хіба не звідси — не з ваших пристрастей, які воюють у ваших членах? 
<p>2 Ви прагнете — і не маєте, вбиваєте й заздрите — і не можете осягнути. Ворогуєте і воюєте. Не маєте, тому що не просите; 
<p>3 просите й не одержуєте, бо не на добро просите, а щоб розтратити на ваші пристрасті. 
<p>4 [Перелюбники й] перелюбниці, хіба ви не знаєте, що любов світу — це ворожнеча проти Бога? Адже хто хоче дружити зі світом, той стає ворогом Божим. 
<p>5 Чи ви думаєте, що Писання даремно каже: Прагне до заздрощів той дух, який оселився в нас? 
<p>6 Та більшу дає благодать, через те й говорить: Бог гордим противиться, а покірним дає благодать. 
<p>7 Тож підкоріться Богові, протидійте дияволові, і він утече від вас. 
<p>8 Наблизьтеся до Бога, і Він наблизиться до вас. Очистіть руки, грішники, і очистіть серця, двоєдушні. 
<p>9 Журіться, сумуйте і плачте. Нехай ваш сміх обернеться на плач, а радість — на смуток. 
<p>10 Упокорте себе перед Господом, і Він піднесе вас. 
<p>11 Не обмовляйте, брати, один одного. Той, хто обмовляє брата або судить свого брата, обмовляє Закон і судить Закон. А коли осуджуєш Закон, то ти не виконавець Закону, а суддя. 
<p>12 Є один Законодавець і Суддя, Який може спасти й погубити. А хто ти такий, що осуджуєш ближнього? 
<p>13 Тепер слухайте ви, які кажете: Сьогодні або завтра підемо до цього міста й перебудемо там [один] рік, і будемо торгувати та заробляти! 
<p>14 Ви, котрі не знаєте, що завтра станеться, яке ваше життя? Адже це пара, що на мить з’являється, а потім зникає. 
<p>15 Замість того, щоб вам говорити: Коли Господь забажає, і ми будемо живі, то зробимо те чи інше. 
<p>16 А тепер ви хвалитеся у своїх гордощах. Усяка така хвальба лиха. 
<p>17 Отже, хто знає, як робити добро, але не робить його, той має гріх. 

<h4>Якова 5 
<p>1 Тепер слухайте, ви, багатії, плачте й ридайте над жахливими вашими злиднями, які надходять. 
<p>2 Ваше багатство зотліло, а ваш одяг сточила міль. 
<p>3 Ваше золото й срібло поржавіло, і їх іржа свідчитиме проти вас і з’їсть ваші тіла, як вогонь. Ви назбирали скарбів на останні дні. 
<p>4 Ось затримана вами платня робітників, які жали на ваших нивах, вже волає, і зойки женців досягли вух Господа Саваота. 
<p>5 Ви розкошували на землі й насолоджувалися, наситили свої серця, [немов] на заколення. 
<p>6 Ви засудили й убили Праведника; Він вам не чинив опору. 
<p>7 Отже, брати, будьте довготерпеливі до Господнього приходу. Ось хлібороб очікує дорогоцінного врожаю від землі, терпляче очікує його, доки випадуть ранній та пізній дощі. 
<p>8 Довготерпеливі будьте й ви; зміцніть ваші серця, адже прихід Господа вже близько. 
<p>9 Не нарікайте один на одного, брати, щоб вам не бути засудженими. Ось Суддя стоїть перед дверима. 
<p>10 Брати [мої], майте за приклад страждання і довготерпіння пророків, які промовляли Господнім Ім’ям. 
<p>11 Тому що блаженними називаємо тих, які терпіли. Ви чули про терпіння Йова і знаєте Господній кінець, що Господь дуже милосердний та щедрий. 
<p>12 Та насамперед, брати мої, не кляніться ні небом, ні землею, ні якоюсь іншою клятвою. Нехай же буде у вас «так» — це «так», а «ні» — це «ні», щоб ви не підпали під осуд. 
<p>13 Як. хтось між вами страждає, нехай молиться. Як. хтось радіє, нехай співає псалми. 
<p>14 Як. хтось між вами хворіє, нехай покличе пресвітерів Церкви, і хай помоляться над ним, намастивши його олією в Ім’я Господнє. 
<p>15 І молитва віри спасе хворого, і Господь підійме його, а коли він учинив гріхи, вони йому будуть прощені. 
<p>16 Тому визнавайте один перед одним гріхи, моліться один за одного, щоби зцілитися, бо має велику силу ревна молитва праведного. 
<p>17 Ілля був людиною з подібними до нас нахилами, та помолився молитвою, аби не було дощу, і дощу не було на землі три роки й шість місяців. 
<p>18 І він помолився знову, — і небо дало дощ, а земля зростила свій урожай. 
<p>19 Брати мої, коли хтось із вас відхилиться від правди, а його хтось наверне, 
<p>20 то нехай знає, що той, хто навернув грішника з його облудної дороги, спасе свою душу від смерті й покриє безліч гріхів. 