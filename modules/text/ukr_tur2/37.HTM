<h2></h2>

<h4>Амос 1 
<p>1 Слова Амоса, котрий був пастухом у Текої. Він бачив видіння про Ізраїль за днів Уззії, юдейського царя. Царем в Ізраїлі тоді був Єровоам, син Йоаша, за два роки до землетрусу. 
<p>2 Він сказав: Як тільки ГОСПОДЬ заговорить зі Сіону, і з Єрусалима подасть Свій голос, зразу засумують улюблені пастухами пасовиська і висохнуть вершини Кармелю. 
<p>3 Так говорить ГОСПОДЬ : За три, навіть чотири, злочини Дамаска Я не пощаджу його, оскільки вони ( його мешканці ) молотили Гілеад залізними зубцями. 
<p>4 Тому пошлю вогонь на дім Хазаїла, й він пожере укріплені палаци Бен-Гадада. 
<p>5 Я розіб’ю засуви Дамаска і знищу мешканців долини Авена, а також того, хто тримає скіпетр у Бет-Едені, і буде виселено арамійський народ до Кіра, – каже ГОСПОДЬ. 
<p>6 Так говорить ГОСПОДЬ : За три, навіть чотири, злочини Ґази не відміню покарання від неї, оскільки вони ( його мешканці ) всіх підряд брали в полон, аби продати Едомові. 
<p>7 Тому Я пошлю вогонь на стіни Ґази, який пожере її укріплені палаци. 
<p>8 Я знищу мешканців Ашдода й того, хто тримає скіпетр в Ашкелоні, й простягну Свою руку на Екрон, аж поки не загинуть залишки филистимців, – говорить Владика, ГОСПОДЬ. 
<p>9 Так говорить ГОСПОДЬ : За три, навіть чотири, злочини Тира не пощаджу його, оскільки вони ( тирійці ) віддали Едомові всіх своїх полонених, не взявши навіть до уваги братерський договір. 
<p>10 Тому Я пошлю вогонь на стіни Тира, який пожере його укріплені палаци. 
<p>11 Так говорить ГОСПОДЬ : За три, навіть чотири, злочини Едому не відверну покарання від нього! Адже він з мечем у руках переслідував свого брата, тамуючи в собі усяке почуття милосердя. Він постійно палав гнівом, підживляючи свою несамовиту лють. 
<p>12 Тому Я пошлю вогонь на Теман, і він пожере укріплені палаци Боцри. 
<p>13 Так говорить ГОСПОДЬ : За три, навіть чотири, злочини аммонійців не відверну покарання від них! Адже вони розтинали вагітних гілеадійок, коли поширювали свої кордони! 
<p>14 Через те Я віддам вогню стіни Рабби, який пожере її укріплені палаци під бойові крики в день битви, та завивання вітру в час бурі. 
<p>15 Їхній цар піде у вигнання, а разом з ним і його можновладці, – говорить ГОСПОДЬ. 

<h4>Амос 2 
<p>1 Так говорить ГОСПОДЬ : За три, навіть чотири, злочини Моаву не відверну покарання від нього, тому що він спалив кості едомського царя, перетворивши їх на попіл. 
<p>2 Тож пошлю вогонь на Моав, який пожере укріплені палаци Керіота. Моав загине серед метушні та крику під звуки труби. 
<p>3 Я знищу в нього суддю, погублю разом з усіма його можновладцями, – говорить ГОСПОДЬ. 
<p>4 Так говорить ГОСПОДЬ : За три, навіть чотири, злочини Юди не відверну покарання від нього! Адже вони відкинули Закон ГОСПОДА й не дотримувались Його постанов, дозволивши ідольському обманові, за яким пішли їхні батьки, звести їх. 
<p>5 Тому Я віддаю Юдею вогню, який пожере твердині Єрусалима. 
<p>6 Так говорить ГОСПОДЬ : За три, навіть чотири, злочини Ізраїлю не відверну покарання від нього. Адже вони ( ізраїльтяни ) продають праведника за гроші, а убогого – за пару сандаліїв. 
<p>7 Вони втоптують у землю голови бідних, і викривляють дорогу ( діла ) смиренних, тоді як і син, і його батько ходять до тієї самої повії, опоганюючи тим Моє святе Ім’я. 
<p>8 В одязі, взятому в заставу, вони, напівлежачи, влаштовуються біля кожного жертовника і п’ють вино здирства в храмах своїх богів. 
<p>9 Я знищив з-перед них аморейців, котрі були високі на зріст, як кедр, і міцними, подібно до дубів; Я вигубив їхні плоди вгорі, та їхнє коріння внизу. 
<p>10 Це ж Я вивів вас із Єгипетського краю й провадив вас пустелею сорок років, аби ви оволоділи землею аморейців. 
<p>11 З-посеред ваших синів висував Я пророків, і з-поміж ваших юнаків – назореїв. Хіба ж то не так, Ізраїлеві нащадки? – питає ГОСПОДЬ. 
<p>12 Але ви назореїв поїли вином, а пророкам наказували: Не пророкуйте! 
<p>13 Тому Я буду тиснути на вас, як тисне на поле віз, наповнений снопами. 
<p>14 Так що не втече й найспритніший, як і не допоможе сильному його сила, а хоробрий не врятує й власного життя. 
<p>15 Не встоїть і вправний лучник, не втече і найшвидший бігун ( чемпіон ), і не врятує свого життя вершник, 
<p>16 адже найхоробріший з витязів того дня втікатиме голим, – говорить ГОСПОДЬ. 

<h4>Амос 3 
<p>1 Послухайте того слова, яке виголосив ГОСПОДЬ щодо вас, нащадки Ізраїля, щодо всього роду, який Я вивів з Єгипетського краю, промовивши: 
<p>2 З усіх родів землі лише вас одних Я визнав Своїми. Через те й каратиму вас за всі ваші провини. 
<p>3 Хіба підуть двоє разом, якщо вони не домовилися? 
<p>4 Хіба зареве лев у лісі, не маючи здобичі? Хіба подає свій голос левеня зі свого лігвища, якщо нічого не впіймало? 
<p>5 Хіба потрапить птах у пастку на землі, якщо там не поставлена для нього пастка з приманкою ? Хіба рухатиметься пастка на землі, якщо в неї нічого не потрапило? 
<p>6 Хіба не потривожиться в місті народ, коли засурмить тривогу труба? Хіба трапиться в місті якесь лихо, якого ГОСПОДЬ не допустив би? 
<p>7 Адже Владика ГОСПОДЬ, не вчинить нічого, не оголосивши наперед про Свої наміри Своїм слугам, пророкам. 
<p>8 Лев почне ревіти, хто не злякається? Владика ГОСПОДЬ заговорить, – хто посміє не пророкувати? 
<p>9 Проголосіть в укріплених палацах Ашдода та в твердинях Єгипетського краю, і скажіть: Зберіться на узгір’ях Самарії і побачите, який великий у ній безлад, і які утиски мають там місце! 
<p>10 Вони не навчились чинити правильно, – каже ГОСПОДЬ. Насильства та грабежі в їхніх палацах лише зростають. 
<p>11 А тому так говорить Владика ГОСПОДЬ : Ворог учинить облогу довкола твого краю, позбавить тебе твоєї сили, і пограбує твої палаци. 
<p>12 Так говорить ГОСПОДЬ : Як пастух вириває з пащі лева дві ніжки або клаптик вуха, так само Ізраїлеві нащадки, котрі мешкають у Самарії, врятуються хіба що десь у куточку ліжка, а в Дамаску – на лежанці. 
<p>13 Послухайте і попередьте рід Якова, – проголошує Владика ГОСПОДЬ, Бог Саваот, – 
<p>14 того дня, коли Я каратиму Ізраїль за його злочини, Я також покараю його і за вівтарі Бетеля; роги жертовника будуть відбиті й кинуті на землю. 
<p>15 Я зруйную зимовий палац разом з літнім палацом, – не стане будинків, прикрашених слоновою кістю; будуть знищені й інші численні доми, – говорить ГОСПОДЬ. 

<h4>Амос 4 
<p>1 Послухайте цього слова і ви, телиці башанські, що перебуваєте на самарійській горі. Ви пригнічуєте вбогих, знущаєтесь з нужденних і говорите своїм чоловікам: Принесіть лише п’янкого, будемо пити! 
<p>2 Владика ГОСПОДЬ присягнувся Своєю святістю! Ось приходять на вас дні, коли вас тягнутимуть гаками, уцілілих з вас – рибальськими гачками. 
<p>3 Будете втікати крізь проломи в стінах, – кожна навмання, – і викинуть вас у напрямку Гермону, – говорить ГОСПОДЬ. 
<p>4 Приходьте у Бетель і грішіть, як і в Гілгалі, примножуючи беззаконня! Щоранку приносьте ваші жертви, а кожного третього дня – ваші десятини. 
<p>5 Продовжуйте спалювати подячні жертви з квашеного хліба, голосно хваліться вашими добровільними дарами, адже ви це так полюбляєте, діти Ізраїля, – каже Владика ГОСПОДЬ. 
<p>6 Тому в усіх ваших містах Я робив ваші зуби чистими, позбавляючи хліба в усіх ваших місцевостях. Але ви не навернулися до Мене, – каже ГОСПОДЬ. 
<p>7 Я не давав вам дощу всі три місяці до жнив, або посилав дощ на одне місто, а інше місто залишалось без дощу. Одне поле зрошувалось дощем, а інше, на яке дощ не падав, засихало. 
<p>8 Тоді тягнулись люди з двох-трьох міст до одного міста, щоб напитися води, але спрага їх не припинялась. Та ви не наверталися до Мене, – каже ГОСПОДЬ. 
<p>9 Я карав вас посухою та іржею, спустошував ваші сади та ваші виноградники тим, що ваші смоківниці й оливкові дерева об’їдала сарана, але ви й тоді не навернулися до Мене, – каже ГОСПОДЬ. 
<p>10 Я посилав на вас чуму ( моровицю ), як по дорозі з Єгипту; Я віддавав під меч ваших юнаків, дозволяв забирати в полон ваших коней; Я допускав, аби сморід вашого табору бив у ваші ніздрі, та ви і тоді не навернулися до Мене, – каже ГОСПОДЬ. 
<p>11 Я чинив для декого з вас спустошення, як колись Бог спустошив Содом і Гоморру, так що ви стали, наче головешка, вихоплена з вогню, але ви й тоді не навернулися до Мене, – каже ГОСПОДЬ. 
<p>12 Невже Мені й далі так чинити з тобою, Ізраїлю? Але якщо так маю діяти з тобою, то приготуйся зустрічати твого Бога, Ізраїлю! 
<p>13 Адже Я – Той, Котрий формує гори і утворює вітер, виявляє людині її думки, Той, Хто перетворює поранню зорю в темряву. Він – Той, Котрий крокує по узвишшях землі, – ГОСПОДЬ Бог Саваот, Ім’я Його! 

<h4>Амос 5 
<p>1 Послухайте ці слова, що наспівую над вами, наче голосіння над домом Ізраїля: 
<p>2 Впала і більше не зможе встати діва Ізраїлю. Вона кинута на власній землі, й немає кому її підвести. 
<p>3 Тому так говорить Владика, ГОСПОДЬ : У місті, яке виступало тисячею війська, залишиться сотня, а з якого виступала сотня, залишиться лише десятеро захисників Ізраїлевого дому. 
<p>4 Тому так говорить ГОСПОДЬ нащадкам Ізраїля: Наверніться до Мене, і будете жити! 
<p>5 Вам нічого шукати в Бетелі, не йдіть у Ґілґал, і не ходіть до Беер-Шеви, тому що Ґілґал неминуче піде в полон, а Бетель взагалі перестане існувати. 
<p>6 Шукайте ГОСПОДА, і будете жити, аби Він не накинувся на нащадків Йосифа, й не знищив, наче вогонь, так що не буде кому, як було у Бетелі, його загасити! 
<p>7 Ви ж перетворюєте правосуддя на полин, і правду втоптуєте в землю, 
<p>8 Адже Він – Той, Хто створив Плеяду ( Велику Медведицю ) та Оріон, Хто смертну тінь ночі змінює на день, а день перетворює на темряву; викликає морські води, розливаючи їх по поверхні землі, – ГОСПОДЬ Йому Ім’я! 
<p>9 Він сприяє спустошенню наймогутніших, спроваджуючи руйнування їхніх твердинь. 
<p>10 Вони ненавидять судочинство при брамі, і гидують тим, хто говорить правду. 
<p>11 Оскільки ж ви топчете бідних, і примушуєте їх, собі на користь, віддавати зерно, хоч будуєте собі доми з тесаного каменя, ви не мешкатимете в них; хоча насаджуєте розкішні виноградники, ви не будете пити з них вина. 
<p>12 Адже Мені відомі всі ваші численні злочини й ваші тяжкі гріхи. Ви пригноблюєте праведника, берете хабарі й відмовляєте убогим у правосудді при брамі. 
<p>13 Однак, хто розумний у цей час нехай мовчить, бо це – час лихий. 
<p>14 Шукайте добра, а не зла, аби ви могли жити, і ГОСПОДЬ, Бог Саваот буде з вами так, як ви й кажете. 
<p>15 Ненавидьте зло й полюбіть добро. Нехай буде відновлене в брамах справедливе судочинство; може, ГОСПОДЬ, Бог Саваот, змилується над залишком Йосифа. 
<p>16 Тому так говорить ГОСПОДЬ, Бог Саваот, Владика: На всіх майданах будуть плакати, й на всіх вулицях голоситимуть: Ой, горе, горе нам! Закличуть і землероба до плачу й досвідчених плакальниць до голосіння. 
<p>17 Заходитись риданням будуть на всіх виноградниках, бо Я пройду посеред вас, – говорить ГОСПОДЬ. 
<p>18 Горе тим, котрі прагнуть ГОСПОДНЬОГО Дня. Навіщо вам той ГОСПОДНІЙ День? Адже він для вас буде темрявою, а не світлом! 
<p>19 Це щось подібне до того, як хтось, втікаючи від лева, наскочив на ведмедя, а прибігши додому, вперся своєю рукою об стіну, а його вжалила змія. 
<p>20 Так і День ГОСПОДНІЙ обернеться для вас темрявою, а не світлом? Для вас він – темнота безпросвітня. 
<p>21 Я зненавидів, Мені остогидли ваші святкові урочистості, запаху ваших жертв Я не сприймаю. 
<p>22 І коли Мені приносите жертви всепалення та ваші хлібні жертви, Я не приймаю; на мирні жертви навіть ваших годованих тварин не дивлюсь. 
<p>23 Звільніть Мене від звуків ваших пісень, гру на ваших цитрах Я не хочу слухати. 
<p>24 Нехай тече правосуддя, як вода, і праведність, – наче потужний потік. 
<p>25 Хіба ви, доме Ізраїлів, протягом сорока років в пустелі приносили Мені жертви й хлібні дари? 
<p>26 Ви ж носили Саккута, – вашого ідола-божка, та Кіюна, – ваше зоряне божество, яке ви собі зробили. 
<p>27 Тому Я вас переселю далеко за Дамаск, – говорить ГОСПОДЬ, – Бог Саваот, Його Ім’я. 

<h4>Амос 6 
<p>1 Горе байдужим на Сіоні, і впевненим у власній безпеці на самарійській горі, хто себе до видатних серед корінних народів зараховує і до яких ходить за допомогою Ізраїлів дім. 
<p>2 Навідайтесь у Калне й подивіться, а звідти перейдіть до Великого Хамата, вступіть також до филистимського Ґата. Хіба вони кращі за ваші два царства? Хіба їхні околиці більші за ваші околиці? 
<p>3 Ви, котрі відганяєте від себе думку про день нещастя, фактично, поводуєте наближення насильства. 
<p>4 Ви виніжуєтесь на ложах зі слонової кості і, насолоджуючись розкішшю на своїх постелях, їсте собі м’ясо ягнят з отар і телят зі загонів; 
<p>5 підспівуєте під звуки цитри, подібно до Давида, вигадуєте собі музичні інструменти. 
<p>6 Ви попиваєте вино з великих чаш і намащуєтесь вишуканими мастями, зовсім не вболіваючи за руїнами Йосифа. 
<p>7 Тому тепер підете в неволю першими на чолі полонених, і, таким чином, закінчиться життя в розкошах. 
<p>8 Адже Владика ГОСПОДЬ заприсягнувся Самим Собою. Ось що сказав ГОСПОДЬ, Бог Саваот: Мені огидна зарозумілість Якова, Я зненавидів його укріплені палаци і видам місто ворогу з усім, що є в ньому. 
<p>9 Дійде до того, що коли залишиться в одному домі десятеро чоловіків, то й вони повмирають. 
<p>10 І якщо прийде чийсь родич, аби взяти й винести кості з дому і спалити, та запитається в того, хто десь у куточку дому залишився: Чи є тут ще хтось, і почує у відповідь: Немає... то захожий скаже: Мовчи, щоб часом не назвати ГОСПОДНЬОГО Імені. 
<p>11 Бо достатньо ГОСПОДУ сказати слово, – і великі будинки перетворяться на руїни, а малі доми – на купи каміння. 
<p>12 Хіба можуть коні бігати по скелях? Хіба можна орати море волами? Але ви перетворили правосуддя в отруту, а плід справедливості – на полин. 
<p>13 Ви радієте власним нікчемним словам, говорячи: Хіба не своєю силою ми здобули собі Карнаїм? 
<p>14 Тому знайте, нащадки Ізраїля, що Я підніму проти вас народ, – каже ГОСПОДЬ, Бог Саваот, – який гнобитиме вас, від входу до Хамата, і аж до потоку в пустелі. 

<h4>Амос 7 
<p>1 Ось що показав мені у видінні Владика ГОСПОДЬ : Він створив сарану, коли почала відростати отава, – трава, що відростає після вже скошеної трави для царських конюшень. 
<p>2 Сталося так, що коли вона ( сарана ) закінчувала пожирати всю траву на землі, я заволав: Владико ГОСПОДИ, змилуйся! Як же втриматись Якову, адже він такий нечисленний?! 
<p>3 І поступився ГОСПОДЬ : Не буде цього, – сказав ГОСПОДЬ. 
<p>4 Ще інше видіння показав мені Владика ГОСПОДЬ : ось Владика ГОСПОДЬ викликав для суду вогонь, аби той пожер велику безодню, і той почав пожирати наділи землі. 
<p>5 Тоді я заволав: Владико ГОСПОДИ, зупини його! Як же втримається Яків, адже він такий нечисленний?! 
<p>6 Пожалів і цього разі ГОСПОДЬ. Такого не станеться! – сказав Владика, ГОСПОДЬ. 
<p>7 І ще інше Він показав мені: Ось ГОСПОДЬ стоїть на стрімкій стіні, з виском у Своїй руці. 
<p>8 І спитав мене ГОСПОДЬ : Що ти бачиш, Амосе? Я відповів: Бачу висок. Тоді ГОСПОДЬ сказав: Оце Я опускаю висок посеред Мого народу Ізраїлю; більше не буду ні прощати, ні милувати його. 
<p>9 І будуть знищені узвишшя Ісаака, і святині Ізраїлю будуть спустошені! І Я піднімусь з мечем проти дому Єровоама. 
<p>10 Тоді Амасія, священик з Бетеля, послав до ізраїльського царя Єровоама сказати: Амос готує проти тебе змову всередині Ізраїлевого дому. Край вже не може витримати всіх його слів! 
<p>11 Адже Амос говорить ось які речі: Єровоам помре від меча, а Ізраїль неодмінно буде відселений зі своєї землі в неволю ! 
<p>12 Амосові ж Амасія сказав: Йди геть, провидцю! Забирайся собі в Юдейський край, їж там свій хліб, і там пророкуй! 
<p>13 А в Бетелі більше не пророкуй, тому що тут царське святилище і дім царства. 
<p>14 Відповідаючи, Амос сказав Амасії: Я не пророк, і не син я пророка; я звичайний пастух і доглядав сикомори. 
<p>15 Але ГОСПОДЬ узяв мене від отари, і промовив до мене ГОСПОДЬ : Іди й пророкуй Моєму народові, Ізраїлеві! 
<p>16 А тепер вислухай ГОСПОДНЄ слово і до тебе : Оскільки ти мені кажеш: Не пророкуй проти Ізраїлю і не говори поганого щодо нащадків Ісаака, 
<p>17 тому так говорить ГОСПОДЬ : Твоя жінка стане міською повією, а твої сини і твої дочки поляжуть від меча; твою землю шнуром поділять між чужими, а сам ти помреш у нечистій ( язичницькій ) землі. Що ж до Ізраїлю, то він неминуче буде відведений зі свого краю в полон. 

<h4>Амос 8 
<p>1 Ось що показав мені Владика ГОСПОДЬ у видінні: Я побачив кошика з дозрілими літніми плодами. 
<p>2 Тоді Він спитав: Що ти бачиш, Амосе? Я відповів: Кошик з дозрілими плодами. І ГОСПОДЬ сказав мені: Назрів кінець для Мого народу Ізраїлю, – більше не буду його милувати. 
<p>3 У той день співачки палаців будуть голосити, – говорить ГОСПОДЬ, – оскільки скрізь лежатиме безліч залишених трупів! 
<p>4 Слухайте це, ви, що пригноблюєте бідного й винищуєте вбогих краю! 
<p>5 Ви говорите: Скоріше б минуло свято нового місяця, аби можна було торгувати зерном; скоріше б пройшла субота, щоб виставити на продаж пшеницю! Тоді зменшимо мірку для зерна, і збільшимо ціну Текля; будемо обважувати фальшивими гирями. 
<p>6 Ми будемо купувати бідних за срібло й нужденних за пару сандаліїв; продаватимемо послід ( відходи зерна ) як чисту пшеницю. 
<p>7 Присягнувся ГОСПОДЬ гординею Якова: Я повік не забуду того їхнього шахрайства! 
<p>8 Тож хіба немає від чого захитатися землі, і впасти в скорботу кожному, хто на ній живе? Хіба вся вона не збуриться, як води ріки, виходячи з берегів, і не осяде, як ріка Ніл у Єгипті? 
<p>9 У той день, – говорить Владика ГОСПОДЬ, – Я примушу сонце зайти опівдні, і серед білого дня земля вкриється темрявою. 
<p>10 І оберну ваші свята в жалобу, а ваші пісні – на голосіння. Я покладу на кожне стегно веретище, а на кожну голову – лисину, Я вчиню на землі наче жалобу по одинакові, а її кінець, – наче день гіркоти. 
<p>11 Ось наближається день, – говорить ГОСПОДЬ, – коли Я пошлю на землю голод, – не голод за хлібом і не спрагу за водою, а скоріше голод за слуханням ГОСПОДНЬОГО слова. 
<p>12 І бродитимуть від моря й до моря, поневіряючись з півночі до сходу, шукаючи ГОСПОДНЬОГО слова, але не знайдуть. 
<p>13 Того дня будуть мліти від спраги гарні дівчата та юнаки, – 
<p>14 ті, котрі присягаються гріхом самарійським, кажучи: Вірно, як живий твій бог, Дане, або: Певно, як існуватиме дорога до Беер-Шеви! Усі вони впадуть, і більше не встануть. 

<h4>Амос 9 
<p>1 Я побачив ГОСПОДА, Котрий стояв над жертовником. Він сказав: Удар по голівці колони ( капітелі ), щоб зрушилось склепіння, і впало їм усім на голови. А тих з них, котрі залишаться, Я знищу мечем, – жоден з утікаючих не втече, жоден, хто рятуватиметься, не спасеться. 
<p>2 Навіть якщо зариються в глибинах шеолу, то й звідти Моя рука їх дістане. І якби піднялись на небеса, то й звідти стягну їх додолу. 
<p>3 Хоча б сховалися на вершині Кармелю, Я знайду й заберу їх звідти. А може сховаються з-перед Моїх очей на дні моря, то і там, за Моїм словом, їх ужалить морський змій. 
<p>4 Навіть якщо підуть попереду своїх ворогів у полон, то й там Я накажу мечеві, аби їх знищив. Я не спускатиму з них Мого ока, але вже на зло, а не на добро. 
<p>5 Владика ГОСПОДЬ Саваот є Таким, що коли Він доторкається до землі, то вона трясеться, і вкриваються скорботою всі її мешканці; вона збурюється, як ріка, і осідає, як єгипетський Ніл. 
<p>6 Він споруджує на небесах Свої горішні палаци, простягаючи Своє склепіння над землею, Він викликає морські води, виливаючи їх на поверхню землі, – ГОСПОДЬ Його Ім’я. 
<p>7 Хіба ви, діти Ізраїля для Мене не такі, як сини Кушія? – запитує ГОСПОДЬ. Хіба не Я вивів Ізраїль з Єгипетського краю, филистийців – з Кафтора і арамійців з Кіра? 
<p>8 Адже очі Владики ГОСПОДА звернені на все грішне царство: Я зітру його з поверхні землі, тоді як нащадків Якова повністю не знищу, – говорить ГОСПОДЬ. 
<p>9 Але Я накажу розпорошити нащадків Ізраїля поміж усіма народами, – просію їх, як решетом, так що жодне зернятко не впаде на землю. 
<p>10 Від меча загинуть усі непокаяні грішники Мого народу, котрі говорять: Навіть не наблизиться до нас і не торкнеться нас лихо. 
<p>11 У той день Я підійму повалений намет Давида і відбудую все, що зруйноване, Я відновлю його з руїн, і він стане таким, як був у давні віки, 
<p>12 щоб вони заволоділи тим, що залишиться від Едому і від усіх інших народів, серед яких проголошувалось Моє Ім’я, – говорить ГОСПОДЬ, Котрий це учинить. 
<p>13 Надходить час, – говорить ГОСПОДЬ, – коли орач підганятиме женця, а ті, котрі топчуть у чавилі виноград ( винороби ), підганятимуть сіяча, гори сочитимуться виноградним соком, розм’якшуючи пагорби. 
<p>14 І поверну Мій народ, Ізраїль, з полону, а вони відбудують спустошені міста, й поселяться в них; насаджуватимуть виноградники, і питимуть з них вино; будуть розводити сади й споживатимуть їхні плоди. 
<p>15 Я знову укореню їх на власній землі, і вони більше ніколи не будуть вирвані зі своєї землі, яку Я колись їм дав, – говорить ГОСПОДЬ, ваш Бог! 