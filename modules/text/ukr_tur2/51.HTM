<h2></h2>

<h4>Марка 1 
<p>1 Початок Євангелія Ісуса Христа, Сина Божого. 
<p>2 Як. написано в пророка Ісаї: Ось, Я посилаю Мого ангела перед обличчя Твоє, який приготує дорогу Твою [перед Тобою]. 
<p>3 Голос того, хто кличе в пустелі: Приготуйте дорогу Господню, вирівняйте стежки Його! 
<p>4 З’явився Іван Хреститель, хрестячи в пустелі та проповідуючи хрещення для покаяння, для прощення гріхів. 
<p>5 І приходили до нього з усієї Юдейської землі та всі мешканці Єрусалима, і, визнаючи свої гріхи, були хрещені ним у річці Йордані. 
<p>6 Іван був одягнений в одяг з верблюжої шерсті, мав шкіряний пояс на стегнах своїх і їв сарану та дикий мед. 
<p>7 І він проповідував, кажучи: Слідом за мною йде сильніший за мене, Якому я не достойний, нахилившись, розв’язати ремінця Його взуття. 
<p>8 Я хрестив вас водою, а Він буде хрестити вас Духом Святим! 
<p>9 Сталося, що тими днями прийшов Ісус із Назарета галилейського і був хрещений Іваном у Йордані. 
<p>10 І тут же, виходячи з води, Він побачив, що розкрилися небеса і що Дух, як голуб, сходив на Нього; 
<p>11 і голос пролунав з неба: Ти — Син Мій Улюблений, Якого Я вподобав! 
<p>12 І відразу Дух веде Його в пустелю. 
<p>13 І був Він у пустелі сорок днів, спокушуваний сатаною; і перебував серед звірів, і ангели служили Йому. 
<p>14 А після того, як був виданий Іван, Ісус прийшов до Галилеї і проповідував Радісну Звістку [Царства Божого]. 
<p>15 Він казав: Сповнився час, і наблизилося Царство Боже. Покайтеся і віруйте в Євангеліє! 
<p>16 А коли проходив біля Галилейського моря, то побачив Симона й Андрія, Симонового брата, які закидали невід у море, оскільки були рибалками. 
<p>17 Тож сказав їм Ісус: Ідіть за Мною, і Я зроблю вас ловцями людей. 
<p>18 І негайно, покинувши сіті, вони пішли за Ним. 
<p>19 А пройшовши дещо далі, Він побачив Якова Зеведеєвого та його брата Івана, які були в човні та лагодили сіті, 
<p>20 і відразу покликав їх. Залишивши свого батька Зеведея в човні з наймитами, вони пішли за Ним. 
<p>21 І прийшли вони в Капернаум, і тут же в суботу, увійшовши в синагогу, Він почав навчати. 
<p>22 І дивувалися з Його вчення, тому що Він навчав їх як Той, Хто має владу, а не як книжники. 
<p>23 І якраз був у їхній синагозі біснуватий чоловік, і він закричав, 
<p>24 запитуючи: Що Тобі до нас, Ісусе Назарянине? Ти прийшов вигубити нас? Знаю, хто Ти є — Святий Божий! 
<p>25 А Ісус погрозив йому, промовивши: Замовкни і вийди з нього! 
<p>26 Тоді затряс ним нечистий дух і, закричавши гучним голосом, вийшов з нього. 
<p>27 І жахнулися всі, так що запитували одне одного, говорячи: Що це? Нове вчення з владою! Навіть нечистим духам наказує, і вони слухають Його! 
<p>28 І враз розійшлася чутка про Нього всюди, по всій Галилейській околиці. 
<p>29 Незабаром, залишивши синагогу, Він з Яковом та Іваном прийшов до дому Симона й Андрія. 
<p>30 А Симонова теща лежала в гарячці; тож Йому негайно сказали про неї. 
<p>31 Він підійшов і, взявши за руку, підвів її — і гарячка залишила її, і вона почала прислуговувати їм. 
<p>32 А як звечоріло, коли вже зайшло сонце, поприносили до Нього всіх хворих і біснуватих. 
<p>33 І все місто зібралося перед дверима. 
<p>34 Тож Він оздоровив багатьох хворих на різні недуги, і вигнав численних бісів, але бісам не давав говорити, бо знали Його, [що Він — Христос]. 
<p>35 А вставши вранці, ще вдосвіта, Він вийшов і попрямував у пустинне місце й там молився. 
<p>36 І поспішили за Ним Симон і ті, хто з ним, 
<p>37 і знайшли Його, та й кажуть Йому: Усі Тебе шукають! 
<p>38 А Він відповів їм: Ходімо в інші місця, до сусідніх сіл [та міст], щоб і там проповідувати, адже на те Я і прийшов. 
<p>39 І Він пішов, проповідуючи в їхніх синагогах по всій Галилеї та виганяючи бісів. 
<p>40 І приходить до Нього прокажений, благає Його і, упавши на коліна, каже Йому: Якщо хочеш, Ти можеш очистити мене! 
<p>41 Змилосердившись, Він простягнув руку, доторкнувся до нього, та й каже йому: Хочу, — стань чистим! 
<p>42 І вмить зійшла з нього проказа, і він очистився. 
<p>43 Суворо попередивши, відразу відіслав його, 
<p>44 наказавши: Дивись же, нікому нічого не кажи, але піди й покажися священикові та принеси за своє очищення те, що велів Мойсей, — їм на свідчення! 
<p>45 А той, вийшовши, почав багато розповідати й розголошувати про ту справу, тож більше не міг Він відкрито ввійти в місто, але перебував поза містом, у безлюдних місцях, та до Нього приходили звідусіль. 

<h4>Марка 2 
<p>1 А коли через декілька днів Ісус прийшов знову в Капернаум, поширилася чутка, що Він удома. 
<p>2 І зібралося багато людей, так що не вміщалися навіть біля дверей, а Він виголошував їм слово. 
<p>3 І прийшли до Нього, несучи паралізованого; несли його четверо. 
<p>4 Не маючи змоги через натовп пробратися до Нього, вони розкрили покрівлю над місцем, де Він був, і, зробивши прохід, опустили носилки, на яких лежав паралізований. 
<p>5 Побачивши їхню віру, Ісус каже паралізованому: Сину, прощаються твої гріхи! 
<p>6 Були там деякі книжники, які сиділи й міркували у своїх серцях: 
<p>7 Чому Він так каже? Він зневажає Бога! Хто ж може прощати гріхи, крім самого Бога? 
<p>8 І тут же Ісус, узнавши Своїм Духом, що вони собі так міркують, каже їм: Що це ви думаєте в серцях ваших? 
<p>9 Що легше: сказати паралізованому «прощаються тобі гріхи», чи сказати «встань, візьми свою постіль і йди»? 
<p>10 Але щоб ви знали, що Син Людський має владу прощати гріхи на землі. Говорить паралізованому: 
<p>11 Кажу тобі: встань, візьми постіль свою та йди до свого дому! 
<p>12 І той, узявши постіль, тут же встав і вийшов перед усіма, так що всі дивувалися і славили Бога, кажучи: Ніколи такого ми ще не бачили! 
<p>13 Ісус пішов знову до моря; і весь народ ішов до Нього, а Він навчав їх. 
<p>14 І, проходячи, побачив Левія Алфеєвого, який сидів на митниці, та й каже йому: Іди за Мною! Той устав і пішов за Ним. 
<p>15 І коли Він сидів за столом у його домі, багато митників і грішників сиділи з Ісусом та з Його учнями, бо було їх чимало, і вони ходили за Ним. 
<p>16 І книжники з фарисеїв, побачивши, що Він їсть з митниками та грішниками, говорили Його учням: Чому Він їсть з митниками та грішниками? 
<p>17 Почувши це, Ісус сказав їм: Не здорові потребують лікаря, а хворі. Я прийшов кликати не праведних, а грішників. 
<p>18 Учні Іванові та фарисеї постили. Тож вони приходять і кажуть Йому: Чому учні Івана та учні фарисеїв постять, а Твої учні не постять? 
<p>19 Ісус сказав їм: Хіба можуть весільні гості постити, коли з ними молодий? Доки мають із собою молодого, не можуть постити. 
<p>20 А прийдуть дні, коли заберуть від них молодого, тоді, у ті дні, і будуть постити. 
<p>21 Ніхто не пришиває латки з невибіленого полотна до старого одягу, інакше нове відірветься від старого, і діра стане ще гірша. 
<p>22 І ніхто не вливає молодого вина в старі бурдюки, бо інакше вино порве бурдюки — і тоді й вино пропаде, і бурдюки, але молоде вино вливають у нові бурдюки! 
<p>23 Як. проходив Він у суботу через засіяні ниви, Його учні почали на ходу зривати колоски. 
<p>24 А фарисеї казали Йому: Поглянь, чому вони роблять у суботу те, чого не годиться? 
<p>25 А Він каже їм: Чи ви ніколи не читали, що зробив Давид, коли мав потребу, бо ж зголоднів сам і ті, котрі були з ним? 
<p>26 Коли ввійшов до Божого дому — за первосвященика Авіятара — і хліби покладання, які не можна було їсти нікому, крім священиків, сам їв і дав тим, котрі з ним були? 
<p>27 І сказав їм: Суботу встановлено для людини, а не людину для суботи, 
<p>28 тому Син Людський є Володарем і суботи. 

<h4>Марка 3 
<p>1 І Він прийшов знову до синагоги. А там був чоловік, який мав суху руку. 
<p>2 Тож стежили за Ним, чи зцілить його в суботу, щоб Його звинуватити. 
<p>3 І каже чоловікові, який мав суху руку: Стань посередині. 
<p>4 А їх запитує: У суботу годиться робити добро чи робити зло, душу спасти чи погубити? Вони ж мовчали. 
<p>5 І, глянувши на них з обуренням, засмучений закам’янілістю їхніх сердець, Він каже чоловікові: Простягни руку! Той простягнув — і його рука стала здоровою. 
<p>6 І вийшли фарисеї, і відразу ж разом з іродіянами зібрали раду проти Нього, як Його погубити. 
<p>7 А Ісус відійшов зі Своїми учнями до моря, і багато людей пішло за Ним з Галилеї та з Юдеї, 
<p>8 з Єрусалима та з Ідумеї, із Зайордання, з Тира й Сидона. Великий натовп, почувши, що робив Він, зібрався до Нього. 
<p>9 І сказав Своїм учням приготувати човен, щоб народ не тіснив Його; 
<p>10 бо Він оздоровив багатьох, тож ті, хто мав недуги, кидалися до Нього, аби до Нього доторкнутися. 
<p>11 І нечисті духи, коли бачили Його, падали долілиць перед Ним і кричали, вигукуючи: Ти — Син Божий! 
<p>12 Та Він суворо наказав їм, щоб не виявляли Його. 
<p>13 Ісус вийшов на гору і закликав тих, кого Сам хотів, і вони прийшли до Нього. 
<p>14 Він призначив дванадцятьох, яких назвав апостолами, аби були з Ним, і щоби посилати їх проповідувати, 
<p>15 і щоб вони мали владу виганяти бісів. 
<p>16 Він призначив дванадцятьох і дав Симонові ім’я Петро, 
<p>17 а Якову Зеведеєвому та Іванові, братові Якова, дав ім’я Воанергес, тобто сини грому; 
<p>18 і Андрія, і Филипа, і Вартоломія, і Матвія, і Хому, і Якова Алфеєвого, і Тадея, і Симона Кананіта, 
<p>19 і Юду Іскаріотського, який і видав Його. 
<p>20 І приходить додому; і знову збирається натовп, тож не мали вони змоги навіть хліба попоїсти. 
<p>21 Коли Його рідні почули, то вийшли, щоби забрати Його, бо говорили, що Він не в Собі. 
<p>22 А книжники, які поприходили з Єрусалима, казали, що Він має Вельзевула і що бісівським князем бісів виганяє. 
<p>23 Покликавши їх, Він промовляв їм у притчах: Як. може сатана сатану виганяти? 
<p>24 І коли царство саме в собі поділиться, не зможе встояти те царство; 
<p>25 і коли дім сам у собі поділиться, не зможе встояти той дім; 
<p>26 і коли сатана повстав проти себе самого й поділився, не може він устояти, але то йому кінець. 
<p>27 Ніхто не може пограбувати майно сильного, удершись до його дому, якщо спершу не зв’яже сильного, — і лише тоді пограбує його дім. 
<p>28 Запевняю вас, що всі гріхи й богозневага простяться людським синам, хоч скільки б вони не зневажали, 
<p>29 а хто буде зневажати Святого Духа, той не матиме прощення довіку, а підпаде під вічний осуд. 
<p>30 Оскільки вони казали: Він має нечистого духа! 
<p>31 Його мати та Його брати прийшли і, стоячи надворі, послали по Нього, щоби покликати Його. 
<p>32 А довкола Нього сидів натовп. І переказували Йому: Ось, Твоя мати, Твої брати і Твої сестри надворі шукають Тебе. 
<p>33 А Він у відповідь їм каже: Хто Моя мати та Мої брати? 
<p>34 І, поглянувши довкола Себе на тих, які сиділи, каже: Ось Моя мати та Мої брати! 
<p>35 Адже хто виконує Божу волю, той Мені брат, і сестра, і мати. 

<h4>Марка 4 
<p>1 І знову почав Ісус навчати біля моря. І зібралося до Нього багато людей, так що Він Сам, увійшовши в човен, перебував на морі, а весь натовп був край моря, на землі. 
<p>2 І Він навчав їх багато притчами, і казав їм у Своєму навчанні: 
<p>3 Слухайте! Ось вийшов сіяч сіяти. 
<p>4 І коли сіяв, одне зерно впало край дороги, і налетіли птахи та визбирали його. 
<p>5 А друге впало на кам’янистий ґрунт, де не було достатньо землі, і відразу зійшло, бо земля була неглибока. 
<p>6 А як сонце піднялося, — зів’яло і, не маючи коріння, засохло. 
<p>7 А інше впало між терня; тож виросло терня і заглушило його, і воно не дало плоду. 
<p>8 Ще інше впало на добру землю, зійшло, дало паросток та росло; і принесло врожай: одне — в тридцять, одне — в шістдесят, а одне — в сто разів. 
<p>9 І сказав: Хто має вуха, щоби слухати, нехай слухає! 
<p>10 А коли Він залишився Сам, ті, які були з Ним разом з дванадцятьма, запитали Його про ці притчі. 
<p>11 І Він відповів їм: Вам дарована таємниця Царства Божого, а тим, зовнішнім, усе роз’яснюється в притчах, 
<p>12 щоб, дивлячись, бачили — і не побачили; слухаючи, чули — і не зрозуміли; щоб вони не навернулися, аби [їхні гріхи] були прощені! 
<p>13 І каже їм: Невже ви не зрозуміли цієї притчі? А як же зрозумієте всі притчі? 
<p>14 Сіяч сіє слово. 
<p>15 Ось ті, які при дорозі, де сіється слово; як тільки почують, негайно приходить сатана і забирає слово, посіяне в них. 
<p>16 А ті, котрі на кам’янистому ґрунті посіяні, коли почують слово, то відразу з радістю приймають його, 
<p>17 але не мають у собі кореня і нестійкі; коли настануть утиски або переслідування за слово, вони відразу спокушуються. 
<p>18 А інші є ті, які посіяні в тернях: вони чують слово, 
<p>19 але приходять клопоти віку й омана багатства та інших бажань, заглушують слово — і воно залишається без плоду. 
<p>20 А ось ті, які посіяні в добру землю: вони чують слово та приймають, і приносять урожай: один — у тридцять, один — у шістдесят, а один — у сто разів! 
<p>21 І казав їм: Хіба приносять світильник, щоби поставити під посудину чи під ліжко? Чи щоби поставити на свічнику? 
<p>22 Тому що немає нічого захованого, що не виявилося б, і немає таємного, яке б не розкрилося. 
<p>23 Якщо хто має вуха, щоби слухати, нехай слухає! 
<p>24 І Він говорив їм: Зважайте на те, що чуєте: якою мірою міряєте, такою й вам відміряють, і додасться вам. 
<p>25 Адже хто має, тому дасться, а хто не має, то й те, що має, буде забране від нього! 
<p>26 І казав: Таким є Царство Боже, як той чоловік, який посіє насіння в землю; 
<p>27 і чи спить, чи встає, вночі чи вдень, а насіння сходить і росте, але як, — він не знає. 
<p>28 Сама по собі земля родить: спершу стебло, потім колос, а тоді — повно пшениці в колосі. 
<p>29 Коли ж доспіє врожай, він негайно посилає женців із серпом, бо настали жнива! 
<p>30 І Він казав: До чого уподібнимо Царство Боже? Або до якої притчі прирівняємо його? 
<p>31 Воно — як зерно гірчиці; коли сіється в землю, воно є найменшим з усього насіння, що на землі, 
<p>32 та коли посіяти, виростає і стає більшим від усякої городньої рослини, і пускає таке велике гілля, що в його затінку можуть гніздитися птахи небесні. 
<p>33 І багатьма подібними притчами Він говорив їм слово, наскільки його вони могли сприйняти; 
<p>34 без притчі ж не говорив їм, а Своїм учням окремо все пояснював. 
<p>35 А як настав вечір того дня, Ісус каже їм: Переправимося на той бік. 
<p>36 Відпустивши натовп, вони взяли Його, тому що Він був у човні. Й інші човни були з Ним. 
<p>37 Та здійнялася сильна буря з вітром; і хвилі заливали човен, так що човен вже наповнювався водою. 
<p>38 А Він був Сам на кормі — спав на подушці. І будять Його, і кажуть Йому: Учителю, хіба Тобі байдуже, що ми гинемо? 
<p>39 Уставши, Він наказав вітрові й звелів морю: Перестань, ущухни! І вітер перестав, і настала велика тиша. 
<p>40 І Він сказав їм: Чому ви такі лякливі? Невже не маєте віри? 
<p>41 А вони дуже сильно злякалися і говорили один одному: Хто ж Він такий, що і вітер, і море Йому підкоряються? 

<h4>Марка 5 
<p>1 Вони перепливли на другий бік моря, до землі Гадаринської. 
<p>2 А як Він вийшов із човна, зненацька перестрів Його біснуватий чоловік з гробниць. 
<p>3 Жив він у тих гробницях, і ніхто не міг його скувати навіть ланцюгами, 
<p>4 бо часто в’язали його путами й кайданами, та він розривав кайдани і нищив пута, і ніхто не міг його приборкати; 
<p>5 і завжди, вночі та вдень, він перебував у гробницях і в горах, кричав і бився об каміння. 
<p>6 Та коли він здалека побачив Ісуса, то прибіг і поклонився Йому. 
<p>7 І, закричавши гучним голосом, каже: Що Тобі до мене, Ісусе, Сину Бога Всевишнього? Заклинаю Тебе Богом, не муч мене! 
<p>8 Оскільки Він говорив йому: Нечистий духу, вийди з людини! 
<p>9 Ісус запитав його: Яке твоє ім’я? Той каже Йому: Легіон моє ім’я, — бо нас багато! 
<p>10 І дуже благав Його, щоб не виганяв їх із цієї околиці. 
<p>11 Паслося ж там на горі велике стадо свиней. 
<p>12 І просили Його, кажучи: Пошли нас у свиней, щоб у них увійшли ми! 
<p>13 І Він дозволив їм. Тож повиходили нечисті духи, увійшли у свиней, і кинулося стадо — десь зо дві тисячі — з кручі в море та втопилося в морі. 
<p>14 А ті, хто їх пас, втекли й сповістили в місті та в селах. І люди вийшли побачити, що сталося. 
<p>15 І приходять до Ісуса, і бачать, що біснуватий — той, хто мав легіон, — сидить одягнений і при своєму розумі; і вони злякалися. 
<p>16 Розповіли ж їм очевидці, що сталося з біснуватим, і про свиней. 
<p>17 І почали благати Його покинути їхню околицю. 
<p>18 І коли Він сідав у човен, то просив Його біснуватий, щоби бути з Ним. 
<p>19 Та Він йому не дозволив, але сказав йому: Іди до свого дому, до своїх, і сповісти їм, що для тебе Господь зробив, як змилосердився над тобою! 
<p>20 Тож пішов він, та й почав проповідувати в Десятимісті про те, що зробив для нього Ісус, і всі дивувалися. 
<p>21 А як Ісус переплив човном знову на другий бік, зібрався великий натовп довкола Нього, і Він перебував біля моря. 
<p>22 Прийшов один зі старших синагоги на ім’я Яір і, побачивши Його, упав Йому до ніг 
<p>23 і дуже просив Його, кажучи: Донечка моя помирає. Прийди і поклади на неї руки, щоб видужала й жила! 
<p>24 І Він пішов з ним. За Ним ішов великий натовп і тіснив Його. 
<p>25 А жінка, яка страждала від кровотечі дванадцять років 
<p>26 та багато натерпілася від численних лікарів, — витратила все своє майно й жодного полегшення не мала, але стало їй ще гірше, — 
<p>27 почувши про Ісуса, підійшла в натовпі ззаду й доторкнулася до Його одягу. 
<p>28 Вона говорила: Якщо лише доторкнуся до Його одягу, — одужаю! 
<p>29 І враз припинилася її кровотеча, і вона відчула в тілі, що видужала від хвороби. 
<p>30 Тієї ж миті Ісус відчув у Собі, що сила вийшла з Нього. Обернувшись до натовпу, Він запитав: Хто доторкнувся до Мого одягу? 
<p>31 А Його учні говорили Йому: Ти ж бачиш, що натовп Тебе тіснить, і запитуєш: Хто доторкнувся до Мене? 
<p>32 І оглядався, щоби побачити ту, яка це зробила. 
<p>33 А жінка злякалася і тремтіла, знаючи, що сталося з нею; прийшла і впала перед Ним, і сказала Йому всю правду. 
<p>34 Він же промовив до неї: Дочко, віра твоя спасла тебе! Іди з миром і будь здоровою від своєї недуги. 
<p>35 Коли Він ще говорив, прийшли від старшого синагоги, та й сказали: Донька твоя померла, навіщо ще турбувати Вчителя? 
<p>36 Ісус, почувши сказані слова, говорить старшому синагоги: Не бійся, тільки вір! 
<p>37 І Він не дозволив, щоби з Ним хтось пішов, за винятком Петра, Якова та Івана — брата Якового. 
<p>38 Вони прийшли в дім старшого синагоги, і Він побачив метушню та тих, які дуже плакали й голосили. 
<p>39 Увійшовши, сказав їм: Чому ви метушитеся й плачете? Дитина не померла, а спить! 
<p>40 І почали сміятися з Нього. Він же, випровадивши всіх, взяв батька й матір дитини та тих, хто був з Ним, і ввійшов туди, де лежала дитина. 
<p>41 І, взявши дитину за руку, промовив до неї: Таліта кум, — що в перекладі означає: Дівчино, кажу тобі, встань! 
<p>42 І вмить підвелася дівчина й почала ходити, бо мала дванадцять років. І жахнулися всі відразу від великого потрясіння. 
<p>43 Та Він суворо наказав їм, щоб ніхто не довідався про це. І звелів дати їй поїсти. 

<h4>Марка 6 
<p>1 Ісус вийшов звідти і попрямував до свого рідного краю, а за Ним йшли слідом Його учні. 
<p>2 А коли настала субота, Він почав навчати в синагозі. І багато хто слухав і дивувався, кажучи: Звідки в Нього це? І що за мудрість дана Йому? І що за чудеса творяться Його руками? 
<p>3 Хіба Він — не тесля, не син Марії та не брат Якова, Йосії, Юди і Симона? Хіба не Його сестри серед нас? І вони спокушалися через Нього. 
<p>4 А Ісус їм відповідав, що пророк буває без пошани лише у своєму рідному краї, серед своїх рідних і у своєму домі. 
<p>5 І не міг Він там жодного чуда зробити, тільки оздоровив декількох недужих, поклавши на них руки. 
<p>6 І дивувався їхньому невірству. Тож обходив довколишні села, навчаючи. 
<p>7 Покликавши дванадцятьох, Він почав посилати їх по двох, наділяючи їх владою над нечистими духами. 
<p>8 І сказав їм, щоб нічого не брали в дорогу — тільки одну палицю: ні хліба, ні торби, ні мідяків у пояс, 
<p>9 але щоби взули сандалі й не одягалися у дві одежини. 
<p>10 І Він говорив їм: Куди тільки ввійдете в дім, там перебувайте, доки не вийдете звідти. 
<p>11 І коли б у якомусь місці не прийняли вас і не послухали вас, то, виходячи звідти, обтрусіть пил з ніг — як свідчення проти них. [Запевняю вас: легше буде Содому й Гоморрі в день судний, ніж місту цьому]. 
<p>12 І, вийшовши, вони проповідували, щоб люди покаялися, 
<p>13 і виганяли численних бісів, а багатьох недужих помазували олією і зціляли. 
<p>14 І почув цар Ірод, оскільки відоме стало Його Ім’я, і люди говорили, що це — Іван Хреститель устав з мертвих, тому й такі чудеса здійснюються Ним. 
<p>15 Інші ж казали, що це — Ілля, ще інші вважали, що це — пророк або один із пророків. 
<p>16 А Ірод, почувши, сказав: Той Іван, якому я відтяв голову, це він воскреснув! 
<p>17 Адже Ірод, пославши воїнів, схопив Івана і посадив його у в’язницю через Іродіяду, дружину свого брата Филипа, бо одружився з нею. 
<p>18 А Іван сказав Іродові: Не годиться мати тобі жінку твого брата! 
<p>19 Тож Іродіяда таїла злобу на нього й бажала його вбити, та не могла. 
<p>20 Бо Ірод боявся Івана, знаючи його як чоловіка праведного та святого, і оберігав його, а слухаючи, дуже непокоївся, але слухав з насолодою. 
<p>21 Як. настав слушний день, коли Ірод з нагоди дня свого народження влаштував бенкет для своїх вельмож, тисяцьких, галилейських старшин, 
<p>22 увійшла дочка Іродіяди і, танцюючи, догодила Іродові й тим, які з ним сиділи при столі. Цар же сказав дівчині: Проси в мене, чого тільки хочеш, і дам тобі! 
<p>23 І він поклявся їй: Чого тільки попросиш у мене, дам тобі, хоч би й півцарства мого. 
<p>24 І вона, вийшовши, запитала в матері: Що попросити? Та ж сказала: Голови Івана Хрестителя! 
<p>25 І, повернувшись відразу з поспіхом до царя, вона попросила, кажучи: Хочу, щоб негайно дав ти мені на полумиску голову Івана Хрестителя! 
<p>26 І цар сильно засмутився, але через клятву й тих, які сиділи при столі, він не захотів їй відмовити. 
<p>27 Тож відразу цар послав свого охоронця, наказавши принести голову Івана. Той пішов, відтяв його голову у в’язниці 
<p>28 та приніс його голову на полумиску, дав дівчині, а дівчина віднесла її своїй матері. 
<p>29 А коли його учні почули, то прийшли, взяли тіло і поховали його в гробниці. 
<p>30 І посходилися апостоли до Ісуса та сповістили Йому про все: що зробили і чого навчили. 
<p>31 А Він каже їм: Ви підіть самі подалі в пустинне місце та відпочиньте трохи! Бо так багато було тих, які приходили й відходили, що навіть не було їм коли попоїсти. 
<p>32 Тож вони самі відпливли човном до відлюдного місця. 
<p>33 Та побачили їх, як пливли, і багато хто впізнав їх. І пішки люди збіглися туди з усіх міст і прибули раніше за них. 
<p>34 Вийшовши, Ісус побачив великий натовп; і змилосердився над ними, бо вони були, як ті вівці, які не мають пастуха, і почав їх багато навчати. 
<p>35 І коли минуло чимало часу, учні, підійшовши до Нього, говорили: Це місце пустинне, а пора вже пізня, 
<p>36 тож відпусти їх, щоби пішли до навколишніх хуторів і сіл та купили собі щось їсти. 
<p>37 Він же у відповідь сказав їм: Дайте ви їм їсти! А вони відповідають Йому: Чи нам піти купити на двісті динаріїв хліба і дати їм їсти? 
<p>38 Він же каже їм: Скільки хлібів маєте? Ідіть подивіться. І довідавшись, кажуть: П’ять і дві рибини. 
<p>39 І звелів їм посадити всіх групами на зеленій траві. 
<p>40 Посідали група за групою: по сто та по п’ятдесят. 
<p>41 Узявши п’ять хлібів та дві рибини і звернувши погляд до неба, Він поблагословив, розломив хліби і давав учням Своїм, щоби клали перед ними, і обидві рибини всім розділив. 
<p>42 І всі вони поїли й наситилися, 
<p>43 а з того, що залишилося, та з риб зібрали дванадцять повних кошиків. 
<p>44 А тих, які споживали хліб, було зо п’ять тисяч чоловіків. 
<p>45 І негайно Він змусив Своїх учнів сісти в човен і раніше за Нього пливти на той бік, до Витсаїди, а Він тим часом відпустить людей. 
<p>46 І, відпустивши їх, Він пішов на гору помолитися. 
<p>47 А як настав вечір, човен був серед моря, а Він Сам-один на суходолі. 
<p>48 Побачивши, що втомилися від веслування, — бо вітер дув супроти них, — близько четвертої сторожі ночі Він підійшов до них, ідучи по морю, і хотів їх минути. 
<p>49 Вони ж, побачивши, що Він іде по морю, подумали, що то привид, і закричали, 
<p>50 бо всі Його побачили і занепокоїлися. І тут же Він заговорив до них, і сказав їм: Кріпіться, це Я, не бійтеся! 
<p>51 Він увійшов до них у човен — і вітер ущух. 
<p>52 А в собі вони все ще були сповнені жаху, тому що не зрозуміли чуда з хлібами, бо їхнє серце було закам’янілим. 
<p>53 І, перепливши, вони прибули до Генісаретської землі й причалили. 
<p>54 Коли вони вийшли з човна, люди відразу, упізнавши Його, 
<p>55 оббігли всю ту околицю і почали на носилках приносити хворих — скрізь, де б Він не з’явився. 
<p>56 І куди б Він не входив, — до сіл, міст, хуторів, — скрізь на майданах клали недужих і благали Його, щоб хоч до краю Його одягу доторкнутися, а ті, хто торкався до Нього, зцілялися. 

<h4>Марка 7 
<p>1 Зібралися до Нього фарисеї та дехто з книжників, які прийшли з Єрусалима. 
<p>2 І помітили, що деякі з Його учнів їли хліб нечистими, тобто немитими, руками. 
<p>3 Адже фарисеї і всі юдеї не їдять, якщо добре не вимиють рук, дотримуючись передань старших. 
<p>4 І, повернувшись з торгу, поки не помиються, не їдять. Є і багато чого іншого, що вони прийняли, щоби дотримуватися: миття чашок, глечиків, мідного посуду, лежаків. 
<p>5 І запитують Його фарисеї та книжники: Чому Твої учні не дотримуються передань старших і немитими руками їдять хліб? 
<p>6 А Він відповів їм: Добре Ісая пророкував про вас, лицемірів, як написано: Цей народ устами шанує Мене, серце ж їхнє далеко від Мене. 
<p>7 Та даремно поклоняються Мені, навчаючи людських заповідей. 
<p>8 Залишивши Божу заповідь, ви тримаєтеся людських передань: [миєте глечики, чашки й робите багато чого іншого, подібного до цього]. 
<p>9 І Він говорив їм: Ви вміло відкидаєте Божу заповідь, аби лише зберегти передання ваші. 
<p>10 Адже Мойсей сказав: Шануй свого батька і свою матір; і ще: Хто лихословить батька або матір, нехай смертю помре. 
<p>11 Ви ж кажете: Якщо хто скаже батькові або матері: корван, тобто дар Богові є те, що ви мали б одержати від мене, 
<p>12 то після цього вже дозволяється нічого не робити для батька чи для матері, — 
<p>13 усуваєте Боже Слово оцим вашим переданням, яке ви ж і встановили. І робите багато інших подібних речей! 
<p>14 І, покликавши знову людей, казав їм: Послухайте Мене всі та зрозумійте. 
<p>15 Нічого немає поза людиною, що входило б у неї і робило б її нечистою, але те, що виходить із неї, — те людину опоганює. 
<p>16 [Якщо хто має вуха, нехай слухає]. 
<p>17 І коли від людей Він увійшов до оселі, то учні запитали Його про притчу. 
<p>18 А Він сказав їм: Невже й ви такі нездогадливі? Хіба не розумієте, що все, що ззовні, входить у людину, не може зробити її нечистою, 
<p>19 бо воно не йде до серця, а в шлунок, і потім виходить — так очищується всяка їжа? 
<p>20 Він продовжував: Що виходить з людини, те її робить нечистою. 
<p>21 Адже зсередини, з людського серця виходять злі думки, розпуста, крадіжки, вбивства, 
<p>22 перелюб, захланність, лукавство, обман, безсоромність, заздрість, богозневага, гордощі, безумство. 
<p>23 Усе це зло зсередини виходить і людину опоганює! 
<p>24 Вирушивши звідти, Він попрямував у землі Тирські [і Сидонські]. І, ввійшовши в дім, Він хотів, щоб ніхто не довідався про Нього, але Він не зміг утаїтися. 
<p>25 Як. тільки почула про Нього жінка, дочка якої мала нечистого духа, вона прийшла й припала до Його ніг; 
<p>26 жінка була грекиня, родом із Сирофінікії; вона благала Його, щоб вигнав біса з її дочки. 
<p>27 А Він сказав їй: Хай спершу наситяться діти, бо недобре забрати хліб від дітей і кинути щенятам. 
<p>28 А вона у відповідь каже Йому: Так, Господи, але ж і щенята під столом їдять крихти після дітей! 
<p>29 І Він сказав їй: За ці слова — іди; біс уже вийшов з твоєї дочки. 
<p>30 Коли вона повернулася додому, то побачила, що дитина лежала на ліжку, і біс вийшов з неї. 
<p>31 Залишивши околиці Тира й Сидона, Ісус знову прийшов до Галилейського моря, на територію Десятимістя. 
<p>32 І привели до Нього глухонімого, і просили Його, щоби поклав на нього руку. 
<p>33 Відвівши його вбік від натовпу, Він вложив Свої пальці в його вуха і, плюнувши, доторкнувся до його язика, 
<p>34 та, звернувши погляд до неба, зітхнув і каже йому: Еффата ! тобто: Відкрийся! 
<p>35 І враз відкрилися його вуха, і розв’язалися пута його язика, і він заговорив виразно. 
<p>36 Ісус звелів їм, аби нікому про це не говорили. Та чим більше Він їм забороняв, тим більше вони розголошували. 
<p>37 І надзвичайно дивувалися, кажучи: Він добре все робить: глухим дає слух, а німим — мову. 

<h4>Марка 8 
<p>1 У ті дні, як знову зібралося дуже багато людей і не мали що їсти, Він покликав учнів і каже їм: 
<p>2 Жаль Мені людей, бо вже три дні перебувають зі Мною, і не мають що їсти; 
<p>3 якщо Я відпущу їх голодними додому, вони ослабнуть у дорозі, бо деякі з них прийшли здалека. 
<p>4 Та Його учні відповіли Йому: Звідкіля в цій пустелі хтось зможе їх нагодувати хлібом? 
<p>5 А Він запитав їх: Скільки маєте хлібів? Вони ж відповіли: Сім. 
<p>6 І звелів Ісус людям посідати на землю і, взявши сім хлібів, віддав подяку, переломив і дав Своїм учням, щоб роздавали. І роздали людям. 
<p>7 Мали вони також трохи риби. Він її поблагословив і сказав також роздати. 
<p>8 І вони поїли й наситилися; і зібрали сім кошиків залишених кусків. 
<p>9 А було їх близько чотирьох тисяч. І Він відпустив їх. 
<p>10 І відразу, сівши з учнями в човен, Він прибув до Далманутської землі. 
<p>11 Вийшли фарисеї і почали сперечатися з Ним, вимагаючи ознаки з неба, щоб випробувати Його. 
<p>12 Зітхнувши Своїм духом, Він каже: Чому оцей рід ознаки шукає? Запевняю вас, що не буде дано цьому родові ознаки! 
<p>13 Залишивши їх, Він сів знову [в човен] і вирушив на другий бік. 
<p>14 Та забули вони взяти хліб і, крім однієї хлібини, не мали нічого із собою в човні. 
<p>15 І Він застерігав їх, кажучи: Глядіть, стережіться закваски фарисейської та закваски Іродової. 
<p>16 А вони почали перемовлятися між собою, що хліба не мають. 
<p>17 Знаючи це, Він каже їм: Чому думаєте, що хліба не маєте? Хіба й досі не збагнули, чи ще не розумієте? Чи ваше серце все ще скам’яніле? 
<p>18 Маючи очі, не бачите, маючи вуха, не чуєте? Хіба не пам’ятаєте, 
<p>19 коли п’ять хлібів Я розділив на п’ять тисяч, то скільки повних кошиків кусків зібрали? Кажуть Йому: Дванадцять. 
<p>20 А як сім — на чотири тисячі, то скільки повних кошиків кусків зібрали? І вони кажуть: Сім. 
<p>21 Тоді Він каже їм: Ви ще не розумієте? 
<p>22 І приходять вони до Витсаїди. І приводять до Нього сліпого, благаючи, щоби доторкнувся до нього. 
<p>23 І, взявши сліпого за руку, Він вивів його за село, послинив йому очі, поклав руки на нього й запитав: Щось бачиш? 
<p>24 Поглянувши, той каже: Бачу людей… бачу, мов дерева ходять. 
<p>25 Потім Він знову поклав руки на його очі — і тоді той прозрів, одужав і побачив усе виразно. 
<p>26 І Він відіслав його додому, кажучи: До села не заходь, [не розповідай нікому в селі]. 
<p>27 І пішов Ісус з учнями до сіл Кесарії Филипової і дорогою розпитував Своїх учнів, говорячи їм: За кого Мене люди вважають? 
<p>28 А вони у відповідь сказали, що одні — за Івана Хрестителя, інші — за Іллю, ще інші — за одного з пророків. 
<p>29 І ще запитав їх: А ви ж за кого Мене вважаєте? Обізвався Петро, та й каже Йому: Ти — Христос. 
<p>30 Тоді суворо наказав їм, щоб нікому не розповідали про Нього. 
<p>31 І Він почав їх навчати, що Людському Синові треба буде багато постраждати, і відцураються від Нього старші, первосвященики та книжники; і вб’ють Його, але через три дні Він воскресне. 
<p>32 І слово говорив Він відверто. А Петро відкликав Його вбік і почав перечити Йому. 
<p>33 А Він, обернувшись і поглянувши на учнів Своїх, докірливо сказав Петрові: Іди геть від Мене, сатано, бо не думаєш про те, що Боже, а про те, що людське! 
<p>34 І, покликавши людей та Своїх учнів, сказав їм: Хто хоче йти за Мною, нехай зречеться себе самого, візьме свій хрест і йде за Мною. 
<p>35 Адже коли хто хоче душу свою спасти, той погубить її, а хто погубить свою душу задля Мене і Євангелія, той спасе її. 
<p>36 Бо яка користь людині, якщо придбає весь світ, але занапастить душу свою? 
<p>37 Або що дасть людина взамін за душу свою? 
<p>38 Бо коли хто посоромиться Мене і Моїх слів перед цим перелюбним і грішним родом, того і Син Людський посоромиться, коли прийде в славі Свого Отця з ангелами святими! 

<h4>Марка 9 
<p>1 Ісус промовив до них: Запевняю вас: деякі з тих, які стоять отут, не зазнають смерті, доки не побачать Боже Царство, що прийшло в могутності. 
<p>2 А через шість днів Ісус бере Петра, Якова та Івана і виводить тільки їх самих на високу гору. І Він преобразився перед ними. 
<p>3 Одяг Його став блискучим і таким білосніжним, що жодний білильник на землі не зміг би так вибілити. 
<p>4 І з’явився їм Ілля з Мойсеєм, які розмовляли з Ісусом. 
<p>5 І озвався Петро, і сказав Ісусові: Учителю, добре нам тут бути. Зробімо три намети: один Тобі, один Мойсеєві та один Іллі! 
<p>6 Однак він не знав, що говорив, — так вони були налякані. 
<p>7 І з’явилася хмара, яка оповила їх, і пролунав голос із хмари: Це Син Мій Улюблений, Його слухайте! 
<p>8 І враз, озирнувшись навколо, не побачили біля себе вже нікого, крім одного Ісуса. 
<p>9 А коли вони сходили з гори, Він наказав їм, щоб нікому не розповідали про те, що бачили, доки Син Людський не воскресне з мертвих. 
<p>10 І вони зберегли те слово для себе, допитуючись: Що то значить — з мертвих воскреснути? 
<p>11 І запитували Його, мовлячи: Чому книжники кажуть, що спершу потрібно прийти Іллі? 
<p>12 Він же пояснив їм: Ілля прийде раніше і приготує все. Тож написано про Сина Людського, що Він має багато постраждати і бути зневаженим. 
<p>13 Та кажу вам, що Ілля прийшов, але зробили з ним те, що хотіли, як написано про нього. 
<p>14 Повернувшись до учнів, вони побачили безліч людей довкола них та книжників, які сперечалися з ними. 
<p>15 Як. тільки ці люди побачили Його, зніяковіли і, підбігши, привітали Його. 
<p>16 А Він запитав їх: Про що сперечаєтеся між собою? 
<p>17 І відповів Йому один із натовпу: Учителю, я привів до Тебе свого сина, який має німого духа. 
<p>18 Як. тільки де схопить його, то кидає ним, і він піну пускає, скрегоче зубами, ціпеніє. Просив я Твоїх учнів, щоб вигнали його, але вони не змогли! 
<p>19 А Він у відповідь каже їм: О роде невірний, доки Я буду між вами? Доки Я буду терпіти вас? Приведіть його до Мене! 
<p>20 І його привели до Нього. Дух, побачивши Його, відразу затряс хлопцем. Упавши на землю, той качався, пускаючи піну. 
<p>21 Ісус запитав його батька: Скільки часу, як це сталося з ним? Той відповів: З дитинства. 
<p>22 Часто кидає його у вогонь і воду, щоби погубити його. Якщо можеш, допоможи нам, змилосердься над нами! 
<p>23 А Ісус сказав йому: Щодо «якщо можеш», то все можливе віруючому! 
<p>24 Тут батько дитини, скрикнувши, [зі сльозами] вигукнув: Вірю! Допоможи моєму невірству! 
<p>25 Зауваживши, що збігається натовп, погрозив нечистому духові, кажучи йому: Духу німий і глухий, Я тобі наказую: вийди з нього і більше не входь у нього! 
<p>26 Закричавши, дух сильно затряс ним і вийшов, а хлопець став як мертвий, так що деякі говорили, що він помер. 
<p>27 А Ісус узяв його за руку, підвів його, і той устав. 
<p>28 Коли Він зайшов у дім, учні наодинці стали запитувати Його: Чому ми не змогли його вигнати? 
<p>29 А Він сказав їм: Це поріддя нічим не можна вигнати, хіба що молитвою [і постом]. 
<p>30 Вийшовши звідти, вони пішли через Галилею. Та Ісус не бажав, щоби хтось довідався. 
<p>31 Він навчав Своїх учнів і говорив їм, що Син Людський буде виданий у руки людей, і вб’ють Його, і, будучи вбитий, Він через три дні воскресне. 
<p>32 Вони не розуміли цих слів, але боялися Його запитати. 
<p>33 Прибули вони в Капернаум. А коли Він був у домі, то запитав їх: Що це дорогою ви обговорювали? 
<p>34 Вони ж мовчали, бо сперечалися один з одним дорогою, хто з них більший. 
<p>35 Сівши, Він покликав дванадцятьох і каже їм: Якщо хто хоче бути першим, нехай буде між усіма найменший і всім слугою. 
<p>36 І, взявши дитину, Він поставив її посеред них, обійняв і сказав їм: 
<p>37 Якщо хто ось таку одну дитину прийме в Моє Ім’я, той Мене приймає, а хто Мене приймає, той не Мене приймає, але Того, Хто Мене послав. 
<p>38 Іван Йому відповів: Учителю, ми бачили одного, [який не ходить з нами], котрий Твоїм Ім’ям виганяв бісів; і ми заборонили йому, бо він не ходить з нами. 
<p>39 А Ісус сказав: Не забороняйте йому. Бо немає такого, хто зробив би чудо в Моє Ім’я і зміг би відразу Мене лихословити; 
<p>40 бо хто не проти нас, той за нас. 
<p>41 І коли хто напоїть вас чашкою води в [Моє] Ім’я, — адже ви Христові, — то правду кажу вам, що не втратить він своєї нагороди. 
<p>42 А коли хто спокусить одного із цих малих, які вірять у Мене, то краще йому було би прив’язати жорновий камінь на свою шию і кинутися в море. 
<p>43 І якщо тебе спокушає твоя рука, відрубай її; краще тобі калікою ввійти до життя, ніж, маючи обидві руки, потрапити до геєни, у невгасимий вогонь, 
<p>44 [де черв’як не гине, і вогонь не гасне]. 
<p>45 І якщо твоя нога спокушає тебе, відрубай її; краще тобі ввійти до життя кульгавим, аніж з обома ногами бути вкиненим до геєни, 
<p>46 [у вогонь невгасимий, де черв’як не гине, і вогонь не гасне]. 
<p>47 І якщо твоє око спокушає тебе, вибери його; краще тобі з одним оком увійти до Божого Царства, ніж, маючи двоє очей, бути вкиненим у геєну, 
<p>48 де їхній черв’як не гине, і вогонь не гасне. 
<p>49 Бо кожний вогнем буде посолений, [і всяка жертва посолиться сіллю]. 
<p>50 Сіль — добра річ; якщо ж сіль стане несолоною, то чим посолите її? Майте сіль у собі та зберігайте мир між собою. 

<h4>Марка 10 
<p>1 Вийшовши звідти, Він приходить на територію Юдеї, що на другому боці Йордану. Збирається знову до Нього натовп, і Він, за звичаєм, знову їх навчає. 
<p>2 Підійшли фарисеї та, випробовуючи Його, запитували Його, чи можна чоловікові розлучатися з дружиною. 
<p>3 Він же у відповідь сказав їм: Що вам заповів Мойсей? 
<p>4 А вони промовили: Мойсей заповів написати листа про розлучення і відпустити. 
<p>5 Ісус же сказав їм: Він вам написав цю заповідь через ваше жорстокосердя. 
<p>6 Але від початку творіння [Бог] створив їх чоловіком і жінкою. 
<p>7 Ось тому залишить чоловік свого батька й матір і з’єднається зі своєю дружиною, 
<p>8 і будуть двоє одним тілом, так що вони вже не двоє, а одне тіло. 
<p>9 Отже, що Бог поєднав, те людина хай не розлучає! 
<p>10 Вдома учні знову розпитували Його про це. 
<p>11 І Він каже їм: Якщо хто розлучиться зі своєю дружиною та одружиться з іншою, той чинить проти неї перелюб; 
<p>12 і якщо вона розлучиться зі своїм чоловіком і вийде заміж за іншого, то й вона чинить перелюб. 
<p>13 І приносили до Нього дітей, щоби доторкнувся до них. А учні забороняли їм. 
<p>14 Побачивши це, Ісус обурився і сказав їм: Пропустіть дітей, хай приходять до Мене, і не забороняйте їм, бо таким належить Царство Боже. 
<p>15 Запевняю вас: якщо хто не прийме Божого Царства, як дитина, той не ввійде до нього! 
<p>16 Він обійняв їх і, поклавши на них руки, благословив. 
<p>17 А як Він вирушав у дорогу, один підбіг, упав на коліна й запитав Його: Учителю добрий, що маю робити, аби успадкувати вічне життя? 
<p>18 Ісус сказав йому: Чому називаєш Мене добрим? Ніхто не є добрим, один лише Бог. 
<p>19 Знаєш заповіді: Не вбивай, не чини перелюбу, не кради, не свідчи неправдиво, не кривди, шануй свого батька та матір? 
<p>20 Той сказав йому: Учителю, усе це я зберіг з малих літ! 
<p>21 Поглянувши на нього з любов’ю, Ісус сказав йому: Одного бракує тобі: піди і все, що маєш, продай та роздай бідним, — і будеш мати скарб на небі. А тоді приходь, [бери свій хрест] і йди за Мною! 
<p>22 Він же, засмутившись від сказаного, відійшов пригнічений, бо мав велике багатство. 
<p>23 І, поглянувши навколо, Ісус каже Своїм учням: Як. важко тим, хто має багатство, увійти в Царство Боже! 
<p>24 Учні були вражені тими словами. А Ісус знов у відповідь каже їм: Діти, як важко [тим, які надіються на багатство], увійти в Царство Боже! 
<p>25 Легше верблюдові пройти крізь вушко голки, ніж багатому ввійти в Царство Боже! 
<p>26 Вони ще більше дивувалися, говорячи між собою: Хто ж тоді може спастися? 
<p>27 Поглянув на них Ісус, та й каже: Для людей це неможливе, але не для Бога, бо для Бога все можливе. 
<p>28 Тут Петро почав говорити Йому: Ось ми залишили все й пішли за Тобою. 
<p>29 Ісус промовив: Запевняю вас: немає нікого, хто залишив би дім, або братів, або сестер, або матір, або батька, [або дружину], або дітей, чи поля — заради Мене й заради Євангелія — 
<p>30 і при цьому не одержав би в сто разів більше вже тепер, у цей час, в умовах переслідувань, — і домів, і братів, і сестер, і матерів, і дітей, і поля, а в майбутньому віці — вічне життя! 
<p>31 Багато перших стануть останніми, а останні — першими. 
<p>32 Вони ж були в дорозі, прямуючи до Єрусалима. Попереду йшов Ісус. А учні, ідучи слідом, були дуже здивовані та охоплені страхом. Покликавши знову дванадцятьох, Він почав їм говорити про те, що має з Ним статися: 
<p>33 Ось ми йдемо до Єрусалима, і Син Людський буде виданий первосвященикам і книжникам, і засудять Його на смерть, і видадуть язичникам; 
<p>34 і будуть глумитися з Нього, і оплюють Його, і бичуватимуть Його, і вб’ють, а через три дні Він воскресне. 
<p>35 Підійшли до Нього Яків та Іван — Зеведеєві сини, і сказали Йому: Учителю, хочемо, щоб Ти нам зробив те, про що попросимо Тебе. 
<p>36 Він сказав їм: А що ви хочете, щоб Я зробив для вас? 
<p>37 Вони ж сказали Йому: Зроби нам так, щоб ми — один праворуч Тебе, а інший ліворуч — сиділи у славі Твоїй. 
<p>38 Ісус же сказав їм: Ви не знаєте, чого просите. Чи можете ви пити ту чашу, котру Я п’ю, і хреститися хрещенням, котрим Я хрещуся? 
<p>39 Вони сказали Йому: Можемо! Ісус же відповів їм: Чашу, котру Я п’ю, ви будете пити, і хрещенням, котрим Я хрещуся, будете хрещені. 
<p>40 Але щоб сісти праворуч Мене чи ліворуч, — давати не Мені, це тим, кому приготовлено. 
<p>41 Коли це почули десятеро учнів, то обурилися на Якова й Івана. 
<p>42 А Ісус, покликавши їх, каже їм: Ви знаєте, що ті, кого вважають володарями народів, панують над ними, а їхні вельможі гноблять їх. 
<p>43 Але не так буде між вами: якщо хтось між вами хоче бути великим, нехай буде вам слугою. 
<p>44 І якщо хтось між вами хоче бути першим, нехай буде для всіх рабом. 
<p>45 Адже й Син Людський не прийшов, щоб служили Йому, але щоби послужити і душу Свою віддати як викуп за багатьох! 
<p>46 І прийшли вони в Єрихон. А коли Він зі Своїми учнями і великим натовпом виходив з Єрихона, то син Тимея, Вартимей, сліпий жебрак, сидів край дороги. 
<p>47 Почувши, що це Ісус Назарянин, він почав кричати, гукаючи: Сину Давидів, Ісусе, змилуйся наді мною! 
<p>48 І багато погрожували йому, щоби замовк. Та він ще дужче кричав: Сину Давидів, помилуй мене! 
<p>49 А Ісус, зупинившись, сказав: Покличте його! Вони закликали сліпця і сказали йому: Кріпися, вставай, Він кличе тебе! 
<p>50 Той скинув свого плаща, підскочив і прийшов до Ісуса. 
<p>51 І у відповідь Ісус промовив до нього: Що ти хочеш, щоб Я зробив для тебе? Сліпий відказав Йому: Учителю, щоб я прозрів! 
<p>52 Ісус же сказав йому: Іди, віра твоя спасла тебе! І він відразу прозрів і пішов дорогою за Ним. 

<h4>Марка 11 
<p>1 Коли вони наблизилися до Єрусалима, до Витфагії та Витанії, до гори Оливної, Він послав двох Своїх учнів 
<p>2 і сказав їм: Ідіть до села, що перед вами, і як тільки ввійдете до нього, знайдете прив’язаного молодого осла, на якого ще ніхто з людей не сідав; відв’яжіть його і приведіть. 
<p>3 А коли хто запитає вас: Навіщо це ви робите? — то скажіть: Господь потребує його, — Він відразу ж відішле його назад. 
<p>4 І вони пішли, знайшли осля, прив’язане до воріт ззовні на узбіччі, і почали відв’язувати його. 
<p>5 Дехто з тих, які там стояли, говорили їм: Що це ви робите? Навіщо відв’язуєте осля? 
<p>6 А вони відказали їм так, як звелів Ісус; тоді відпустили їх. 
<p>7 І привели осля до Ісуса, поклали на нього свої плащі, і Він сів на нього. 
<p>8 Багато хто стелив свій одяг на дорозі, інші ж різали гілки на полях [і стелили по дорозі]. 
<p>9 
<p>7 І ті, які йшли попереду, і ті, які йшли слідом за Ним, вигукували: Осанна! Благословенний, Хто йде в Ім’я Господнє! 
<p>10 Благословенне прийдешнє царство батька нашого Давида! Осанна на висотах! 
<p>11 Ісус увійшов у Єрусалим — до храму. Оглянув усе. Та оскільки була вже пізня година, Він пішов з дванадцятьма до Витанії. 
<p>12 Наступного дня, як вони вийшли з Витанії, Він зголоднів. 
<p>13 І, побачивши здалека смоківницю, вкриту листям, Він підійшов: може, щось знайде на ній. Але, наблизившись до неї, Він нічого не знайшов, окрім листя, бо не була ще пора на смокви. 
<p>14 Озвався і промовив Він до смоківниці: Хай з тебе ніколи більше ніхто плоду не їсть! І чули те Його учні. 
<p>15 І вони прийшли в Єрусалим. А ввійшовши до храму, Він почав виганяти тих, які продавали й купували в храмі, поперекидав столи міняльників грошей і ослони тих, які продавали голубів, 
<p>16 та не дозволяв, щоб носили речі через храм. 
<p>17 І Він навчав їх, кажучи їм: Хіба не написано, що дім Мій назветься домом молитви для всіх народів? А ви його зробили печерою розбійників! 
<p>18 І почули про це книжники та первосвященики, і шукали нагоди, як би то Його погубити, але боялися, бо весь народ захоплювався Його вченням. 
<p>19 А як ставало пізно, вони виходили за межі міста. 
<p>20 Проходячи вранці, вони побачили смоківницю, яка вся аж від кореня всохла. 
<p>21 І, згадавши, Петро каже Йому: Учителю, дивися: смоківниця, яку Ти прокляв, усохла! 
<p>22 У відповідь Ісус промовив до них: Майте віру Божу! 
<p>23 Запевняю вас, що коли хто цій горі скаже: Зрушся і кинься в море, — і не буде сумніватися у своєму серці, але буде вірити, що станеться згідно зі сказаним, — то так і буде йому. 
<p>24 Тому Я кажу вам: Усе, про що молитесь і просите, — вірте, що одержите, і сповниться вам. 
<p>25 І коли ви стоїте на молитві, прощайте, коли маєте щось проти когось, щоб і ваш Отець Небесний простив вам ваші провини. 
<p>26 [Коли ж ви не прощаєте, то й ваш Отець Небесний не прощатиме вам ваших провин]. 
<p>27 І знову вони прийшли до Єрусалима. Коли Він ходив у храмі, підійшли до Нього первосвященики, книжники і старші, 
<p>28 та й кажуть Йому: Якою владою Ти все це робиш? Або хто дав Тобі владу чинити оце? 
<p>29 А Ісус відповів їм: Запитаю вас [і Я] дещо. Якщо відповісте, то і Я скажу вам, якою владою це чиню. 
<p>30 Хрещення Івана було з неба чи від людей? Дайте мені відповідь! 
<p>31 Вони міркували між собою, говорячи: Якщо скажемо, що з неба, то запитає: Чому ж ви йому не повірили? 
<p>32 А якщо скажемо, що від людей… Вони боялися народу, адже всі вважали Івана за справжнього пророка. 
<p>33 Тому у відповідь сказали Ісусові: Не знаємо! А Ісус їм каже: То і Я не скажу вам, якою владою це чиню! 

<h4>Марка 12 
<p>1 Ісус почав промовляти до них у притчах. Один чоловік насадив виноградник, зробив огорожу, зладнав виноградну давильню, збудував башту і, передавши все винарям, від’їхав. 
<p>2 У певний час він послав раба до винарів узяти від винарів частину з врожаю виноградника. 
<p>3 А вони, схопивши його, побили й відіслали ні з чим. 
<p>4 І він знову послав до них іншого раба, — і цьому побили голову та зневажили. 
<p>5 І він послав ще одного, а того вони вбили. Отак і інших: деяких били, інших убивали. 
<p>6 Ще мав він єдиного улюбленого сина. Нарешті він послав його до них, вважаючи: Мого сина вони пошанують! 
<p>7 Але ті винарі вирішили між собою: Це ж спадкоємець! Давайте його вб’ємо — і спадщина буде наша! 
<p>8 І, схопивши, вони вбили його й викинули з виноградника. 
<p>9 Отже, що зробить господар виноградника? Він прийде і вигубить винарів, а виноградник віддасть іншим. 
<p>10 Хіба не читали ви цього Писання: Камінь, що його відкинули будівничі, наріжним каменем став! 
<p>11 Від Господа сталося це, і воно є дивним в очах наших! 
<p>12 І вони шукали нагоди Його схопити, бо зрозуміли, що цю притчу сказав Він про них, але боялися юрби. Тож, залишивши Його, відійшли. 
<p>13 І вони послали до Нього деяких з фарисеїв та іродіян, щоб ті впіймали Його на слові. 
<p>14 Ті підійшли, та й кажуть Йому: Учителю, знаємо, що Ти справедливий, ні на кого не зважаєш, на людське обличчя не дивишся, а правдиво навчаєш доріг Божих. Чи годиться давати податок кесареві, чи ні? Давати нам чи не давати? 
<p>15 Він же, знаючи їхнє лицемірство, сказав їм: Чому ви Мене випробовуєте? Принесіть Мені динарій, щоб Я його побачив. 
<p>16 І вони принесли. А Він каже їм: Чий це образ і напис? І вони відповіли Йому: Кесаря. 
<p>17 Тоді Ісус сказав їм: Кесареве віддайте кесареві, а Боже — Богові! І вони дивувалися з Нього. 
<p>18 І прийшли до Нього садукеї, — ті, які кажуть, нібито немає воскресіння, — і запитують Його, кажучи: 
<p>19 Учителю, Мойсей написав нам, що коли в когось помре брат і залишить дружину, а дітей не залишить, то нехай візьме брат дружину померлого, та й відновить потомство своєму братові. 
<p>20 Було сім братів. Перший узяв дружину, але помер, не залишивши дітей. 
<p>21 Другий узяв її, і він помер, не залишивши дітей; і третій також. 
<p>22 І [взяли її] так семеро, — і не залишили по собі потомства. Після всіх померла й жінка. 
<p>23 У воскресінні, коли вони воскреснуть, кому з них буде вона дружиною? Адже семеро її мали за дружину! 
<p>24 Ісус сказав їм: Хіба не тому ви помиляєтеся, що не знаєте ні Писання, ні Божої сили? 
<p>25 Адже коли воскреснуть із мертвих, то не одружуються і не виходять заміж, але є такими, як ангели на небі. 
<p>26 А про мертвих, які воскресають, хіба ви не читали в книгах Мойсея про те, що сказав йому Бог біля куща: Я — Бог Авраама, і Бог Ісаака, і Бог Якова? 
<p>27 Він — Бог не мертвих, а живих! [Отже], ви дуже помиляєтеся! 
<p>28 А один із книжників, почувши їхню суперечку і побачивши, як добре Він їм відповів, підійшов і запитав Його: Яка заповідь є першою з усіх? 
<p>29 Ісус відповів: Перша є: Слухай, Ізраїлю: наш Господь Бог — єдиний Господь. 
<p>30 І ще: Любитимеш Господа, Бога свого, усім серцем своїм, і всією своєю душею, і всім своїм розумом, і всією своєю силою. [Це перша заповідь]. 
<p>31 [І друга, подібна до неї]: Любитимеш свого ближнього, як самого себе! Іншої, більшої заповіді від цих немає. 
<p>32 І сказав Йому книжник: Добре, Учителю, по правді відповів Ти, що Бог є один і немає іншого, крім Нього, 
<p>33 і що любити Його всім серцем, усім розумом, [усією душею], усією силою, і що любити ближнього, як себе самого, — це більше за всякі всепалення та жертви. 
<p>34 А Ісус, побачивши, що він розумно відповів, сказав йому: Ти недалеко від Божого Царства! І ніхто не наважувався Його більше запитувати. 
<p>35 І у відповідь Ісус, навчаючи в храмі, сказав: Як. можуть книжники говорити, що Христос є Син Давидів? 
<p>36 Сам Давид промовив під впливом Святого Духа: Промовив Господь до мого Господа: Сядь праворуч Мене, доки не покладу Твоїх ворогів під Твої ноги. 
<p>37 Сам Давид називає Його Господом, то як же Він може бути його сином? І багато людей слухали Його з насолодою. 
<p>38 І Він казав у навчанні Своєму: Стережіться книжників, які люблять проходжуватися в довгих шатах, приймати вітання на майданах, 
<p>39 перші місця в синагогах та почесні місця на бенкетах; 
<p>40 які поглинають доми вдовиць, але довго напоказ моляться, — вони дістануть найсуворіший присуд! 
<p>41 Сівши напроти скарбниці, Він дивився, як люди кидають мідяки до скарбниці. Численні багатії вкидали чимало. 
<p>42 І підійшла одна бідна вдова, і вкинула дві лепти, тобто кодрант. 
<p>43 І, покликавши Своїх учнів, Він сказав їм: Запевняю вас, що ця бідна вдова вкинула більше за всіх тих, які кидали тут до скарбниці, 
<p>44 бо всі кидали з надлишку, а вона дала зі своєї убогості все, що мала, весь свій прожиток. 

<h4>Марка 13 
<p>1 Коли Ісус виходив з храму, один з Його учнів сказав Йому: Учителю, поглянь, яке каміння, які будівлі! 
<p>2 А Ісус сказав йому: Чи бачиш ці великі будівлі? Не залишиться тут каменя на камені, котрий не був би зруйнований! 
<p>3 Коли Він сидів на Оливній горі напроти храму, запитували Його на самоті Петро, Яків, Іван та Андрій: 
<p>4 Скажи нам, коли це буде і яка ознака, коли все те має здійснитися? 
<p>5 Ісус почав їм говорити: Стережіться, щоб хтось вас не ввів в оману, 
<p>6 бо багато хто прийде під Моїм Ім’ям, мовлячи, що це Я. І багатьох введуть в оману. 
<p>7 Коли почуєте про війни, воєнні чутки, то не лякайтеся, бо має так статися, але це ще не кінець. 
<p>8 Адже повстане народ проти народу, царство проти царства; будуть місцями землетруси, буде голод [і розруха]. Це початок страждань. 
<p>9 Стережіться ж самі. Видаватимуть вас на суди, і в синагогах будуть вас бити, і станете перед правителями та царями через Мене, їм на свідчення. 
<p>10 Але спершу Євангеліє має бути проповідуване між усіма народами. 
<p>11 І коли поведуть вас видавати, не журіться наперед, що маєте говорити. Бо те, що буде вам дано тієї години, це й говоріть, — адже не ви будете говорити, але Дух Святий. 
<p>12 І видаватиме на смерть брат брата, батько — дитину; повстануть діти проти батьків і вбиватимуть їх. 
<p>13 І всі будуть ненавидіти вас за Моє Ім’я. А той, хто витримає до кінця, буде спасенний. 
<p>14 Коли ж побачите гидоту спустошення, що встановлена там, де не слід, — хто читає, нехай розуміє, — тоді ті, хто в Юдеї, хай утікають у гори, 
<p>15 а хто на даху, хай не спускається [в дім], навіть хай не входить узяти щось зі свого дому. 
<p>16 І хто на полі, хай не вертається назад, щоб узяти свій одяг. 
<p>17 Горе ж вагітним і тим, які годуватимуть грудьми у ті дні. 
<p>18 Моліться ж, щоб [ваша втеча] не сталася зимою, 
<p>19 бо тими днями буде таке горе, якого не було від початку світу, що його створив Бог, і аж донині, і більше не буде! 
<p>20 І коли б Господь не вкоротив тих днів, то не спаслася б жодна людина. Але заради вибраних, яких Він вибрав, Він укоротив ті дні. 
<p>21 Якщо тоді хто скаже вам: Ось тут Христос! Он там! — не вірте. 
<p>22 Адже постануть лжемесії та лжепророки й чинитимуть ознаки та чудеса, щоби звести, якщо вдасться, і вибраних. 
<p>23 Ви ж стережіться! Я все сказав вам наперед. 
<p>24 Але в ті дні, після того горя, сонце померкне, і місяць не дасть свого світла, 
<p>25 і зорі падатимуть з неба, і небесні сили захитаються. 
<p>26 І тоді побачать Сина Людського, Який іде на хмарах з великою силою і славою. 
<p>27 І тоді Він пошле ангелів, збере Своїх вибраних із чотирьох вітрів, від краю землі — до краю неба. 
<p>28 Навчіться притчі від смоківниці. Коли вже її гілки стають м’якими і випускають листя, то знаєте, що близько літо. 
<p>29 Так і ви, коли побачите, що це збувається, то знайте, що близько, вже при дверях. 
<p>30 Запевняю вас, що не мине рід цей, як усе це збудеться. 
<p>31 Небо й земля проминуть, а Мої слова не проминуть. 
<p>32 Про той же день або годину не знає ніхто: ні ангели на небі, ні Син, а тільки Отець. 
<p>33 Стережіться, пильнуйте [і моліться], бо не знаєте, коли той час настане. 
<p>34 Як. той чоловік, який, відходячи, залишив свій дім, дав своїм рабам владу, кожному його діло, а сторожеві наказав пильнувати. 
<p>35 Тому пильнуйте, бо не знаєте, коли господар повернеться: увечері, опівночі, чи як заспіває півень, 
<p>36 чи вранці, щоб коли несподівано прийде, не знайшов вас сплячими. 
<p>37 А що Я вам кажу, кажу всім: Пильнуйте! 

<h4>Марка 14 
<p>1 Через два дні була Пасха й Опрісноки. Первосвященики та книжники шукали, як би Його підступом схопити та вбити. 
<p>2 Але, казали, щоб не на свято, аби не сталося якогось заколоту в народі. 
<p>3 Коли був Він у Витанії в домі Симона прокаженого і сидів за столом, прийшла жінка, яка мала алебастрову посудину чистого дорогоцінного нардового мира. Надбивши алебастрову посудину, вона вилила миро на Його голову. 
<p>4 Деякі обурювалися між собою [і говорили]: Навіщо така трата мира? 
<p>5 Це миро можна продати більше ніж за триста динаріїв і роздати бідним! Тож докоряли їй. 
<p>6 А Ісус сказав: Облиште її. Навіщо завдаєте їй болю? Вона добре діло зробила Мені! 
<p>7 Ви завжди маєте бідних біля себе і будь-коли можете робити їм добро; Мене ж не завжди ви маєте. 
<p>8 Що вона могла — те й зробила: заздалегідь намастила Моє тіло перед похороном. 
<p>9 Запевняю вас: де тільки буде проповідуватися [це] Євангеліє в усьому світі, — те, що вона зробила, буде сказано в її пам’ять! 
<p>10 Юд. Іскаріотський, один з дванадцятьох, пішов до первосвящеників, щоб видати їм Його. 
<p>11 А як вони це почули, то зраділи й обіцяли йому срібняків дати. І він шукав, як би Його в слушний час видати. 
<p>12 Першого дня Опрісноків, коли приносили пасхальну жертву, Його учні говорять Йому: Де Ти хочеш, щоб ми пішли приготувати пасху, аби Ти спожив? 
<p>13 Він посилає двох Своїх учнів і каже їм: Ідіть до міста, зустріне вас чоловік, який буде нести в глечикові воду, — ступайте за ним. 
<p>14 Куди він увійде, скажіть господареві того дому, що Вчитель каже: Де Моя світлиця, в якій Я буду споживати з Моїми учнями пасху? 
<p>15 І він вам покаже велику кімнату: прибрану, готову; там ви і приготуйте для нас. 
<p>16 І відійшли учні, і прийшли в місто, і знайшли так, як Він сказав їм, — і приготували пасху. 
<p>17 А коли настав вечір, Він прийшов з дванадцятьма. 
<p>18 І як вони сиділи за столом та їли, Ісус сказав: Запевняю вас, що один з вас, який їсть зі Мною, видасть Мене. 
<p>19 Вони почали сумувати й один за одним запитували Його: Чи не я? [І інший: Чи це не я?] 
<p>20 Він же сказав їм: Один з дванадцятьох, хто вмочає зі Мною в одній мисці. 
<p>21 І хоча Син Людський іде так, як написано про Нього, та горе тій людині, через яку Син Людський буде виданий. Краще було б тій людині не народитися! 
<p>22 Коли вони їли, [Ісус] узяв хліб, поблагословив, переломив, подав їм і сказав: Прийміть, [споживайте], це тіло Моє! 
<p>23 І взявши чашу, Він віддав подяку, подав їм — і всі пили з неї. 
<p>24 І Він промовив до них: Це кров Моя [Нового] Завіту, яка проливається за багатьох. 
<p>25 Запевняю вас, що більше не буду пити з плоду виноградного аж до того дня, коли його буду пити новим у Божому Царстві! 
<p>26 І, заспівавши, вони вийшли на Оливну гору. 
<p>27 І каже їм Ісус: Усі ви спокуситеся, бо написано: Вражу Пастиря — і розбредуться вівці. 
<p>28 Але потім, коли Я воскресну, то випереджу вас у Галилеї. 
<p>29 А Петро сказав Йому: Хоч і всі спокусяться, але не я! 
<p>30 Та Ісус йому сказав: Запевняю тебе, що ти нині, цієї ж ночі, перш ніж двічі заспіває півень, тричі відречешся від Мене! 
<p>31 Однак він ще сильніше запевняв: Хоч мав би я померти з Тобою, — все одно не відречуся від Тебе! Так само говорили й усі інші. 
<p>32 І прийшли вони до місця, що зветься Гетсиманія; Він каже Своїм учням: Посидьте тут, поки Я помолюся. 
<p>33 Він узяв із Собою Петра, Якова та Івана і почав сумувати й тривожитися, 
<p>34 та казати їм: Смертельним смутком охоплена душа Моя, — залишайтеся тут і пильнуйте! 
<p>35 Відійшовши трохи, Він упав на землю і молився, щоб, коли це можливо, оминула Його ця година. 
<p>36 І Він казав: Авва, Отче! Для Тебе можливе все! Забери цю чашу від Мене! Але хай буде не те, що Я хочу, але те, що Ти! 
<p>37 Він приходить і знаходить, що вони заснули, і каже Петрові: Симоне, ти спиш? Чи не міг ти попильнувати однієї години? 
<p>38 Пильнуйте й моліться, щоб не потрапити в спокусу, бо дух бадьорий, а тіло немічне! 
<p>39 І Він пішов знову, помолився, промовивши ті самі слова. 
<p>40 А повернувшись, знайшов, що вони знову спали, бо очі їхні стали важкими, — та й не мали що відповісти. 
<p>41 Він приходить утретє і каже їм: Ви ще спите й відпочиваєте? Досить, прийшла година: і ось, Син Людський видається в руки грішників. 
<p>42 Уставайте, ходімо! Вже підійшов Мій зрадник! 
<p>43 Він ще говорив, як ураз з’явився Юда, один із дванадцятьох, і з ним юрба з мечами та киями, — від первосвящеників, книжників і старших. 
<p>44 Той, хто зрадив Його, дав їм знак, кажучи: Кого я поцілую, то є Він; схопіть Його та уважно ведіть! 
<p>45 І прийшовши, він відразу підійшов до Нього і каже: Учителю! — і поцілував Його. 
<p>46 Вони ж наклали свої руки на Нього і схопили Його. 
<p>47 Один із тих, які стояли, вихопив меча і вдарив раба первосвященика й відтяв йому вухо. 
<p>48 Ісус сказав їм у відповідь: Як. проти розбійника ви вийшли з мечами та киями, щоб Мене схопити. 
<p>49 Щодня був Я з вами, навчав у храмі, однак ви не схопили Мене. Але нехай збудеться Писання! 
<p>50 І, залишивши Його, усі учні втекли. 
<p>51 А один юнак ішов за Ним, обгорнувшись по нагому в покривало. Вони схопили і його. 
<p>52 Та він, залишивши покривало, втік [від них] голим. 
<p>53 А Ісуса повели до первосвященика. Там зійшлися всі первосвященики, старші та книжники. 
<p>54 Петро ж віддалік йшов слідом за Ним — аж у двір первосвященика. І він сів зі слугами, та й грівся біля вогню. 
<p>55 А первосвященики і весь синедріон шукали свідчення проти Ісуса, щоб Його вбити, та не знаходили. 
<p>56 Багато хто неправдиво свідчив проти Нього, але ті свідчення не збігалися. 
<p>57 Деякі вставали і лжесвідчили проти Нього так: 
<p>58 Ми чули, як Він говорив, що зруйнує цей рукотворний храм і за три дні збудує інший, нерукотворний! 
<p>59 Але й це їхнє свідчення не підтвердилося. 
<p>60 Тоді первосвященик, ставши посередині, запитав Ісуса, кажучи: Не відповідаєш нічого на те, що проти Тебе свідчать? 
<p>61 Але Він мовчав і не відповідав нічого. Знову первосвященик запитав Його і каже Йому: Чи ти є Христос, Син Благословенного? 
<p>62 А Ісус сказав: Я є, і ви побачите Сина Людського, Який сидітиме праворуч Сили та йтиме на хмарах небесних! 
<p>63 Первосвященик роздер на собі одяг і сказав: Навіщо потрібні нам ще свідки? 
<p>64 Ви чули хулу. Як. ви вважаєте? І всі вони присудили, що Він повинен померти. 
<p>65 Деякі почали плювати на Нього, закривати Його обличчя, бити по щоках, ще й приказувати Йому: Пророкуй! І слуги також били Його в обличчя. 
<p>66 Петро був унизу на подвір’ї. Прийшла одна зі служниць первосвященика, 
<p>67 побачила Петра, який грівся, глянула на нього й каже: І ти був з Ісусом Назарянином! 
<p>68 Але він відрікся, кажучи: Я не знаю і не розумію, про що ти говориш! І вийшов геть у переддвір’я. І тут заспівав півень. 
<p>69 Служниця, побачивши його знову, почала говорити присутнім, що він — один з них. 
<p>70 Він знову відрікся. Невдовзі присутні почали говорити Петрові: Справді, ти з них, бо ти — галилеєць [і мова твоя подібна]. 
<p>71 А він почав зарікатися і клястися, що не знає того Чоловіка, про Якого вони говорять. 
<p>72 І тут вдруге заспівав півень. І згадав Петро слова, які йому сказав Ісус: Перш ніж півень двічі заспіває, ти тричі зречешся Мене! І, згадавши, він почав плакати. 

<h4>Марка 15 
<p>1 Рано-вранці первосвященики зі старшими, книжниками та всім синедріоном учинили раду; зв’язавши Ісуса, повели й передали Пилатові. 
<p>2 І запитав Його Пилат: Ти — Цар юдеїв? А Він у відповідь мовив йому: Ти кажеш! 
<p>3 А первосвященики дуже Його звинувачували. 
<p>4 Пилат знову запитав Його, кажучи: Ти нічого не відповідаєш? Дивись, як багато Тебе звинувачують! 
<p>5 Та Ісус більше нічого не відповідав, тож дивувався Пилат. 
<p>6 На кожне свято він відпускав їм одного в’язня, за якого просили. 
<p>7 Був же один, котрий звався Вараввою, ув’язнений з бунтівниками, які під час заколоту вчинили вбивство. 
<p>8 Натовп підійшов і став просити, щоби поступив, як і завжди. 
<p>9 Пилат у відповідь сказав їм: Чи хочете, щоб я відпустив вам Царя юдеїв? 
<p>10 Тому що він знав, що через заздрощі первосвященики Його видали. 
<p>11 Первосвященики ж підбурили юрбу, щоби краще відпустив їм Варавву. 
<p>12 Пилат знову сказав їм у відповідь: То що хочете, щоб я вчинив з Тим, Якого ви називаєте Царем юдеїв? 
<p>13 Вони ж знову закричали: Розіпни Його! 
<p>14 А Пилат запитав їх: Тож яке зло вчинив Він? Та Вони ще сильніше закричали: Розіпни Його! 
<p>15 І Пилат, бажаючи догодити людям, відпустив їм Варавву, а Ісуса після бичування видав на розп’яття. 
<p>16 Воїни повели Його до середини двору, тобто в преторій, і скликали весь підрозділ. 
<p>17 Зодягли Його в багряницю, поклали на Нього сплетеного тернового вінка 
<p>18 і почали вітати Його: Радій, Царю юдейський! 
<p>19 Били Його по голові тростиною, плювали на Нього і, падаючи на коліна, поклонялися Йому. 
<p>20 А коли наглумилися над Ним, скинули з Нього багряницю і зодягли в Його одяг. І повели, щоб розіп’яти Його. 
<p>21 Примусили одного перехожого — Симона Киринейського, який повертався з поля, батька Олександра та Руфа, — взяти Його хреста. 
<p>22 Привели Його на Голгофу, місце, що в перекладі означає Череповище. 
<p>23 Давали Йому [пити] вино зі смирною, але Він не взяв. 
<p>24 І розіп’яли Його, і розділили Його одяг, кидаючи жереб, хто що візьме. 
<p>25 Була третя година, як розіп’яли Його. 
<p>26 І написали Його провину так: Цар юдейський. 
<p>27 З ним розіп’яли двох розбійників: одного праворуч, а другого ліворуч від Нього. 
<p>28 [Збулося Писання, що говорить: Його зараховано до злочинців]. 
<p>29 Перехожі лихословили Його, похитуючи своїми головами й кажучи: Овва, Ти, Який руйнуєш храм і за три дні відбудовуєш! 
<p>30 Спаси Себе Самого — зійди з хреста! 
<p>31 Так само й первосвященики між собою говорили й глузували разом із книжниками: Інших спасав, а Себе не може спасти! 
<p>32 Христос, Цар Ізраїлю, нехай зійде тепер з хреста, щоб ми побачили і повірили [в Нього]! Розп’яті з Ним також насміхалися з Нього. 
<p>33 Коли настала шоста година, темрява оповила всю землю — до дев’ятої години. 
<p>34 А о дев’ятій годині Ісус закричав гучним голосом: Елої, Елої, лама савахтані! Що означає в перекладі: Боже мій, Боже мій, чому ти Мене покинув? 
<p>35 Деякі з тих, які там стояли, почувши те, казали: Дивися, кличе Іллю ! 
<p>36 А один, побігши, наповнив губку оцтом, прикріпив її до тростини і дав Йому пити, примовляючи: Чекайте, подивимося, чи прийде Ілля Його зняти! 
<p>37 Ісус голосно скрикнув — і віддав духа. 
<p>38 І завіса в храмі роздерлася надвоє — згори додолу. 
<p>39 Сотник, який стояв напроти Нього, побачивши, як Він віддав духа, промовив: Справді, Ця Людина була Божим Сином! 
<p>40 Були і жінки, які здалека дивилися: між ними — Марія Магдалина, Марія — мати Якова молодшого та Йосії і Соломія. 
<p>41 Коли Він був у Галилеї, вони ходили за Ним і прислуговували Йому; і було багато інших, які прийшли з Ним до Єрусалима. 
<p>42 Коли звечоріло, а була п’ятниця, яка є перед суботою, — 
<p>43 прийшов Йосиф, котрий з Ариматеї, — шанований радник, який сам очікував Божого Царства, — і наважився піти до Пилата й просити тіло Ісуса. 
<p>44 Пилат здивувався, що Він уже помер; викликавши сотника, запитав Його, чи давно помер? 
<p>45 Довідавшись від сотника, дав тіло Йосифові. 
<p>46 Той купив полотно, зняв Його тіло, обгорнув полотном і поклав Його до гробниці, яка була висічена в скелі, і до входу в гробницю привалив камінь. 
<p>47 Марія Магдалина і Марія, Йосієва мати, дивилися, де Його поховали. 

<h4>Марка 16 
<p>1 Коли минула субота, Марія Магдалина, Марія, мати Якова, і Соломія купили пахощів, щоби піти й намастити Його. 
<p>2 І на світанку першого дня тижня, як зійшло сонце, вони приходять до гробниці. 
<p>3 І говорили вони між собою: Хто відвалить нам камінь від входу в гробницю? 
<p>4 Та, придивившись, бачать, що камінь відвалений, хоча був дуже великий. 
<p>5 Увійшовши до гробниці, вони побачили зодягненого в білий одяг юнака, який сидів праворуч, і жахнулися! 
<p>6 А він каже їм: Не лякайтеся! Ви шукаєте Ісуса Назарянина, розіп’ятого? Він воскрес — нема Його тут! Ось місце, де поховали Його! 
<p>7 Ідіть і скажіть Його учням та Петрові, що Він випередить вас у Галилеї. Там ви Його побачите, як і сказав вам! 
<p>8 І, вийшовши, вони побігли від гробниці, бо їх охопили тремтіння і жах; та нікому нічого не сказали, бо боялися. 
<p>9 А як воскрес Він уранці першого дня тижня, то з’явився найперше Марії Магдалині, з якої вигнав сім бісів. 
<p>10 Пішовши, вона сповістила тим, які з Ним були. Вони плакали й ридали, 
<p>11 а дізнавшись, що Він живий і що вона бачила Його, не повірили. 
<p>12 Після цього Він з’явився в іншому вигляді двом перехожим, які йшли до села. 
<p>13 А ті вже сповістили іншим, але і їм не повірили. 
<p>14 Нарешті Він з’явився одинадцятьом, коли вони були за столом. Він докоряв їм за невірство і твердосердя, тому що не повірили тим, які побачили Його воскреслого. 
<p>15 І Він сказав їм: Ідіть по цілому світі й усьому творінню проповідуйте Євангеліє. 
<p>16 Хто повірить і охреститься, буде спасенний, а хто не повірить, осуджений буде. 
<p>17 І такі ознаки будуть супроводжувати тих, хто повірив: Моїм Ім’ям виганятимуть бісів, говоритимуть новими мовами, 
<p>18 братимуть у руки зміїв; і хоча щось смертоносне вип’ють, їм не зашкодить; будуть покладати руки на хворих, і вони ставатимуть здоровими. 
<p>19 Після того, як Господь Ісус промовив до них, Він вознісся на небо і сів праворуч Бога. 
<p>20 Вони ж пішли і проповідували всюди, а Господь допомагав і стверджував слово чудесами, які його супроводжували. [Амінь]. 