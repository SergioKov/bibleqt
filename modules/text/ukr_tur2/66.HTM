<h2></h2>

<h4>Тита 1 
<p>1 Павло, раб Божий, апостол Ісуса Христа, згідно з вірою Божих вибраних і пізнанням істини, згідно з побожністю, 
<p>2 в надії на вічне життя, яке обіцяв перед вічними часами Бог, в Якому немає неправди. 
<p>3 Він же свого часу об’явив Своє Слово проповіддю, яка була доручена мені за наказом нашого Спасителя Бога, — 
<p>4 до Тита, справжнього сина за спільною вірою: благодать і мир від Бога Отця і [Господа] Ісуса Христа, нашого Спасителя. 
<p>5 Для того я залишив тебе на Криті, щоб ти впорядкував недокінчене й наставив пресвітерів у містах, як я тобі звелів: 
<p>6 коли хто бездоганний, є чоловіком однієї дружини, має віруючих дітей, не звинувачених у розпусті чи в неслухняності. 
<p>7 Бо треба, щоб єпископ — як Божий управитель — був бездоганний, не гордий, не гнівливий, не п’яниця, не задерикуватий, не користолюбець, 
<p>8 але гостинний, який любить добро, мудрий, справедливий, побожний, стриманий, 
<p>9 який дотримується вірних принципів згідно з ученням, аби був здатний потішати здоровим навчанням і переконувати противників. 
<p>10 Тому що є багато таких, які не коряться, пустослівних і обманщиків, особливо з обрізаних, 
<p>11 яким треба затуляти рота, бо вони руйнують цілі сім’ї, навчаючи того, чого не слід, задля ганебної наживи. 
<p>12 Сказав один із них — їхній власний пророк: Критяни — постійні брехуни, люті звірі, ліниві ненажери. 
<p>13 Це свідчення правдиве. Із цієї причини викривай їх нещадно, аби ставали здоровими у вірі, 
<p>14 не приймаючи ні юдейських небилиць, ні заповідей людей, які відвертаються від істини. 
<p>15 [Адже] для чистих — усе чисте, а для нечистих і невірних ніщо не є чистим, оскільки в них нечистий і розум, і сумління. 
<p>16 Вони стверджують, що знають Бога, та вчинками відрікаються, будучи мерзенними й непокірними, нездатними до жодного доброго діла. 

<h4>Тита 2 
<p>1 Ти ж говори те, що відповідає здоровому вченню. 
<p>2 Щоб старші чоловіки були тверезі, поважні, помірковані, здорові у вірі, любові та терпеливості. 
<p>3 Старші жінки також хай поводяться, як належить святим: щоб не були обмовницями, не піддавалися пияцтву, аби навчали добра 
<p>4 і вчили молодих любити своїх чоловіків, любити дітей, 
<p>5 щоби були скромними, чистими, добрими господинями, корилися своїм чоловікам, аби не зневажалося Слово Боже. 
<p>6 Молодь також заохочуй, щоби була стримана. 
<p>7 У всьому самого себе подавай як приклад добрих діл: у постійному навчанні, статечності, [чистоті], 
<p>8 у здоровому й бездоганному слові, щоб супротивник засоромився, не маючи нічого поганого про нас сказати. 
<p>9 Раби щоб корилися в усьому своїм панам, аби їм догоджали, не перечили, 
<p>10 не крали, але постійно виявляли всіляку добру відданість, щоб у всьому були прикрасою вчення нашого Спасителя — Бога. 
<p>11 Адже для всіх людей з’явилася спасаюча Божа благодать; 
<p>12 вона навчає нас, щоб, відрікшись безбожності й світських пожадань, ми жили чесно, праведно і побожно в теперішньому віці, 
<p>13 очікуючи блаженної надії і появи слави великого Бога і Спасителя нашого Ісуса Христа, 
<p>14 Який віддав Себе за нас, щоб викупити нас від усякого беззаконня, очистити Собі особливий народ, ревний до добрих діл. 
<p>15 Говори це і заохочуй, і викривай з усією владою, щоб тобою ніхто не нехтував. 

<h4>Тита 3 
<p>1 Нагадуй їм, щоб корилися начальникам [і] владі, аби слухалися і були готові на всяке добре діло, 
<p>2 щоб нікого не зневажали, не були сварливі, а тихі, виявляючи повну лагідність до всіх людей. 
<p>3 Адже колись і ми були нерозумними, непокірними, які заблудили і стали рабами різних пожадань і насолод, живучи в злобі й заздрощах, були ненависні та ненавиділи одне одного. 
<p>4 Коли ж з’явилася благодать і любов до людей нашого Спасителя — Бога, 
<p>5 Він нас спас не з причини праведних учинків, які ми вчинили, але зі Своєї милості через купіль відродження та оновлення Святим Духом, 
<p>6 Якого вилив на нас щедро через Ісуса Христа — нашого Спасителя, 
<p>7 щоб, оправдавшись Його благодаттю, ми надією стали спадкоємцями вічного життя. 
<p>8 Вірне слово, і я бажаю, аби на цьому ти наполягав, щоб ті, які повірили в Бога, дбали про добрі діла. Це корисно й добре для людей. 
<p>9 А нерозумні дослідження, родоводи, суперечки і сварки про Закон оминай, бо вони некорисні й марні. 
<p>10 Людину-єретика після першого й другого напоумлення оминай, 
<p>11 знаючи, що повністю зіпсутий і грішить, засуджуючи самого себе. 
<p>12 Коли пошлю до тебе Артема або Тихика, поспіши прийти до мене в Никополь, бо там я вирішив перезимувати. 
<p>13 Законника Зину й Аполлоса дбайливо випровадь, аби їм нічого не забракло. 
<p>14 Хай і наші вчаться дбати про добрі діла в нагальних потребах, щоб не були безплідні. 
<p>15 Вітають тебе всі ті, хто зі мною. Привітай тих, котрі люблять нас у вірі. Благодать з усіма вами! [Амінь]. 