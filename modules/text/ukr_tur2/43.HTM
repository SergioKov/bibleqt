<h2></h2>

<h4>Софонії 1 
<p>1 ГОСПОДНЄ слово, яке було до Софонії, сина Кушія, сина Ґедалії, сина Амарії, сина Єзекії, за днів Йосії, Амонового сина, царя Юдеї. 
<p>2 Я цілковито знищу з поверхні землі все, – говорить ГОСПОДЬ ! 
<p>3 Змету людей і худобу, знищу птахів небесних і риби морські; покладу край спокусам разом з нечестивими. Знищу з поверхні землі все людство, – говорить ГОСПОДЬ. 
<p>4 Я простягну Мою руку проти Юди та проти всіх мешканців Єрусалима; Я зітру з цього місця залишки Ваала, ім’я жерців зі священиками. 
<p>5 Викореню й тих, котрі поклоняються на дахах небесному війську, а також тих, які присягаються ГОСПОДОМ і одночасно присягаються своїм царем ( Молохом ); 
<p>6 також і тих, котрі відступають від ГОСПОДА, і тих, хто не шукає ГОСПОДА, та не звертається до Нього. 
<p>7 Замовкніть перед Владикою ГОСПОДОМ, адже ГОСПОДНІЙ день близько – ГОСПОДЬ приготував жертву, освятив Своїх запрошених! 
<p>8 У День ГОСПОДНЬОЇ жертви станеться таке: Я покараю можновладців і царських синів, а також усіх, хто одягається в чужоземну одежу. 
<p>9 Покараю в той день і тих, хто перескакує через поріг, тоді як вони наповнюють дім свого владики насильством та шахрайством. 
<p>10 І буде того дня, – говорить ГОСПОДЬ, – голос волання від Рибної Брами, і голосіння з Нового Міста, і велике руйнування від пагорбів. 
<p>11 Голосіть і ви, мешканці Мактешу, бо знищений ханаанський народ ( торговці ), загинули всі, що важать срібло. 
<p>12 У той час Я обшукаю Єрусалим зі світильником і покараю мужів, котрі закостеніли над помутнілими осадами вина в чашах і вважають: ГОСПОДЬ не робить ні доброго, ні злого. 
<p>13 Їхнє майно буде розграбоване, а їхні будинки – спустошені. Вони збудують доми, але не житимуть у них, насадять виноградники, але вина з них не питимуть. 
<p>14 Адже близький великий ГОСПОДНІЙ День, він наближається і дуже швидко наступає. Вже чути наближення ГОСПОДНЬОГО Дня! Гірко кричатиме тоді навіть найхоробріший. 
<p>15 Цей День є днем гніву, днем горя і скорботи, днем нищення і руйнування, днем темряви і мороку, днем хмари й туману; 
<p>16 днем труби і військового крику проти укріплених міст та їхніх високих башт. 
<p>17 Тоді наведу страх на людей, так що ходитимуть наче сліпі, тому що вони згрішили проти ГОСПОДА. Їхня кров розіллється по землі, а їхні тіла лежатимуть гноєм. 
<p>18 У День ГОСПОДНЬОГО гніву їх не врятує ні їхнє срібло, ані їхнє золото, тому що вогонь Його обурення охопить усю землю. Він готує страшне знищення для всіх мешканців землі. 

<h4>Софонії 2 
<p>1 Зберіться й усвідомте, безсоромні народи, 
<p>2 перше ніж здійсниться заплановане, – день пролетить як полова від вітру, – доки не прийшов на вас День ГОСПОДНЬОГО обурення, і не запалав на вас ГОСПОДНІЙ гнів! 
<p>3 Шукайте ГОСПОДА, усі покірні люди землі, які виконують його Закон! Шукайте справедливості, досягайте покірливості, – може ви будете захищені в День ГОСПОДНЬОГО гніву. 
<p>4 Тому що Ґаза буде залишена, Ашкелон – спустошений; з Ашдода серед білого дня повикидають його мешканців, а Екрон взагалі буде викорінений. 
<p>5 Горе вам, керитейці, – народе поморського краю! ГОСПОДНЄ слово проти вас, Ханаане, земле филистимців. Я знищу вас так, що не залишиться жодного живого. 
<p>6 І стане помор’я пасовиськом, де мешкатимуть пастухи і будуть кошари для отар. 
<p>7 Поморський край дістанеться залишку покоління Юди. Там вони пастимуть отари, а вечорами відпочиватимуть в ашкелонських будинках. Там їх відвідає ГОСПОДЬ, їхній Бог, і відновить їхній добробут. 
<p>8 Я чув наругу з боку Моаву і глузування аммонійців, котрі знущались з Мого народу й підносились над їхніми кордонами. 
<p>9 А тому, як Я живий, – говорить ГОСПОДЬ Саваот, Бог Ізраїлю, – так Моав перетвориться на Содом, а край Аммона – на Ґоморру. Їхня місцевість заросте терниною, перетвориться в солончаки навіки. Для залишку Мого народу вони стануть здобиччю, – уцілілі з Мого народу їх успадкують. 
<p>10 Станеться з ними так через їхню гордість, позаяк глузували й підносились над народом ГОСПОДА Саваота. 
<p>11 ГОСПОДЬ виявить супроти них Свою грізну силу і знищить усіх ідолів-богів землі. Тоді Йому поклоняться всі острови народів, – кожен зі свого місця. 
<p>12 А ви, кушійці, поляжете від Мого меча. 
<p>13 Він простягне Свою руку проти півночі, й знищить Ассирію, перетворивши Ніневію на руїну й безводну пустелю. 
<p>14 На її просторах відпочиватимуть отари та всі польові звірі: сичі й сови житимуть на її капітелях, а ночами з вікон лунатимуть різні голоси; шматки сухої глини і каміння лежатимуть на порозі, стирчатимуть уламки кедрових дошок. 
<p>15 Отак буде з колись веселим містом, яке почувало себе безпечно, і само себе переконувало: Тільки я, і немає іншого! Якою ж руїною воно стало, – лігвищем для звірів! Кожен, хто проходитиме мимо нього, засвище й махне рукою... 

<h4>Софонії 3 
<p>1 Горе бунтівливому, розбещеному й сповненому насильства місту! 
<p>2 Воно не слухається закликів, не сприймає повчання, не покладає надії на ГОСПОДА і не наближується до свого Бога. 
<p>3 Його можновладці в ньому, як рикаючі леви, його судді, як зграя вечірніх вовків, – не залишають після себе до ранку нічого. 
<p>4 Його пророки зарозумілі й зрадливі. Його священики опоганюють Святиню, нехтуючи Законом. 
<p>5 Але ГОСПОДЬ, Який перебуває посеред нього, праведний і не учинить неправди. Зі самого ранку Він Своє справедливе судочинство виводить на світло, і його не бракує, але злочинець не знає сорому. 
<p>6 Я знищив народи, зруйнував їхні фортеці, зробив безлюдними їхні вулиці, так що ніхто ними не ходить. Їхні міста спустошені, й немає в них мешканців. 
<p>7 Хоч Я їм говорив: Майте страх переді Мною, приймайте Моє повчання, і ваші оселі не будуть зруйновані. Не прийде призначене Мною лихо. Вони ж, натомість, зі самого ранку ще активніше творили усі свої недостойні вчинки. 
<p>8 Тому тепер чекайте дня, – говорить ГОСПОДЬ, – коли Я виступлю як ваш обвинувач. Адже Я вирішив зібрати народи, скликати царства, аби вилити на них Своє обурення, весь Мій палкий гнів. Тоді у вогні Моєї ревності, буде знищена вся земля. 
<p>9 Після того Я відновлю в людей чисті уста, аби всі вони прикликали ГОСПОДНЄ Ім’я, і одностайно служили Йому. 
<p>10 Навіть ті Мої поклонники, що мешкають за ріками Ефіопії, – Мій розпорошений народ принесе Мені свої дари. 
<p>11 Того дня ти більше не будеш соромитися своїх учинків, у яких ти був винуватий переді Мною. Адже тоді Я звільню тебе від тих, що хизуються в своїй зарозумілості, і ти також більше не хвалитимешся на Моїй святій горі. 
<p>12 Я залишу серед тебе народ смиренний і бідний, і будуть вони шукати захист в Імені ГОСПОДНІМ. 
<p>13 Залишок Ізраїлю не чинитиме несправедливості, й не говоритиме неправди. Серед них не знайдеться підступних і лукавих уст. Вони будуть пастися та відпочивати і вже ніхто їх не лякатиме. 
<p>14 Радій, дочко Сіону! Весело вигукуй, Ізраїлю! Від усього серця радій і веселися, дочко Єрусалима! 
<p>15 ГОСПОДЬ відмінив вирок щодо тебе, прогнав твоїх ворогів. Цар Ізраїлів, ГОСПОДЬ, посеред тебе, тому більше не зазнаєш лиха. 
<p>16 Того часу скажуть Єрусалимові: Не бійся, Сіоне! Нехай не опускаються твої руки! 
<p>17 ГОСПОДЬ, твій Бог є посеред тебе, Всемогутній, тебе врятує! Він радітиме тобою особливою радістю, відновить Свою любов! Він буде тішитись тобою, як веселяться у свята. 
<p>18 Я усуну з-посеред тебе лихо, аби через нього ти не зазнав ганьби. 
<p>19 Тоді ж Я розправлюсь з усіма твоїми гнобителями; спасу кульгавих і зберу відкинутих, сприятиму тому, щоб їх поважали і величали у кожній країні, де їх ганьбили. 
<p>20 Того часу Я поверну вас, – обов’язково Я вас позбираю тоді. Неодмінно Я зроблю вас іменитими й славними поміж усіма народами землі! Саме тоді, на ваших очах, Я зміню вашу гірку долю, – говорить ГОСПОДЬ. 