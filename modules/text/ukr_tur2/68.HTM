<h2></h2>

<h4>Євреїв 1 
<p>1 Багато разів і багатьма способами колись через пророків говорив Бог до [наших] батьків. 
<p>2 А цими останніми днями заговорив до нас через Сина, Якого поставив спадкоємцем усього і через Якого створив віки. 
<p>3 Він, будучи сяйвом слави та образом Його сутності, утримуючи все словом Своєї сили, здійснивши [Собою] очищення [наших] гріхів, сів праворуч Величності на висотах. 
<p>4 Він настільки кращий за ангелів, наскільки преславніше від них Його Ім’я, яке Він успадкував. 
<p>5 Бо кому з ангелів і коли мовилося: Ти є Мій Син, Я нині породив Тебе? Або: Я буду Йому за Отця, а Він буде Мені за Сина? 
<p>6 І коли знову вводить Первородного у світ, то каже: І хай поклоняться Йому всі Божі ангели! 
<p>7 А щодо ангелів каже: Ти робиш духів Своїми ангелами, а палючий вогонь — Своїми слугами. 
<p>8 А до Сина: Боже, Твій престол навіки-віків, і скіпетр Твого Царства — це скіпетр справедливості. 
<p>9 Ти полюбив праведність і зненавидів беззаконня, тому помазав Тебе, Боже, Твій Бог олією радості — більше, ніж друзів Твоїх. 
<p>10 І ще: Ти, Господи, на початку заснував землю, і небеса — діло Твоїх рук. 
<p>11 Вони загинуть, а Ти стоятимеш; і всі, мов одяг, постаріють. 
<p>12 Наче накидку, згорнеш їх, — і як одяг, вони будуть замінені. А Ти — Той Самий, і рокам Твоїм не буде кінця. 
<p>13 Кому з ангелів і коли Він сказав: Сядь праворуч Мене, доки не покладу Твоїх ворогів підніжком для Твоїх ніг? 
<p>14 Хіба не всі вони є духами служіння, які посилаються на служіння задля тих, хто має успадкувати спасіння? 

<h4>Євреїв 2 
<p>1 Ось чому ми повинні бути надзвичайно уважними до почутого, щоби часом не відпасти. 
<p>2 І якщо слово, сказане ангелами, було непохитним, і кожний переступ та непослух отримали справедливу відплату, 
<p>3 то як ми уникнемо її, коли знехтуємо таким великим спасінням? Воно мало початок у проповіді Господа і було підтверджене нам тими, хто почув. 
<p>4 А Бог свідчив ознаками і чудесами, різноманітними проявами сили і дарами Святого Духа згідно зі Своєю волею. 
<p>5 Адже не ангелам Він підпорядкував майбутній світ, про який говоримо. 
<p>6 А дехто засвідчив десь, кажучи: Хто така людина, що пам’ятаєш про неї, або людський син, що навідуєшся до нього? 
<p>7 Ти зробив її дещо меншою від ангелів, Ти увінчав її славою і честю; 
<p>8 усе підкорив Ти під її ноги. Коли ж підпорядкував їй усе, то не залишив нічого, що було б їй не підпорядковане. Однак тепер ще не бачимо, щоб їй усе було підпорядковане. 
<p>9 А бачимо Ісуса, Який, через те, що витерпів смерть, був увінчаний славою і честю. Він став дещо меншим за ангелів, щоби за Божою благодаттю зазнати за всіх смерть. 
<p>10 Оскільки так і мало бути, щоб Той, задля Якого все і через Якого все, Хто привів багатьох синів до слави, — Того, Хто є Першопричиною їхнього спасіння, через страждання зробити завершеним. 
<p>11 Адже і Той, Хто освячує, і ті, які освячуються, — усі від Одного. Через це Він не соромиться називати їх братами, 
<p>12 кажучи: Сповіщу Твоє Ім’я Моїм братам, серед Церкви оспівуватиму Тебе. 
<p>13 І знову: Я буду надіятися на Нього! І ще: Ось Я і діти, яких Мені дав Бог. 
<p>14 А що діти стали спільниками крові й тіла, то й Він подібним чином став їхнім спільником, аби Своєю смертю знищити того, хто має владу смерті, тобто диявола, 
<p>15 і визволити тих, які через страх смерті все життя утримувалися в рабстві. 
<p>16 Адже не ангелів Він приймає, але приймає нащадків Авраама. 
<p>17 Тому треба було Йому в усьому уподібнитися братам, аби бути милосердним і вірним Первосвящеником перед Богом, для ублагання за гріхи людей. 
<p>18 Бо в чому Сам постраждав, бувши випробуваним, Він може допомогти і тим, хто переносить випробування. 

<h4>Євреїв 3 
<p>1 Тому, святі брати, учасники небесного покликання, роздумуйте про Апостола й Первосвященика нашого віровизнання — Ісуса, 
<p>2 Який вірний Тому, Хто поставив Його, як і Мойсей, у всьому Його домі. 
<p>3 Тому що Він настільки гідний більшої слави, ніж Мойсей, наскільки більшу честь має будівничий, ніж дім. 
<p>4 Адже кожний дім хтось будує, а Той, Хто збудував усе, є Бог. 
<p>5 Отже, Мойсей був вірний у всьому його домі, як слуга — для засвідчення того, що мало бути сказане, 
<p>6 а Христос — як Син у Своєму домі. Цим домом є ми, якщо [аж до кінця непохитно] збережемо відвагу та похвалу надії. 
<p>7 Тому так промовляє Святий Дух: Сьогодні, коли почуєте Його голос, 
<p>8 не робіть закам’янілими ваші серця, як ото було під час нарікання в день випробування в пустелі, 
<p>9 де [Мене] спокушували ваші батьки, випробовували [Мене] й бачили Мої вчинки 
<p>10 впродовж сорока років. Тому Я обурився на цей рід і сказав: Постійно вони блукають серцем, вони не пізнали Моїх доріг, — 
<p>11 тому Я поклявся у Своєму гніві, що вони не ввійдуть до Мого відпочинку! 
<p>12 Бережіться, брати, щоби часом не було в когось з вас лукаве серце, повне невірства, щоб відступити від Живого Бога, 
<p>13 але потішайте себе щодня, доки ще «сьогодні» триває, щоб не закам’янів дехто з вас через підступність гріха. 
<p>14 Тому що ми стали співучасниками Христа, якщо цей початковий стан твердо збережемо аж до кінця, 
<p>15 як сказано: Сьогодні, коли почуєте Його голос, не зробіть закам’янілими ваші серця, як було під час нарікання. 
<p>16 Адже хто ті, які почули, але повстали? Хіба не всі ті, котрі вийшли з Єгипту з Мойсеєм? 
<p>17 На кого ж Він був обурений сорок років? Чи не на тих, які згрішили й чиї кості полягли в пустелі? 
<p>18 Кому присягав, що не ввійдуть до Його відпочинку, як не тим, хто не послухався? 
<p>19 І ми бачимо, що вони не змогли ввійти через своє невірство! 

<h4>Євреїв 4 
<p>1 Тому, поки діє обітниця увійти до Його відпочинку, біймося, аби не здалося комусь із вас, що він запізнився. 
<p>2 Адже ми, як і вони, одержали Добру Звістку, але слово, яке слухали, не принесло їм користі, бо не слухали з вірою. 
<p>3 Ми, які повірили, входимо до відпочинку, як Він провістив: Я присягнув у Моєму гніві, що не ввійдуть до Мого відпочинку, — хоча діла Його були закінчені при створенні світу. 
<p>4 Тому що сказав десь про сьомий день ось так: І відпочив Бог сьомого дня від усіх Своїх діл. 
<p>5 І знову тут: Не ввійдуть до Мого відпочинку. 
<p>6 Отже, виходить, що деякі ввійшли до нього, а ті, хто раніше одержав Добру Звістку, не ввійшли через непослух. 
<p>7 І знову призначає якийсь день — сьогодні, — кажучи через Давида по багатьох роках те, про що раніше говорилося: Сьогодні, коли почуєте Його голос, не зробіть закам’янілими ваші серця. 
<p>8 Якби Ісус Навин дав їм відпочинок, то не говорив би після цього про інший день. 
<p>9 Отже, для Божих людей залишається дотримання суботи, 
<p>10 бо хто ввійшов до Його відпочинку, той і відпочив від своїх діл, як Бог від Своїх. 
<p>11 Тож поспішімо ввійти до того відпочинку, щоби хтось не впав у непокору за тим же прикладом. 
<p>12 Адже Слово Боже — живе і діяльне, гостріше від усякого двосічного меча: воно проникає аж до поділу душі й духа, суглобів і мозку кісток, судить думки й наміри серця. 
<p>13 І немає створіння, яке б сховалося від Нього, але все оголене й відкрите перед Його очима, — Йому дамо звіт! 
<p>14 Тому, маючи великого Первосвященика, Який пройшов небеса, — Ісуса, Божого Сина, — тримаймося визнання. 
<p>15 Адже маємо не Такого Первосвященика, Який не може співчувати нашим слабкостям, але Який подібно до нас був випробуваний у всьому, за винятком гріха. 
<p>16 Тому приступаймо сміливо до престолу благодаті, щоб одержати милість і знайти благодать для своєчасної допомоги. 

<h4>Євреїв 5 
<p>1 Оскільки кожний первосвященик, який вибирається з-поміж людей, настановляється для людей у Божих справах, аби приносити дари та жертви за гріхи, 
<p>2 щоб міг співчувати необізнаним і тим, які заблукали, адже й сам оточений неміччю, — 
<p>3 і тому він повинен як за людей, так і за себе приносити жертви за гріхи. 
<p>4 Та ніхто сам по собі не приймає честі, а тільки тоді, коли покликаний Богом, — як Аарон. 
<p>5 Так і Христос не Сам Себе прославив, аби стати Первосвящеником, але Той, Хто сказав Йому: Ти — Мій Син, Я сьогодні породив Тебе. 
<p>6 І в іншому місці говорить: Ти — Священик навіки, за чином Мелхиседека. 
<p>7 Він, перебуваючи у Своєму тілі, з великим риданням і слізьми заніс благання і молитви до Того, Хто може спасти Його від смерті, і був вислуханий за благочестя; 
<p>8 хоча був Він Сином, проте навчився послуху через те, що постраждав. 
<p>9 Досягнувши досконалості, Він став причиною вічного спасіння для всіх, хто Йому покірний, — 
<p>10 і Бог назвав Його Первосвящеником за чином Мелхиседека. 
<p>11 Про це нам слід було би багато що сказати, та нелегке воно, щоб висловити, оскільки ви стали нездатними слухати. 
<p>12 Адже ви, з огляду на вік, мали би бути вчителями, однак знову потребуєте, щоби хтось вас навчав початкових принципів слів Божих, — потребуєте молока, а не твердої їжі. 
<p>13 Адже кожний, хто вживає молоко, ще недосвідчений у слові праведності, оскільки є немовлям. 
<p>14 А тверда їжа — для дорослих, які мають вироблені звичкою почуття розрізняти добро і зло. 

<h4>Євреїв 6 
<p>1 Тому, залишивши початки Христового вчення, скеруймо себе до досконалості, щоби знову не покладати основу: покаяння від мертвих діл та віри в Бога, 
<p>2 науки про хрещення, про покладання рук, про воскресіння мертвих і вічний суд. 
<p>3 І це зробимо, якщо Бог дозволить. 
<p>4 Адже неможливо, щоб ті, які раз були просвічені й скуштували небесного дару, стали співучасниками Святого Духа, 
<p>5 скуштували доброту Божого Слова, силу майбутнього віку, 
<p>6 і відпали, аби знову обновлятися для покаяння, повторно розпинаючи в собі та зневажаючи Божого Сина! 
<p>7 Бо земля, що напилася дощу, який її часто зрошує, і родить корисну зелень тим, котрі її обробляють, — одержує благословення від Бога. 
<p>8 А та, що зростила терня і бур’ян, — не потрібна і близька до прокляття; її кінець — спалення. 
<p>9 Улюблені, хоча ми так і говоримо, але ми впевнені, що з вами справи кращі й що ви тримаєтеся спасіння. 
<p>10 Адже Бог не є несправедливий, щоби забути ваше діло і [працю] любові, яку ви виявили Його Імені, послуживши і продовжуючи служити святим. 
<p>11 Тож бажаємо, щоб кожний з вас аж до кінця виявляв ту саму дбайливість для повної певності надії, 
<p>12 аби ви не розлінилися, а наслідували тих, які вірою і терпінням успадковують обітниці. 
<p>13 Коли Бог давав обітницю Авраамові, не маючи ким більшим поклястися, поклявся Собою, 
<p>14 кажучи: Я поблагословлю тебе вельми і дуже розмножу! 
<p>15 Тож, будучи довготерпеливим, він одержав обітницю. 
<p>16 Люди клянуться вищим, адже клятва для підтвердження кладе край усякої їхньої незгоди. 
<p>17 Тим більше Бог, бажаючи показати спадкоємцям обітниці незмінність Своєї волі, дав клятву, 
<p>18 щоби через ті дві незмінні речі, в яких неможливо, аби Бог сказав неправду, ухопившись за надію, що перед нами, ми, котрі знайшли захист, мали велику втіху. 
<p>19 Вона, немов якір для душі, міцний і надійний, що входить усередину, за внутрішню завісу, 
<p>20 куди, як предтеча, увійшов задля нас Ісус, ставши навіки Первосвящеником за чином Мелхиседека. 

<h4>Євреїв 7 
<p>1 Адже цей Мелхиседек, цар Салимський, священик Бога Всевишнього, зустрів Авраама, коли той повертався з бою із царями, і благословив його. 
<p>2 Авраам же виділив йому десятину з усього; він, ім’я якого насамперед означає «цар праведності», потім вже «цар Салимський», тобто «цар миру», — 
<p>3 без батька, без матері, без родоводу, не має ані початку днів, ані кінця життя; він — подібний до Божого Сина — назавжди залишається священиком. 
<p>4 Бачите, який великий той, кому патріарх Авраам дав десятину з найкращої здобичі ! 
<p>5 Ті з синів Левія, які одержують священство, мають заповідь за Законом: брати десятину від людей, тобто від своїх братів, хоч і вони з роду Авраама. 
<p>6 А той, хто не був з їхнього роду, взяв десятину від Авраама і поблагословив того, котрий мав обітниці. 
<p>7 Без жодного заперечення: менше благословляється більшим. 
<p>8 Отже, тут десятини одержують смертні люди, а там — Той, про кого засвідчено, що Він живий. 
<p>9 Тож, так би мовити, і Левій, який бере десятини, дав через Авраама десятину, 
<p>10 оскільки він ще не народився від батька, коли його зустрів Мелхиседек. 
<p>11 Отже, якби досконалість була через левітське священство, адже через нього народ одержав Закон, то чому мав з’явитися ще інший Священик за чином Мелхиседека, а не названий за чином Аарона? 
<p>12 Це тому, що зі зміною священства потрібно, щоби змінився і Закон. 
<p>13 Адже Той, про Кого йде мова, належав до іншого племені, з якого ніхто не мав участі в жертовнику. 
<p>14 Бо ж відомо, що наш Господь походив від Юди, а про це плем’я Мойсей нічого не говорив щодо священства. 
<p>15 Це стає ще яснішим, коли за подобою Мелхиседека з’являється інший Священик, 
<p>16 Який став таким не за Законом тілесної заповіді, а за силою незнищенного життя. 
<p>17 Тому що є свідчення: Ти — Священик навіки за чином Мелхиседека. 
<p>18 Отже, попередня заповідь скасовується через її немічність і некорисність, 
<p>19 бо Закон нічого не вдосконалив, тож нововведене — краща надія, якою ми наближаємося до Бога. 
<p>20 І оскільки це не без клятви, бо ті стали священиками без клятви, — 
<p>21 Цей же — з клятвою Того, Хто до Нього каже: Поклявся Господь і не розкається, що Ти — Священик навіки [за чином Мелхиседека], — 
<p>22 то настільки й Ісус став запорукою кращого Завіту. 
<p>23 Крім того, тих священиків було багато, оскільки смерть не давала залишатися їм, 
<p>24 а Цей, перебуваючи вічно, має священство нескінченне. 
<p>25 Тому, будучи завжди живим, Він може завжди спасати тих, хто приходить до Бога через Нього, аби заступатися за них. 
<p>26 Такого потрібно було нам Первосвященика: святого, невинного, непричетного до зла, відділеного від грішників, вищого за небо. 
<p>27 Він не має потреби щодня, як первосвященики, приносити жертви, — спочатку за Свої гріхи, а потім за гріхи народу, бо Він це зробив один раз, принісши Самого Себе. 
<p>28 Адже Закон велів наставляти первосвящениками людей, які мають немочі, а слово клятви, що після Закону, настановило навіки досконалого Сина. 

<h4>Євреїв 8 
<p>1 У тому, про що я веду мову, головним є ось що: ми маємо такого Первосвященика, Який сів на небі праворуч престолу Величності. 
<p>2 Він — Служитель святині та істинного намету, який поставив Господь, а не людина. 
<p>3 Адже кожний первосвященик настановляється на те, аби приносити дари й жертви, тому й потрібно, щоб і Він мав що принести. 
<p>4 Тому, коли б Він був на землі, то не був би священиком, адже є ті, які приносять дари за Законом, 
<p>5 які служать образові й тіні небесного, як було вказано Мойсеєві, коли мав спорудити намет: Пильнуй, кажу, зроби все за зразком, який був показаний тобі на горі! 
<p>6 А тепер Він прийняв значно краще служіння, оскільки Він є Посередником кращого Завіту, узаконеного на кращих обітницях. 
<p>7 Бо якщо б перший Завіт був бездоганним, то для другого не шукалося б місця. 
<p>8 Докоряючи їм, Він говорить: Ось надходять дні, — мовить Господь, — коли з домом Ізраїля і з домом Юди Я укладу Новий Завіт, — 
<p>9 не за Завітом, який Я уклав з їхніми батьками того дня, коли взяв Я їх за руку, щоб вивести їх з Єгипетської землі. Оскільки вони порушили Мій Завіт, то і Я їх покинув, — каже Господь. 
<p>10 Ось Завіт, який Я укладу з домом Ізраїля по тих днях, — говорить Господь, — Мої Закони Я вкладу в їхній розум, напишу їх на їхніх серцях і буду для них Богом, а вони будуть для Мене народом. 
<p>11 І ніхто не буде навчати свого ближнього та свого брата, кажучи: Пізнай Господа! — бо всі вони пізнають Мене, від малого до великого. 
<p>12 Тому що Я буду милосердний до їхньої неправедності й більше не згадаю їхніх гріхів [та їхнього беззаконня]. 
<p>13 Коли йде мова про «новий», то тим самим перший Він визнав «старим», а те, що стає давнім і старіє, близьке до зотління. 

<h4>Євреїв 9 
<p>1 Отже, перший Завіт мав постанови, служіння та земну святиню. 
<p>2 Тож був збудований перший намет, в якому були світильник, стіл і хліби покладання, який називається Святе. 
<p>3 За другою завісою — намет, що називається Святе Святих; 
<p>4 він мав золоту кадильницю, ковчег Завіту, повністю покритий золотом, в якому містилася золота посудина, в якій була манна, розквітла палиця Аарона і скрижалі Завіту. 
<p>5 А над ним — херувими слави, які затінюють престол благодаті, про що нині не час говорити докладно. 
<p>6 Згідно з установленням, до першого намету постійно входили священики, щоб виконувати служіння; 
<p>7 до другого — один раз на рік входив лише первосвященик, не без крові, яку приносив за себе і за гріхи народу. 
<p>8 Святий Дух засвідчує те, що дорога до святині ще не відкрита, доки стоїть перший намет. 
<p>9 Він — образ теперішнього часу, в якому приносяться дари й жертви, які не можуть зробити досконалим сумління того, хто служить; 
<p>10 які стосуються тільки їжі, напоїв, різних обмивань, постанов щодо тіла, і залишаються до часу виправлення. 
<p>11 А Христос, Первосвященик майбутніх благ, прийшов через більший, досконаліший, нерукотворний намет, тобто неземної будови; 
<p>12 і не завдяки крові козлів і телят, а завдяки власній крові Він увійшов один раз до святині й здійснив вічне викуплення. 
<p>13 Бо якщо кров козлів і телят та з водою змішаний попіл телиці, коли ним покропити, освячує нечистих для очищення тіла, 
<p>14 то наскільки більше кров Христа, Який вічним Духом приніс Себе, непорочного, Богові, очистить наше сумління від мертвих діл, щоб ми служили Живому Богові! 
<p>15 І тому Він є Посередником Нового Завіту, щоби через смерть для викуплення від переступів першого Завіту покликані одержали обітницю вічної спадщини. 
<p>16 Тому що де є заповіт, там має бути смерть заповідача, 
<p>17 адже заповіт вступає в силу після його смерті й не має жодної вартості, поки живе заповідач. 
<p>18 Тож і перший Завіт був освячений не без крові. 
<p>19 Адже Мойсей, проголосивши всім людям усі заповіді за Законом і взявши кров козлів і телят, — разом з водою, червоною вовною та гісопом — покропив і саму книгу, і весь народ, 
<p>20 промовляючи: Це кров Завіту, що його заповів вам Бог. 
<p>21 І намет, і весь посуд для служіння також окропив кров’ю. 
<p>22 І відтоді все за Законом очищається кров’ю, і без пролиття крові немає прощення. 
<p>23 Отже, треба було, щоби подоби небесних речей отак очищалися, а саме небесне — жертвами, які кращі від цих. 
<p>24 Адже Христос увійшов не в рукотворну святиню, яка відображала істинну, але в саме небо, щоб тепер з’явитися перед Божим обличчям за нас. 
<p>25 І не для того, аби багато разів приносити Себе, як первосвященик, входячи щороку до святині із чужою кров’ю, — 
<p>26 у такому випадку від створення світу Він мав би багато разів страждати. Тепер же Він з’явився один раз наприкінці віків, щоб Своєю жертвою виявити гріх. 
<p>27 І так, як призначено людям один раз померти, а потім суд, 
<p>28 так і Христос: один раз приніс Себе, аби понести гріхи багатьох; другий же раз Він з’явиться не задля гріха, а тим, які очікують Його на спасіння [через віру]. 

<h4>Євреїв 10 
<p>1 Адже Закон, маючи тінь майбутніх благ, а не сам образ речей, не може ніколи тими самими жертвами, які щороку постійно приносяться, зробити досконалими тих, які приходять. 
<p>2 Інакше вони перестали б приноситися, бо в тих, які здійснюють служіння і які раз очистилися, не було би більше жодного усвідомлення гріхів. 
<p>3 Але в них — щорічне нагадування про гріхи, 
<p>4 оскільки неможливо, щоб кров телят і козлів усувала гріхи. 
<p>5 Тому, входячи у світ, Він каже: Жертв і приношень Ти не схотів, але Ти підготував Мені тіло. 
<p>6 Всепалення і жертви за гріх Тобі не до вподоби. 
<p>7 Тоді Я сказав: Ось іду, — на початку книги написано про Мене, — щоб виконати, Боже, Твою волю. 
<p>8 Сказавши спочатку, що ні жертв, ні приношень, ні всепалень за гріхи, які приносяться, згідно із Законом, — не забажав Ти і не вподобав Собі, 
<p>9 а потім додав: Ось іду, щоб виконати волю Твою. Він скасовує перше, щоби поставити друге. 
<p>10 Згідно з цією волею ми освячені одноразовим принесенням тіла Ісуса Христа. 
<p>11 І кожний священик стояв щоденно на служінні, аби багато разів приносити ті самі жертви, які ніколи не можуть усунути гріхів. 
<p>12 Він же, принісши один раз жертву за гріхи, назавжди сів праворуч Бога, 
<p>13 далі очікуючи, доки Його вороги не будуть покладені до підніжка Його ніг. 
<p>14 Адже одним принесенням Він назавжди вдосконалив тих, які освячуються. 
<p>15 Свідчить нам і Дух Святий, згідно зі сказаним: 
<p>16 Оце Завіт, який Я укладу з ними по тих днях, — говорить Господь, — дам Мої Закони в їхні серця і запишу їх у їхній розум, 
<p>17 і більше не згадаю їхніх гріхів та їхнього беззаконня! 
<p>18 А де є прощення їх, там вже немає приношення за гріх. 
<p>19 Тому, брати, маючи відвагу входити до святині через кров Ісуса — 
<p>20 новою і живою дорогою, яку Він відкрив нам через завісу, тобто через Своє тіло, — 
<p>21 і маючи Великого Священика в Божому домі, 
<p>22 приступаймо зі щирим серцем, у повноті віри, очистивши серця від недоброго сумління, обмивши тіла чистою водою. 
<p>23 Непохитно тримаймося визнання надії, адже вірний Той, Хто обіцяв. 
<p>24 Будьмо уважні один до одного, заохочуймо до любові та добрих діл; 
<p>25 не залишаймо своїх зібрань, як то деякі ввели у звичку, але заохочуймо один одного, і тим більше, чим більше бачите, що наближається день. 
<p>26 Адже коли ми добровільно грішимо після того, як одержали пізнання істини, то за гріхи немає більше жертви, 
<p>27 а є якесь страшне очікування суду і палаючого вогню, що має пожерти противників. 
<p>28 Як. хто відрікся Закону Мойсея, той без милосердя гине при двох або трьох свідках. 
<p>29 Зважте, наскільки суворішого покарання заслужить той, хто потоптав Божого Сина, хто не пошанував крові Завіту, якою освятився, хто зневажив Духа благодаті? 
<p>30 Ми знаємо Того, Хто сказав: У Мене — помста, і Я відплачу, — [говорить Господь]. І знову: Господь судитиме Свій народ. 
<p>31 Страшно попасти в руки Живого Бога! 
<p>32 Тож згадуйте минулі дні, коли ви, просвітившись, витерпіли великий подвиг страждань: 
<p>33 або будучи виставленими на посміховисько та знущання, або ж як спільники тих, які опинилися в такому становищі. 
<p>34 Адже ви терпіли разом із в’язнями, з радістю приймали розграбування вашого майна, знаючи, що маєте для себе краще і вічне майно [на небі]. 
<p>35 Тому не залишайте вашої відваги, оскільки вона варта великої нагороди. 
<p>36 Вам потрібна терпеливість, щоб виконати Божу волю і одержати обітницю. 
<p>37 Адже ще трохи, дуже недовго — і прийде Той, Хто йде, — і не забариться. 
<p>38 Праведний Мій житиме вірою, а коли відступить, то Моя душа не матиме вподобання в ньому. 
<p>39 Ми ж не з тих, які відступають на загибель, але з тих, які вірять для спасіння душі. 

<h4>Євреїв 11 
<p>1 Віра є підставою для надії, те, що переконує про речі, недоступні для споглядання. 
<p>2 Нею були засвідчені стародавні. 
<p>3 Вірою розуміємо, що віки були створені Божим Словом, так що з невидимого постало видиме. 
<p>4 Вірою Авель приніс Богові кращу, ніж Каїн, жертву, якою засвідчено, що він праведний, бо про його дари засвідчив Бог; нею він і після смерті промовляє. 
<p>5 Вірою Енох був перенесений, щоб не побачити смерті; і його не знайшли, тому що Бог його переніс. Адже перед перенесенням було засвідчено, що він догодив Богові. 
<p>6 Без віри неможливо догодити Богові. Тим, які приходять до Бога, треба вірити, що Він є і що винагороджує тих, які Його шукають. 
<p>7 Вірою Ной, одержавши об’явлення про те, чого ще не бачив, зі страхом зробив ковчег для спасіння свого дому, чим осудив увесь світ і став спадкоємцем тієї праведності, що походить з віри. 
<p>8 Вірою Авраам, коли був покликаний іти на місце, яке мав одержати в спадок, — послухався і пішов, не знаючи, куди йде. 
<p>9 Вірою прибув до обіцяної землі, немов до чужої, оселившись у шатрах з Ісааком і Яковом — співспадкоємцями тієї самої обітниці, 
<p>10 тому що він очікував міста з підвалинами, творцем і будівничим якого є Бог. 
<p>11 Вірою ж і сама Сарра, будучи неплідною, дістала силу зачати і [народила], незважаючи на похилий вік, оскільки вважала вірним Того, Хто обіцяв. 
<p>12 І тому від одного — і до того ж завмерлого — народилося так багато, наче зірок на небі, наче незліченного піску край моря. 
<p>13 Усі вони повмирали у вірі, не одержавши обітниць, але здалека побачили їх і привітали, визнаючи, що вони є чужинцями і приходьками на землі. 
<p>14 Адже ті, які так кажуть, визнають, що шукають батьківщини. 
<p>15 А якби пам’ятали ту батьківщину, звідки вийшли, то мали б нагоду повернутися. 
<p>16 Нині ж кращої бажають, тобто небесної. Тому Бог не соромиться називати Себе їхнім Богом, адже Він приготував їм місто. 
<p>17 Авраам, будучи випробовуваний, вірою привів Ісаака і, маючи обітниці, приносив у жертву єдинородного сина; 
<p>18 йому було сказано, що в Ісаакові назветься твій нащадок. 
<p>19 Оскільки він зрозумів, що Бог має силу воскресити з мертвих, тому й одержав його як прообраз. 
<p>20 Вірою в майбутнє поблагословив Ісаак Якова та Ісава. 
<p>21 Вірою Яків, помираючи, поблагословив кожного з Йосифових синів і схилився на руків’я свого посоха. 
<p>22 Вірою Йосиф, помираючи, нагадував про вихід синів Ізраїля і зробив заповіт про свої кості. 
<p>23 Вірою Мойсей, коли народився, три місяці був переховуваний своїми батьками, адже побачили вони, що дитя гарне, тож не злякалися наказу царя. 
<p>24 Вірою Мойсей, коли виріс, відмовився називатися сином дочки фараона; 
<p>25 він краще зволів терпіти з Божим народом, ніж тимчасово мати насолоду від гріха. 
<p>26 Він вважав наругу Христа за більше багатство, ніж скарби Єгипту, тому що споглядав на нагороду. 
<p>27 Вірою він покинув Єгипет, не злякавшись гніву царя, адже стояв непохитно, як той, хто бачить Невидимого. 
<p>28 Вірою справив він Пасху й пролиття крові, аби той, хто вигублював первістків, не торкнувся їх. 
<p>29 Вірою перейшли Червоне море, наче суходіл, на що спокусилися і єгиптяни, та потонули. 
<p>30 Вірою впали по семиденному обході єрихонські мури. 
<p>31 Вірою блудниця Рахав, прийнявши з миром розвідників, не загинула з невірними. 
<p>32 І що ще скажу? Адже мені забракне часу, як розповідатиму про Гедеона, Варака, Самсона, Єфтая, Давида, Самуїла та про інших пророків, 
<p>33 які вірою перемогли царства, чинили справедливість, одержали обітниці, замкнули лев’ячі пащі, 
<p>34 згасили силу вогню, втекли від вістря меча, одужали від недуги, були сильними у війні, обернули до втечі полки чужинців. 
<p>35 Жінки одержували своїх померлих через воскресіння; інші були закатовані, не отримавши звільнення, щоб осягнути краще воскресіння. 
<p>36 Ще інші зазнали знущань і побоїв, а також кайданів і ув’язнення. 
<p>37 Їх каменували, перепилювали навпіл, вони вмирали, зарубані мечем, тинялися в овечих і козячих шкурах — збідовані, знедолені, покривджені. 
<p>38 Ті, яких світ не був гідний, тинялися в пустелях, у горах, у печерах, у земних яругах. 
<p>39 І всі вони, засвідчені вірою, не одержали обітниці, 
<p>40 оскільки Бог передбачив для нас щось краще, щоб вони не без нас осягли завершення. 

<h4>Євреїв 12 
<p>1 Тому й ми, маючи довкола себе таку велику хмару свідків, відкиньмо всяку гордість та гріх, що нас легко обплутує, з терпінням прямуймо до тієї боротьби, яка перед нами, 
<p>2 дивлячись на Проводиря і Вершителя віри, на Ісуса, Який, незважаючи на сором, замість належної Йому радості перетерпів хрест і сів праворуч Божого престолу. 
<p>3 Подумайте ж про Того, Хто від грішників перетерпів таку наругу над Собою, щоб ви не знемоглися та не ослабли вашими душами. 
<p>4 Ви ще не боролися до крові, воюючи з гріхом. 
<p>5 І забули про заклик, що звернений до вас як до синів: Сину мій, не нехтуй Господніми картаннями і не падай духом, коли Він докоряє. 
<p>6 Адже кого Господь любить, того й карає, і б’є кожного сина, якого приймає. 
<p>7 Якщо зазнаєте докору, то з вами Бог поводиться, як із синами. Хіба є такий син, якого батько не картає? 
<p>8 Якщо ж ви залишаєтеся без картання, якого зазнавали всі, тоді ви незаконні діти, а не сини. 
<p>9 До того ж ми мали наших тілесних батьків, які карали, і ми соромилися, то чи не значно більше повинні коритися Отцеві духів, аби жити? 
<p>10 Ті — на короткий час нас карали, коли вважали це за потрібне, а Цей — для нашої користі, щоб ми стали учасниками Його святості. 
<p>11 Усяке ж покарання в даний час не здається радістю, але смутком; та згодом ті, які навчені ним, приносять мирний плід праведності. 
<p>12 Тому випростайте опущені руки і знеможені коліна, 
<p>13 і стежки для ваших ніг зробіть прямими, аби кульгаве не збочило, але радше щоб виправилося. 
<p>14 Майте мир з усіма і святість, без яких ніхто не побачить Господа. 
<p>15 Пильнуйте, щоб ніхто не був позбавлений Божої благодаті, аби хто не наробив прикрощів, коли випустить гіркий корінь, та щоб ним багато хто не опоганився; 
<p>16 аби не був хто блудником або нечестивим, як Ісав, який за одну страву віддав своє первородство. 
<p>17 Тож знайте, що й тоді, коли він забажав успадкувати благословення, — був відкинутий, хоча зі слізьми його шукав, бо не знайшов можливості покаятися. 
<p>18 Адже ви приступили не [до гори], до котрої можна доторкнутися, ні до палаючого вогню, і хмари, і темряви, і бурі, 
<p>19 і звука сурми, і голосу мови; його почувши, вони просили, аби більше не звучало до них слово, 
<p>20 тому що не могли знести наказу: Коли б і тварина доторкнулася до гори, то нехай буде побита камінням! 
<p>21 І таким страшним було те видовище, що Мойсей сказав: Я наляканий і тремчу. 
<p>22 Але ви приступили до гори Сіон, до міста Живого Бога, до небесного Єрусалима, до десятків тисяч ангелів, до торжества, 
<p>23 до Церкви первістків, записаних на небі, до Бога — Судді всіх, до духів праведників, які досягли досконалості, 
<p>24 до Посередника Нового Завіту — Ісуса — і до крові очищення, яка краще промовляє від крові Авеля. 
<p>25 Пильнуйте, аби не відректися Того, Хто говорить. Якщо ті, котрі зреклися того, хто пророкував на землі, не уникнули кари, то тим більше ми, коли зрікаємося Того, Хто з неба, 
<p>26 і голос Якого тоді захитав землею, і Який тепер обіцяв, кажучи: Ще раз Я захитаю не тільки землею, але й небом. 
<p>27 Оце «ще раз» означає заміну того, що хитається, як такого, що створене, аби залишилося непохитним. 
<p>28 Тому, одержуючи непохитне Царство, маємо благодать, якою служимо до вподоби Богові з побожністю і страхом. 
<p>29 Адже наш Бог — це нищівний вогонь. 

<h4>Євреїв 13 
<p>1 Нехай утверджується братолюбність! 
<p>2 Не забувайте гостинності, бо завдяки їй деякі, не відаючи, гостинно прийняли ангелів. 
<p>3 Пам’ятайте про в’язнів, наче з ними ув’язнені, — про тих, які страждають, бо й ви самі перебуваєте в тілі. 
<p>4 Шлюб у всіх нехай буде у великій пошані, і ложе незаплямоване, а розпусників і перелюбників судитиме Бог. 
<p>5 У поведінці будьте не грошолюбні, задоволені тим, що маєте. Бо Він сказав: Я тебе не покину і не відступлю від тебе! 
<p>6 Тому ми відважуємося говорити: Господь — мені помічник, тож я не боятимусь. Що зробить мені людина? 
<p>7 Згадуйте ваших наставників, які проповідували вам Боже Слово, і, дивлячись на кінець їхнього життя, наслідуйте їхню віру. 
<p>8 Ісус Христос учора, сьогодні й навіки Той Самий! 
<p>9 Не піддавайтеся різним чужим ученням. Адже добре підкріпляти серця благодаттю, а не стравами, від чого не отримали користі ті, які так живуть. 
<p>10 Маємо жертовника, з якого не мають права їсти ті, які служать наметові. 
<p>11 Адже тіла тих тварин, кров яких за гріх первосвященик вносить до Святого, спалюються поза табором. 
<p>12 Тому й Ісус, щоб освятити народ Своєю кров’ю, постраждав поза брамою. 
<p>13 Тож виходьмо до Нього поза табір, несучи Його наругу, 
<p>14 бо ми не маємо тут постійного міста, але шукаємо майбутнього. 
<p>15 Отже, через Нього завжди приносьмо жертву хвали Богові, тобто плід уст, що прославляють Його Ім’я. 
<p>16 Не забувайте про доброчинність і спілкування, бо такі жертви до вподоби Богові. 
<p>17 Слухайтеся ваших наставників, підкоряйтеся їм, тому що вони дбають про ваші душі, оскільки мають дати звіт. Хай же вони роблять це з радістю, а не з зітханням, адже це для вас не корисне. 
<p>18 Моліться за нас, бо ми переконані, що маємо добре сумління, у всьому бажаючи поводитися чесно. 
<p>19 Особливо ж прошу робити це, щоб я швидше був повернений вам. 
<p>20 А Бог миру, Який кров’ю вічного Завіту підняв з мертвих Великого Пастиря овець — Господа нашого Ісуса, 
<p>21 нехай удосконалить вас у всякому доброму ділі, аби виконати Його волю, здійснюючи у вас все, що Йому до вподоби, — через Ісуса Христа, Якому слава навіки-віків! Амінь. 
<p>22 Прошу вас, брати: прийміть слова втіхи. Адже я, стисло написавши, послав вам. 
<p>23 Знайте, що наш брат Тимофій звільнений, — і я разом з ним; якщо він незабаром прийде, то я вас побачу. 
<p>24 Вітайте всіх ваших наставників та всіх святих. Вітають вас ті, хто в Італії. 
<p>25 Благодать з усіма вами! [Амінь]. 