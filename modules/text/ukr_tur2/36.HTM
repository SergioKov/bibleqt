<h2></h2>

<h4>Йоіл 1 
<p>1 Слово ГОСПОДНЄ, яке було до Йоіла, Петуїлового сина. 
<p>2 Послухайте це, люди старші, й зверніть увагу, всі мешканці землі. Хіба бувало щось подібне за ваших днів, або за днів ваших батьків? 
<p>3 Перекажіть це вашим дітям, а ваші діти нехай розкажуть своїм дітям, а їхні діти – наступному поколінню. 
<p>4 Станеться таке : що залишиться від гусені, пожере сарана, а що залишиться від сарани, пожере личинка сарани; нарешті те, що залишиться після личинок сарани, пожере черва. 
<p>5 Тож отямтеся, п’яниці, й заплачте! Усі, що п’єте вино голосіть, за вином молодим, бо його забрано від вас! 
<p>6 Адже на Мою землю вторгся численний і могутній народ; його зуби як зуби лева, а його ікла, як у левиці. 
<p>7 Він знищив Мій виноградник і поламав Мої смоківниці ( фіги ). Він дощенту облупив їхню кору, і залишив білими його галузки. 
<p>8 Плачте, як голосить дівчина, одягнена у веретище, над нареченим своєї юності. 
<p>9 Адже ГОСПОДНІЙ Дім позбавлено жертв та жертв возливання. Плачуть священики – ГОСПОДНІ служителі, 
<p>10 оскільки спустошені поля, сумує земля, – бо знищена пшениця, висох виноградний сік, зів’яло оливкове дерево. 
<p>11 Сумуйте, хлібороби, плачте, виноградарі, голосіть за пшеницею і ячменем, бо врожай на полях загинув. 
<p>12 Засохла виноградна лоза, і смоківниця зів’яла. Також гранатове дерево, пальма та яблуня, усі польові дерева засохли; тому засохла радість поміж людських синів. 
<p>13 Священики, підпережіться веретищем і плачте; ридайте, усі служителі жертовника! Постійно ходіть і ночуйте у веретищах, усі ви, служителі мого Бога. Адже в Домі вашого Бога не стало ні хлібних жертв, ні жертв возливання. 
<p>14 Оголосіть святий піст, скличте зібрання, зберіть старійшин та всіх мешканців землі до Дому ГОСПОДА, вашого Бога, і волайте до ГОСПОДА ! 
<p>15 О, що це за день! Адже ГОСПОДНІЙ День близько, і він приходить як спустошення від Всевишнього! 
<p>16 Хіба не перед нашими очима зникла їжа, а також радість і веселощі Дому нашого Бога. 
<p>17 Зерна насіння загинули під своїми грудами землі, засіки спорожніли, повалились стодоли, бо не стало збіжжя. 
<p>18 Як же стогне скотина! Розбрелися стада корів, оскільки не стало для них пасовиська; навіть отари овець без їжі гинуть. 
<p>19 До Тебе, ГОСПОДИ, кличу, адже вогонь знищив у степу пасовиська, вогонь спопелив усі дерева на полі. 
<p>20 Навіть польова звірина волає до Тебе, тому що висохли водні джерела, а вогонь пожер пасовиська пустелі. 

<h4>Йоіл 2 
<p>1 Затрубіть трубою на Сіоні, оголосіть тривогу на Моїй святій горі! Нехай затремтять усі мешканці землі, тому що надходить ГОСПОДНІЙ День, і він уже близько! 
<p>2 Це день темряви і мороку, день хмари і туману, наче досвітня зірниця, що рухається по горах, так іде в наступ численний і сильний народ. Подібного до нього не було споконвіку, й після нього більше не буде протягом прийдешніх поколінь. 
<p>3 Перед ним нищівний вогонь, а за ним – палахкотливе полум’я. Перед ним земля, як Едемський сад, а позаду нього – спустошена пустеля! І вже нікому не буде порятунку. 
<p>4 На вигляд вони подібні до коней, і женуться, як кіннота з вершниками. 
<p>5 Скачуть по верхів’ях з гуркотом колісниць із тріскотом палаючого вогню, що пожирає солому, і як потужне військо, що шикується до бою. 
<p>6 Від одного його вигляду тремтять народи з побліднілими обличчями. 
<p>7 Вони ( вояки ) мчать, як лицарі, вдираються на стіни; кожен з них тримається своєї дороги, і не звертає з обраної стежки. 
<p>8 Вони не штовхають один одного, а тримаються свого напрямку; кидаються крізь списи і стріли, але їм нічого не шкодить. 
<p>9 Кидаються на місто і вдираються на стіни, піднімаються на будинки і пролазять через вікна, наче злодії. 
<p>10 Перед ними здригається земля та тремтить небо; тьмяніє сонце і місяць, втрачають свій блиск зорі. 
<p>11 І ось подає Свій голос ГОСПОДЬ, Котрий очолює Своє численне воїнство. Не підлягають обліку ті, котрі виконують Його веління. О, який же великий ГОСПОДНІЙ День! Він дуже страшний, і хто зможе його витримати? 
<p>12 І все ж, – говорить ГОСПОДЬ, хоч тепер наверніться до Мене всім вашим серцем у пості, плачі та в риданні. 
<p>13 Роздирайте свої серця, а не ваш одяг, і поверніться до ГОСПОДА, вашого Бога, адже Він щедрий і сповнений любові, довготерпеливий та вельми милостивий, і співчуває людському горю. 
<p>14 Хто знає, може Він обернеться і знову зглянеться, залишивши з нами Свої благословення, – жертви та жертви возливання ГОСПОДУ, нашому Богові?! 
<p>15 Тож затрубіть трубою на Сіоні, призначте піст, скличте зібрання; 
<p>16 зберіть людей, освятіть громаду, покличте старших за віком, зберіть дітей і навіть грудних немовлят; нехай вийде наречений зі своєї кімнати і наречена зі своєї світлиці. 
<p>17 Поміж притвором і жертовником нехай плачуть ГОСПОДНІ служителі-священики, говорячи: Пожалій, ГОСПОДИ, Твій народ і не віддавай на поталу Твоєї спадщини, аби над нею не глумились народи. Для чого мають говорити між людьми: Де їхній Бог? 
<p>18 Тоді обов’язково запалає ГОСПОДЬ ревністю за Свій край, і пожаліє Свій народ. 
<p>19 Відповідаючи, ГОСПОДЬ так скаже Своєму народові: Ось Я вам посилаю хліб, вино і олію; у вас буде всього досхочу, і більше не віддам вас на посміховисько народам. 
<p>20 Того, що з Півночі, прожену від вас і відішлю його до сухого та спустошеного краю, так що його передня сторона сягатиме Східного ( Мертвого ) моря, а останній його край сягне Західного ( Середземного ) моря; від нього розповсюджуватиметься нестерпний запах гниття, і цей сморід підійматиметься вгору, оскільки він чинив великий злочин. 
<p>21 Не бійся, земле, радій і веселися, адже ГОСПОДЬ зробив велику справу! 
<p>22 Не бійтеся і ви, польові звірі, тому що зазеленіють пасовиська в степу, знову плодоноситимуть дерева, а смоківниця і виноград даватимуть добрі врожаї. 
<p>23 Також і ви, діти Сіону, радійте і веселіться у ГОСПОДІ, Богові вашому, тому що Він посилатиме вам ранній дощ у міру; Він даватиме вам дощі, – дощ ранній і пізній, як і раніше. 
<p>24 Ваші токи наповняться зерном, а чавильні будуть переливатись вином та олією. 
<p>25 Я відшкодую завдані вам збитки в роки, коли пожирала сарана та личинка сарани, черва та гусінь, – Моє велике військо, яке Я посилав на вас. 
<p>26 Ви будете їсти досхочу; а наситившись, прославлятимете Ім’я ГОСПОДА, вашого Бога, Котрий учинив серед вас дивовижні речі. Мій народ вже ніколи не буде засоромлений. 
<p>27 Ви зрозумієте, що Я завжди з Ізраїлем, що Я – ГОСПОДЬ, ваш Бог, і немає іншого. Мій народ ніколи не буде знеславлений. 

<h4>Йоіл 3 
<p>1 Після цього відбудеться таке, що Я зіллю Мого Духа на всіх людей, і почнуть пророкувати ваші сини і ваші дочки; вашим старшим за віком людям, снитимуться сни, а ваші юнаки бачитимуть видіння. 
<p>2 І навіть на слуг і на слугинь у ті дні Я зіллю Мого Духа. 
<p>3 Я покажу ознаки на небі й на землі: кров, вогонь і стовпи диму. 
<p>4 Потьмяніє сонце, а місяць стане, як кров, перед настанням Дня ГОСПОДНЬОГО – великого і страшного. 
<p>5 Однак кожний, хто лише прикликатиме ГОСПОДНЄ Ім’я, спасеться. Тому що на горі Сіон і в Єрусалимі буде виявлене спасіння, як і сказав Сам ГОСПОДЬ, живими залишаться ті, кого покличе ГОСПОДЬ. 

<h4>Йоіл 4 
<p>1 Адже в ті дні, – саме того часу, коли Я поверну полонених Юдеї та Єрусалима, 
<p>2 Я зберу всі народи та припроваджу їх у долину Йосафата, і судитимуся там з ними з приводу Мого народу, – Моєї спадщини, Ізраїлю, котрий розпорошили між народами. Вони поділили Мою землю. 
<p>3 Вони щодо Мого народу кидали жереб; давали юнака за блудницю, а дівчину продавали за вино, і пили. 
<p>4 Так само й ви, Тире й Сидоне, як і всі Филистимські околиці, – що ви хочете від Мене? Якщо хочете Мені відомстити, то Я дуже швидко вашу помсту скерую на вашу голову! 
<p>5 Адже ви забрали Моє срібло і Моє золото, а також коштовні ознаки Моєї влади ( клейноди ) і занесли у ваші храми. 
<p>6 Ви продавали синів Юди та синів Єрусалима грекам, аби їх відіслати подалі від рідної землі. 
<p>7 Але Я їх знову підійму з тих місць, куди ви їх продали, а вашу помсту оберну на вашу голову. 
<p>8 Я віддам ваших синів і ваших дочок у руки синів Юди, які продадуть їх савіям – народові, що живе дуже далеко від вас, бо так сказав ГОСПОДЬ ! 
<p>9 Оповістіть це серед народів, оголосіть священну війну, підійміть дух хоробрих воїнів ! Нехай виступлять і шикуються усі військові люди! 
<p>10 Перекуйте свої лемеші на мечі, а ваші серпи – на списи. Навіть немічний хай вигукне: Я – сильний! 
<p>11 Поспішайте і збирайтеся всі навколишні народи! Сходьтеся звідусіль! Туди, ГОСПОДИ, веди Своїх хоробрих! 
<p>12 Нехай же вирушать народи і прийдуть на Йосафатову долину. Саме там Я сяду, аби учинити суд над усіма навколишніми народами. 
<p>13 Тож пускайте серпи в діло, оскільки доспіло жниво! Приходьте, топчіть, бо виноградні давильні наповнені! Всі чани переливаються, бо намножилось у них зло. 
<p>14 Натовпи, великі натовпи в Долині Рішень, адже близько День ГОСПОДНІЙ у Долині Суду! 
<p>15 Сонце і місяць потьмяніли, а зорі втрачають свій блиск. 
<p>16 ГОСПОДЬ загримить зі Сіону, і подасть Свій голос з Єрусалима, так що затремтять небеса і земля. Але для Свого народу ГОСПОДЬ буде притулком, і твердинею для дітей Ізраїля. 
<p>17 І тоді ви переконаєтесь, що Я – ГОСПОДЬ, ваш Бог, Котрий перебуває на Сіоні, – на Моїй святій горі. Єрусалим стане святим, і жодні чужинці більше не ходитимуть по його вулицях. 
<p>18 У той день станеться таке, що гори сочитимуться виноградним соком, а пагорби потечуть молоком; всі юдейські річища наповняться водою, а з ГОСПОДНЬОГО Дому вийде джерело, яке напоїть Долину Шіттім. 
<p>19 Єгипет перетвориться в пустелю, а Едом стане безлюдним голим степом за жорстоке насильство стосовно синів Юди, оскільки вони пролили невинну кров на їхній землі. 
<p>20 Юдея ж на віки вічні буде заселеною, як і Єрусалим, – з покоління в покоління. 
<p>21 Я оголошу невинною їхню кров, яку ще не оголосив невинною. З того часу ГОСПОДЬ перебуватиме на Сіоні. 