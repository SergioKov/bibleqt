<h2></h2>

<h4>Галатів 1 
<p>1 Павло, апостол не від людей, не через людину, але через Ісуса Христа і Бога Отця, Який воскресив Його з мертвих, 
<p>2 та всі брати, що зі мною, — до галатійських Церков: 
<p>3 благодать і мир вам від нашого Бога Отця і від Господа Ісуса Христа, 
<p>4 Який віддав Самого Себе за наші гріхи, щоб визволити нас від теперішнього лукавого віку, за волею Бога і нашого Отця, 
<p>5 Якому слава навіки-віків. Амінь. 
<p>6 Дивуюся, що ви так швидко залишаєте Того, Хто покликав вас благодаттю Христа, і переходите до іншого євангелія. 
<p>7 Втім, воно не інше, але є деякі, котрі бентежать вас і хочуть змінити Євангеліє Христа. 
<p>8 Але якби й ми чи сам ангел з неба благовістили вам щось інше, ніж те, що ми вам благовістили, — нехай буде відлучений! 
<p>9 Як. ми раніше говорили, я і тепер знову кажу: коли вам хто благовістить щось інше, ніж те, що ви прийняли, — нехай буде відлучений! 
<p>10 Хіба тепер я покладаюся на людей, чи на Бога? Хіба я намагаюся догодити людям? Якби я і досі догоджав людям, то не був би рабом Христа. 
<p>11 Повідомляю вам, брати, що Євангеліє, яке я вам звістив, не від людей. 
<p>12 Адже я не прийняв його і не навчився від людини, але — через об’явлення Ісуса Христа. 
<p>13 Ви чули про моє життя колись у юдействі, що я несамовито переслідував Божу Церкву та руйнував її; 
<p>14 я досягнув у юдействі більших успіхів, ніж багато ровесників мого роду, будучи завзятим прихильником моїх батьківських передань. 
<p>15 Коли ж Бог, Який вибрав мене з лона моєї матері й покликав Своєю благодаттю, уподобав 
<p>16 об’явити через мене Сина Свого, щоб я благовістив Його між язичниками, — я не став того часу радитися з тілом і кров’ю 
<p>17 і не пішов у Єрусалим до тих, які переді мною були апостолами, але я пішов у Аравію і знову повернувся в Дамаск. 
<p>18 Потім, після трьох років, пішов я в Єрусалим, щоби побачити Кифу, і перебув у нього п’ятнадцять днів. 
<p>19 Когось іншого з апостолів я не бачив, крім Якова, брата Господнього. 
<p>20 І те, що пишу вам, — перед Богом пишу, не обманюю. 
<p>21 Потім я прийшов у землі Сирії та Килікії. 
<p>22 Церкви Христові в Юдеї не знали мене особисто. 
<p>23 Вони тільки чули, що той, хто колись переслідував, тепер благовістить віру, яку раніше нищив. 
<p>24 І прославляли через мене Бога. 

<h4>Галатів 2 
<p>1 Потім, по чотирнадцяти роках, я знову прибув з Варнавою в Єрусалим, взявши із собою Тита. 
<p>2 Пішов, як мені було об’явлено, і там виклав їм Євангеліє, яке проповідую язичникам, а видатним — окремо, чи часом не даремно я працюю або працював. 
<p>3 Але навіть Тит, який був зі мною, бувши греком, не був примушений обрізатися. 
<p>4 А щодо фальшивих братів, які приєдналися, щоби підглянути за нашою свободою, яку маємо в Ісусі Христі, аби нас поневолити, 
<p>5 то ми їм ні на мить не піддалися, щоб істина Євангелія збереглася у вас. 
<p>6 Стосовно тих, які вважають себе кимось, — для мене немає жодної різниці, якими вони були колись, — то Бог не дивиться на обличчя людини. Адже ті, хто вважає себе кимось, мені нічого не додали. 
<p>7 Навпаки, побачивши, що мені довірено Євангеліє між язичниками, як і Петрові між обрізаними, — 
<p>8 адже Той, Хто допоміг Петрові бути апостолом між обрізаними, допоміг і мені між язичниками, — 
<p>9 та визнавши дану мені благодать, Яків, Кифа та Іван, котрі вважаються стовпами, подали мені й Варнаві, як співучасникам, руки, щоб ми йшли до язичників, а вони — до обрізаних, 
<p>10 аби тільки ми пам’ятали про вбогих, що, власне, я і намагався робити. 
<p>11 Коли ж Кифа прийшов до Антіохії, я особисто виступив проти нього, бо він заслуговував на докір. 
<p>12 Ще до того, як деякі прийшли від Якова, він їв разом з язичниками. А коли ті надійшли, він став сторонитися і відмежовуватися, боячись обрізаних. 
<p>13 Лицемірили з ним й інші юдеї, так що й Варнава приєднався до їхнього лицемірства. 
<p>14 Але коли я побачив, що вони не послідовні щодо істини Євангелія, то я прилюдно сказав Кифі: Якщо ти, юдей, живеш як язичник, а не як юдей, то чому змушуєш язичників жити по-юдейському? 
<p>15 Ми від природи юдеї, а не грішники з язичників. 
<p>16 Знаючи, що людина не може оправдатися ділами Закону, але тільки вірою в Ісуса Христа, ми повірили в Ісуса Христа, щоб оправдатися вірою в Христа, а не ділами Закону. Бо жодна людина не буде оправдана ділами Закону. 
<p>17 Якщо, шукаючи оправдання в Христі, ми й самі виявилися грішниками, то невже Христос є служителем гріха? Зовсім ні! 
<p>18 Бо коли я знову відбудовую те, що зруйнував, то роблю себе порушником. 
<p>19 Адже через Закон я помер для Закону, щоби жити для Бога. Я розп’ятий разом з Христом. 
<p>20 І живу вже не я, а Христос живе в мені. А що тепер живу в тілі, то живу вірою в Божого Сина, Який полюбив мене й віддав Себе за мене. 
<p>21 Я не відкидаю Божої благодаті. Бо якщо праведність через Закон, то даремно помер Христос. 

<h4>Галатів 3 
<p>1 О, нерозумні галати! Хто звів вас [не коритися істині], адже перед вашими очима був зображений розп’ятий Ісус Христос? 
<p>2 Лише про одне хочу від вас довідатися: ви одержали Духа через діла Закону чи від віри в те, що почули? 
<p>3 Чи вже настільки ви нерозумні, що, почавши Духом, тепер закінчуєте тілом? 
<p>4 Як. багато ви натерпілися! І невже все даремно? О, коли б тільки даремно! 
<p>5 Той, Хто вселяє у вас Духа і робить чудеса серед вас, чи здійснює Він це ділами Закону чи вірою в почуте? 
<p>6 Авраам повірив Богові, і це зараховано йому за праведність. 
<p>7 Зрозумійте, що ті, хто від віри, — сини Авраама. 
<p>8 Адже Писання, передбачивши, що Бог через віру оправдає язичників, благовістило Авраамові: В тобі благословляться всі народи! 
<p>9 Тому ті, хто від віри, будуть благословенні разом з вірним Авраамом. 
<p>10 А ті, які живуть ділами Закону, перебувають під прокляттям, бо написано, що проклятий кожний, хто не дотримується всіх приписів книги Закону, щоб їх виконувати. 
<p>11 А що Законом ніхто не оправдується перед Богом, то це ясно, оскільки праведний житиме вірою. 
<p>12 Закон же не від віри, але хто виконує його, той житиме ним. 
<p>13 Христос викупив нас від прокляття Закону, ставши за нас прокляттям, тому що написано: Проклятий кожний, хто висить на дереві, — 
<p>14 аби благословення Авраама поширилося на язичників у Ісусі Христі, щоб ми одержали обітницю Духа через віру. 
<p>15 Брати, кажу вам по-людському: навіть затвердженого людьми заповіту ніхто не відкидає і нічого не додає до нього. 
<p>16 Авраамові ж та його Нащадкові були дані обітниці. Не сказано, що нащадкам, наче про багатьох, але як про одного: і твоєму Нащадкові, — Яким є Христос. 
<p>17 Я кажу, що Завіту [про Христа], попередньо затвердженого Богом, Закон, який прийшов через чотириста тридцять років, не відкидає, аби скасувати обітницю. 
<p>18 Адже коли спадщина є від Закону, то вже не за обітницею. Авраамові ж Бог дав спадщину через обітницю! 
<p>19 Тоді навіщо ж Закон? Він був даний для виявлення переступів і встановлений через ангелів рукою посередника, аж поки не прийде Нащадок, Якому була дана обітниця. 
<p>20 Але посередник не є для одного, тоді як Бог один. 
<p>21 Та невже Закон є проти Божих обітниць? Зовсім ні! Якби був даний Закон, здатний оживляти, тоді праведність була б від Закону. 
<p>22 Але Писання замкнуло все під гріхом, щоб обітниця з віри в Ісуса Христа була дана тим, які вірять. 
<p>23 А поки прийшла віра, ми були бережені Законом, замкнені до майбутнього відкриття віри. 
<p>24 Тому Закон був нашим вихователем до Христа, щоб нам оправдатися вірою. 
<p>25 Коли ж прийшла віра, то ми вже не під вихователем. 
<p>26 Адже через віру в Ісуса Христа ви всі — сини Божі. 
<p>27 Оскільки ви, які в Христа хрестилися, у Христа зодягнулися. 
<p>28 Немає юдея, ні грека; немає ані раба, ані вільного; немає чоловічого роду, ні жіночого, бо в Ісусі Христі ви всі — одно. 
<p>29 А якщо ви Христові, то ви є нащадками Авраама і, згідно з обітницею, — спадкоємці. 

<h4>Галатів 4 
<p>1 Тож кажу я: доки спадкоємець є малолітній, він нічим не відрізняється від раба, хоч і є володарем усього. 
<p>2 Але до часу, призначеного батьком, він перебуває під опікунами й управителями. 
<p>3 Так і ми, доки були дітьми, то були поневолені природними стихіями світу. 
<p>4 Коли ж прийшла повнота часу, Бог послав Свого Сина, Який народився від жінки і був під Законом, 
<p>5 аби викупити тих, які під Законом, щоб ми одержали всиновлення. 
<p>6 А оскільки ви — сини, то Бог послав у наші серця Духа Свого Сина, Який кличе: Авва, Отче! 
<p>7 Тому ти вже не раб, а син, а якщо син, то [через Христа] й спадкоємець Божий. 
<p>8 Але тоді, не знаючи Бога, ви служили тим, які за своєю природою не є богами. 
<p>9 Тепер же, пізнавши Бога, а краще, як Бог пізнав вас, — навіщо знову повертаєтеся до безсилих і убогих стихій, яким бажаєте знову, як і колись, служити? 
<p>10 Ви уважно стежите за днями й місяцями, за порами й роками. 
<p>11 Я боюся за вас: чи не даремно я трудився для вас? 
<p>12 Прошу вас, брати: будьте, як я, бо я такий же, як ви. Нічим ви мене не образили. 
<p>13 Ви знаєте: хоч я в немочі тіла звіщав вам раніше Євангеліє, 
<p>14 та ви [моїм] тілесним випробуванням не погордували, не відштовхнули мене, а прийняли мене як Божого ангела, як Ісуса Христа. 
<p>15 Тож куди поділося ваше блаженство? Свідчу вам, що якби було можливим, то ви вирвали б свої очі й дали б мені. 
<p>16 Невже я став вашим ворогом, тому що говорю вам правду? 
<p>17 Не на добро виявляють вони ревність до вас, але хочуть вас відлучити, щоб ви про них уболівали. 
<p>18 Адже добре завжди вболівати про добро, а не тільки тоді, коли я присутній у вас. 
<p>19 Діти мої, я знову терплю нестерпні муки за вас, доки не відобразиться у вас Христос. 
<p>20 Хотів би я бути з вами сьогодні та змінити тон своєї мови, тому що вболіваю за вас. 
<p>21 Скажіть мені ви, які хочете бути під Законом, хіба ви не чули Закону? 
<p>22 Адже написано, що Авраам мав двох синів — одного від рабині, а другого від вільної. 
<p>23 Але той, хто від рабині, народився по-тілесному, а той, хто від вільної, — згідно з обітницею. 
<p>24 Розуміти це потрібно образно, адже тут — два Завіти. Один із Сінайської гори: це Агар, яка народжує в рабство. 
<p>25 Агар означає гору Сінай в Аравії та відповідає теперішньому Єрусалиму, який перебуває в рабстві разом зі своїми дітьми. 
<p>26 А горішній Єрусалим вільний; він є матір’ю для [всіх] нас. 
<p>27 Адже написано: Звеселися, неплідна, яка не родила! Радій і викликуй ти, яка не терпіла мук родів, бо набагато більше дітей у покинутої, ніж у тієї, яка має чоловіка! 
<p>28 Ви ж, брати, є дітьми обітниці — як Ісаак. 
<p>29 Але як тоді народжений за тілом переслідував народженого за духом, так і тепер. 
<p>30 Та що каже Писання? Прожени рабиню та її сина, адже син рабині не буде спадкоємцем разом із сином вільної. 
<p>31 Отже, брати, ми є дітьми не рабині, а вільної! 

<h4>Галатів 5 
<p>1 Христос визволив нас для свободи, тож стійте в ній і не впрягайтеся знову в ярмо рабства. 
<p>2 Ось я, Павло, кажу вам: коли обрізуєтеся, Христос вам нічим не допоможе. 
<p>3 Свідчу також кожному чоловікові, який обрізується, що він є боржником щодо виконання всього Закону. 
<p>4 Ви, які оправдуєтеся Законом, залишилися без Христа, відпали ви від благодаті! 
<p>5 Ми ж духом очікуємо надію праведності з віри. 
<p>6 Бо в Христі Ісусі ані обрізання, ані необрізання не мають сили, а тільки віра, яка проявляється через любов. 
<p>7 Бігли ви добре; хто перешкодив вам коритися істині? 
<p>8 Таке переконання не від Того, Хто вас покликав. 
<p>9 Трохи закваски заквашує все тісто. 
<p>10 Я впевнений щодо вас у Господі, що ви не будете думати інакше. Той, хто підбурює вас, зазнає осуду, ким би він не був. 
<p>11 Чому, брати, мене все ще переслідують, якщо я і досі проповідую обрізання? Тоді усувається спокуса хреста. 
<p>12 О, якби обрізаними були ті, хто непокоїть вас! 
<p>13 Адже ви, брати, покликані до свободи. Тільки б свобода ваша не стала причиною жити по-тілесному, але любов’ю служіть один одному, 
<p>14 бо весь Закон міститься в одному виразі, а саме: Люби свого ближнього, як себе самого. 
<p>15 Коли ж ви один одного кусаєте та гризете, то глядіть, щоб ви не знищили один одного. 
<p>16 Кажу: живіть духом, і не чинитимете пожадань тіла. 
<p>17 Бо тіло бажає протилежного духові, а дух — протилежного тілу: вони протидіють одне одному, щоб ви не чинили того, чого бажаєте. 
<p>18 Коли ж вас веде Дух, то ви не під Законом. 
<p>19 Учинки тіла очевидні, а саме: [перелюб], розпуста, нечистота, безсоромність, 
<p>20 ідолослужіння, чародійство, ворожнеча, сварки, заздрощі, гнів, суперечки, розділення, єресі, 
<p>21 злоба, пияцтво, гульня і тому подібне. Попереджаю вас, як і раніше попереджав: хто таке робить, Божого Царства не успадкує! 
<p>22 Плід же Духа — любов, радість, мир, довготерпіння, ласкавість, доброта, віра, 
<p>23 лагідність, стриманість. На таких немає Закону! 
<p>24 А ті, хто є Ісуса Христа, вони розіп’яли своє тіло з його пристрастями та пожадливостями. 
<p>25 Коли живемо духом, то духом і ходімо. 
<p>26 Не ставаймо марнославними, не дратуймо одне одного, не заздрім одне одному! 

<h4>Галатів 6 
<p>1 Брати, якщо і впаде людина в якийсь переступ, то ви, духовні, виправляйте такого духом лагідності, кожний пильнуючи за собою, щоб і самому не потрапити в спокусу. 
<p>2 Носіть тягарі один одного і таким чином виконаєте Закон Христа. 
<p>3 Бо коли хто думає, що він є кимось, будучи нічим, то сам себе обманює. 
<p>4 Нехай кожний випробовує своє діло, і тоді матиме похвалу тільки в собі, а не перед іншими. 
<p>5 Бо кожний нестиме власний тягар. 
<p>6 Той, хто навчається слова, нехай ділиться всім добром із тим, хто його навчає. 
<p>7 Не обманюйтеся, — Бог осміяний бути не може. Бо що лише людина посіє, те й пожне. 
<p>8 Адже хто сіє для свого тіла, — пожне від тіла тління, а хто сіє для духа, — пожне від Духа вічне життя. 
<p>9 Роблячи добро, не втрачаймо запалу, бо свого часу пожнемо, якщо не ослабнемо. 
<p>10 Тому, поки маємо час, робімо добро всім, а найперше тим, які рідні у вірі. 
<p>11 Погляньте, якими великими літерами написав я вам своєю рукою! 
<p>12 Ті, хто бажає хвалитися тілом, змушують вас обрізатися, щоб не бути переслідуваними за хрест Христа. 
<p>13 Адже ті, хто обрізується, самі Закону не дотримують, але бажають, щоб ви були обрізані, аби хвалитися вашим тілом. 
<p>14 А я не став би хвалитися нічим іншим, як тільки хрестом Господа нашого Ісуса Христа, яким для мене розп’ятий світ, а я — для світу. 
<p>15 Адже [в Ісусі Христі] не має значення ні обрізання, ні необрізання, але нове творіння. 
<p>16 І на всіх, хто буде дотримуватися цього правила, нехай на них і на Божому Ізраїлі спочине мир і милість. 
<p>17 Зрештою, хай ніхто не завдає мені труднощів, бо я ношу на моєму тілі рани [Господа] Ісуса. 
<p>18 Благодать Господа нашого Ісуса Христа з вашим духом, брати! Амінь. 