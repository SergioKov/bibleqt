<h2></h2>

<h4>Матвія 1 
<p>1 Книга родоводу Ісуса Христа, Сина Давидового, Сина Авраамового. 
<p>2 Авраам породив Ісаака. Ісаак породив Якова. Яків породив Юду та братів його. 
<p>3 Юд. породив Фареса і Зару від Тамари. Фарес породив Есрома. Есром породив Арама. 
<p>4 Арам породив Амінадава. Амінадав породив Наассона. Наассон породив Салмона. 
<p>5 Салмон породив Вооза від Рахави. Вооз породив Овида від Рути. Овид породив Єссея. 
<p>6 Єссей породив царя Давида. А [цар] Давид породив Соломона від дружини Урія. 
<p>7 Соломон породив Ровоама. Ровоам породив Авію. Авія породив Асафа. 
<p>8 Асаф породив Йосафата. Йосафат породив Йорама. Йорам породив Озію. 
<p>9 Озія породив Йоатама. Йоатам породив Ахаза. Ахаз породив Єзекію. 
<p>10 Єзекія породив Манасію. Манасія породив Амоса. Амос породив Йосію. 
<p>11 Йосія породив Єхонію та його братів під час вавилонського переселення. 
<p>12 А після вавилонського переселення Єхонія породив Салатиїла. Салатиїл породив Зоровавеля. 
<p>13 Зоровавель породив Авіюда. Авіюд породив Еліякима. Еліяким породив Азора. 
<p>14 Азор породив Садока. Садок породив Ахима. Ахим породив Еліюда. 
<p>15 Еліюд породив Елеазара. Елеазар породив Маттана. Маттан породив Якова. 
<p>16 Яків породив Йосифа, чоловіка Марії, від якої народився Ісус, названий Христом. 
<p>17 Усіх же поколінь, від Авраама до Давида, було чотирнадцять поколінь; і від Давида до вавилонського переселення — чотирнадцять поколінь; і від вавилонського переселення до Христа — ще чотирнадцять поколінь. 
<p>18 А народження Ісуса Христа відбулося так. Коли Його мати Марія була заручена з Йосифом, перш ніж вони зійшлися, виявилося, що вона мала в лоні від Духа Святого. 
<p>19 А Йосиф, її чоловік, будучи праведним і не бажаючи її ославити, вирішив таємно відпустити її. 
<p>20 Щойно він про це подумав, як ось Господній ангел з’явився йому вві сні, кажучи: Йосифе, сину Давидів, не бійся прийняти Марію, дружину свою, бо зачате в ній є від Духа Святого. 
<p>21 Вона ж народить Сина, і даси Йому ім’я Ісус, бо Він спасе Свій народ від його гріхів. 
<p>22 Це ж усе сталося, щоби збулося Господнє слово, сказане через пророка: 
<p>23 Ось, діва матиме в лоні та народить Сина, і дадуть Йому ім’я Емануїл, що означає: З нами Бог. 
<p>24 Прокинувшись від сну, Йосиф учинив так, як наказав йому Господній ангел, і прийняв свою дружину; 
<p>25 і не пізнав її, аж поки вона не народила Сина свого [первонародженого], і дав Йому ім’я Ісус. 

<h4>Матвія 2 
<p>1 Коли ж Ісус народився у Вифлеємі юдейському за днів царя Ірода, то до Єрусалима прийшли зі сходу мудреці, 
<p>2 запитуючи: Де Цар юдейський, Який народився? Бо ми побачили Його зорю на сході й прийшли поклонитися Йому. 
<p>3 Почувши це, цар Ірод занепокоївся, а з ним і весь Єрусалим; 
<p>4 тож зібравши всіх первосвящеників і книжників народу, він випитував у них, де б мав народитися Христос. 
<p>5 Вони ж сказали йому: У Вифлеємі юдейському, бо так написано пророком: 
<p>6 І ти, Вифлеєме, земле Юдина, нічим не менший серед інших володінь Юди, бо з тебе вийде Вождь, Який пастиме народ Мій, Ізраїля. 
<p>7 Тоді Ірод, таємно прикликавши мудреців, вивідав у них про час, коли з’явилася зоря, 
<p>8 і, пославши їх до Вифлеєма, сказав: Ідіть і докладно розвідайте про Дитя; коли ж знайдете, сповістіть мене, щоб і я пішов та поклонився Йому. 
<p>9 Вислухавши царя, вони пішли; і ось зоря, яку побачили на сході, ішла перед ними, доки не зупинилася над місцем, де було Дитя. 
<p>10 Побачивши зорю, вони зраділи дуже великою радістю. 
<p>11 І, увійшовши в дім, побачили Дитя з Його матір’ю Марією. Упавши на коліна, вони поклонилися Йому і, відкривши свої скарбниці, піднесли Йому дари — золото, ладан та миро. 
<p>12 Та, одержавши вві сні застереження не повертатися до Ірода, вони вирушили іншою дорогою до своєї країни. 
<p>13 Коли вони відійшли, то Господній ангел з’явився вві сні Йосифові й сказав: Уставай, візьми Дитя та Його матір і втікай до Єгипту; будь там, доки я тобі не скажу, бо Ірод буде розшукувати Дитя, щоб убити Його. 
<p>14 Тож, уставши, він взяв уночі Дитя та Його матір і вирушив до Єгипту. 
<p>15 І був там, поки не помер Ірод, аби збулося сказане Господом через пророка, який говорив: З Єгипту покликав Я Мого Сина. 
<p>16 Тоді Ірод, побачивши, що мудреці поглузували з нього, дуже розлютився і послав повбивати всіх дітей, які були у Вифлеємі та в усіх його околицях, — від двох років і менше, — за часом, про який вивідав у мудреців. 
<p>17 Таким чином збулося сказане пророком Єремією, який говорив: 
<p>18 У Рамі чути крик, [плач і] ридання, і велике голосіння: це Рахиль оплакує своїх дітей і не хоче втішитися, бо їх немає. 
<p>19 Коли помер Ірод, Господній ангел з’явився вві сні Йосифові в Єгипті 
<p>20 й промовив: Уставай, бери Дитя та Його матір і йди в землю Ізраїльську, бо повмирали ті, хто шукав душі Дитяти. 
<p>21 І той, уставши, взяв Дитя і Його матір, та й прийшов до Ізраїльської землі. 
<p>22 Та, почувши, що в Юдеї замість свого батька Ірода царює Архелай, побоявся туди йти. Отримавши вві сні застереження, він пішов у Галилейські околиці, 
<p>23 а прибувши туди, поселився в місті, що має назву Назарет, аби збулося сказане пророками, що Він буде названий Назарянином. 

<h4>Матвія 3 
<p>1 Тими ж днями приходить Іван Хреститель проповідувати в Юдейській пустелі 
<p>2 і каже: Покайтеся, бо наблизилося Царство Небесне! 
<p>3 Він є тим, про кого говорив пророк Ісая, промовляючи: Голос волаючого в пустелі: Приготуйте дорогу Господу, вирівняйте стежки для Нього! 
<p>4 Сам же Іван мав одяг з верблюжої шерсті й шкіряний пояс довкола своїх стегон; їжею його була сарана та дикий мед. 
<p>5 Тоді виходив до нього Єрусалим, і вся Юдея, і вся околиця Йордану, 
<p>6 і, визнаючи свої гріхи, були хрещені ним у річці Йордані. 
<p>7 А коли він побачив, що багато фарисеїв і садукеїв приходять на хрещення до нього, то сказав їм: Поріддя гадюче, хто підказав вам втікати від майбутнього гніву? 
<p>8 Тож принесіть плід, гідний покаяння, 
<p>9 і не пробуйте говорити: Маємо батька Авраама. Бо кажу вам, що Бог може із цього каміння пробудити дітей Авраамові. 
<p>10 Сокира вже лежить біля коріння дерев, — усяке дерево, яке не приносить доброго плоду, зрубують і кидають у вогонь. 
<p>11 Отже, я хрещу вас водою на покаяння, а Той, Хто прийде після мене, сильніший за мене; Йому я недостойний нести взуття; Він вас хреститиме Духом Святим і вогнем. 
<p>12 У Його руці лопата, і Він очистить Свій тік та збере Свою пшеницю в засіки, а полову спалить невгасимим вогнем. 
<p>13 Тоді прийшов Ісус з Галилеї на Йордан до Івана, щоб у нього хреститися. 
<p>14 Іван же стримував Його, кажучи: Це мені потрібно від Тебе хреститися, а Ти йдеш до мене? 
<p>15 Відповідаючи, Ісус сказав йому: Облиш тепер, бо так належить нам виконати всю правду. Тоді Іван допустив Його. 
<p>16 Охрестившись, Ісус відразу вийшов з води. І ось відчинилися Йому небеса, і Він побачив Духа Божого, Який спускався, як голуб, та сходив на Нього. 
<p>17 І ось, почувся голос з неба: Це є Син Мій Улюблений, Якого Я вподобав. 

<h4>Матвія 4 
<p>1 Тоді Дух повів Ісуса в пустелю, аби диявол Його випробовував. 
<p>2 І Він, постивши сорок днів та сорок ночей, зрештою зголоднів. 
<p>3 І підійшов до Нього спокусник, і сказав: Якщо Ти — Син Божий, скажи, щоби це каміння стало хлібом. 
<p>4 У відповідь Він сказав: Написано: Не самим хлібом житиме людина, але кожним словом, що виходить з Божих уст. 
<p>5 Тоді диявол узяв Його до святого міста і поставив на наріжнику храму, 
<p>6 та й каже: Якщо Ти — Божий Син, то кинься вниз, адже написано, що Своїм ангелам звелить, [щоб оберігали Тебе], і на руках піднесуть Тебе, щоб Ти не вдарив об камінь ногу Свою. 
<p>7 Відповів йому Ісус: Ще написано: Не спокушатимеш Господа, Бога свого. 
<p>8 Знову бере Його диявол на дуже високу гору, показує Йому всі царства світу та їхню славу 
<p>9 й каже: Усе це дам Тобі, якщо, упавши ниць, поклонишся мені. 
<p>10 Тоді Ісус відказує йому: Іди геть [від Мене], сатано! Адже написано: Господу, Богові своєму, поклонятимешся і Йому єдиному служитимеш! 
<p>11 Тоді залишив Його диявол; і ось ангели приступили й служили Йому. 
<p>12 Почувши, що Івана ув’язнено, [Ісус] відійшов у Галилею. 
<p>13 І, залишивши Назарет, Він прийшов і оселився в Капернаумі, що біля моря, в околицях Завулонових і Нефталимових, 
<p>14 щоби збулося сказане пророком Ісаєю, який сповіщав: 
<p>15 Земле Завулонова й земле Нефталимова, приморський шляху, по інший бік Йордану, Галилеє язичницька! 
<p>16 Народ, який сидів у темряві, побачив велике світло; і тим, хто сидить у країні смертної тіні, — їм засяяло світло. 
<p>17 Відтоді Ісус почав проповідувати, говорячи: Покайтеся, бо наблизилось Царство Небесне! 
<p>18 Коли Він проходив біля Галилейського моря, то побачив двох братів — Симона, який звався Петром, і Андрія, його брата, — які закидали сіті в море, оскільки були рибалками, 
<p>19 і каже їм: Ідіть за Мною, і зроблю вас ловцями людей. 
<p>20 Негайно ж, залишивши сіті, вони пішли за Ним. 
<p>21 І, відійшовши звідти, побачив інших двох братів: Якова Зеведеєвого та Івана, його брата; вони разом зі своїм батьком Зеведеєм лагодили в човні свої сіті, і Він покликав їх. 
<p>22 Залишивши човен і батька, вони відразу пішли за Ним. 
<p>23 Тож [Ісус] ходив по всій Галилеї, навчаючи в їхніх синагогах, проповідуючи Євангеліє Царства та зцілюючи всяку недугу і всяку хворобу в народі. 
<p>24 І розійшлася про Нього чутка по всій Сирії, і привели до Нього всіх хворих на різні недуги, знеможених стражданнями, біснуватих, лунатиків і паралізованих, — і Він оздоровив їх. 
<p>25 І за Ним ішло багато людей з Галилеї, з Десятимістя, з Єрусалима, з Юдеї і Зайордання. 

<h4>Матвія 5 
<p>1 Побачивши юрбу, Ісус вийшов на гору; коли Він сів, до Нього підійшли Його учні. 
<p>2 І, відкривши Свої уста, Він навчав їх, промовляючи: 
<p>3 Блаженні убогі духом, бо їхнє Царство Небесне. 
<p>4 Блаженні ті, хто плаче, бо вони будуть потішені. 
<p>5 Блаженні лагідні, бо вони успадкують землю. 
<p>6 Блаженні голодні й спраглі праведності, бо вони наситяться. 
<p>7 Блаженні милосердні, бо вони помилувані будуть. 
<p>8 Блаженні чисті серцем, бо вони Бога побачать. 
<p>9 Блаженні миротворці, бо вони синами Божими названі будуть. 
<p>10 Блаженні переслідувані за праведність, бо їхнє Царство Небесне. 
<p>11 Блаженні ви, коли будуть вас зневажати та переслідувати, і наговорюватимуть на вас усяке лукаве [слово], обмовляючи вас за Мене. 
<p>12 Радійте й веселіться, бо велика нагорода ваша на небесах, адже так само переслідували пророків, які були перед вами. 
<p>13 Ви — сіль землі. Якщо сіль втратить силу, то як зробити її солоною? Нінащо вона вже не буде більше придатна, хіба щоб викинути геть, аби топтали її люди. 
<p>14 Ви — світло для світу. Не можна сховати міста, що стоїть на горі. 
<p>15 І не запалюють світильника, аби поставити його під посудину, але ставлять на свічник, щоби світив усім, хто в домі. 
<p>16 Тож нехай сяє ваше світло перед людьми, щоб вони побачили ваші добрі діла й прославили Отця вашого, Який на небесах. 
<p>17 Не думайте, що Я прийшов відмінити Закон або Пророків. Я не прийшов відмінити, але сповнити. 
<p>18 Запевняю вас: доки будуть існувати небо й земля, жодна йота, жодна риска із Закону не зникне, — усе збудеться. 
<p>19 Якщо хтось порушить одну із цих найменших заповідей і так навчить людей, — він найменшим назветься в Царстві Небесному, а хто виконає і навчить, той великим назветься в Царстві Небесному. 
<p>20 Тож кажу вам, що коли ваша праведність не перевищить праведності книжників і фарисеїв, то не ввійдете до Царства Небесного. 
<p>21 Ви чули, що було сказано прадавнім: Не вбивай, а коли хто вб’є, той підлягає суду. 
<p>22 А Я кажу вам, що кожний, хто гнівається на брата свого [безпідставно], підпадає під суд. Якщо хто скаже на свого брата: рака ( виродок ), — той підлягає верховному суду. А хто скаже: дурний, — той підпадає під вогняну геєну. 
<p>23 Отже, якщо принесеш свій дар до жертовника і там пригадаєш, що твій брат має щось проти тебе, 
<p>24 залиши там свій дар перед жертовником, піди спершу помирися зі своїм братом, а тоді вже приходь і принось свій дар. 
<p>25 Домовляйся швидко зі своїм противником, доки ти з ним на дорозі, щоби противник не видав тебе судді, а суддя [тебе не видав] слузі й не кинули тебе до в’язниці. 
<p>26 Запевняю тебе: не вийдеш звідти, доки не віддаси останнього кодранта. 
<p>27 Ви чули, що було сказано: Не чини перелюбу. 
<p>28 А Я кажу вам, що кожний, хто погляне на жінку, щоби пожадати її, той уже вчинив перелюб з нею у своєму серці. 
<p>29 Якщо ж твоє праве око спокушає тебе, — вийми його і кинь геть від себе, бо краще для тебе, щоби пропав один із твоїх членів, аніж щоб усе твоє тіло було вкинуте до геєни [вогняної]. 
<p>30 І якщо твоя права рука спокушає тебе, — відрубай її і кинь геть від себе, бо краще для тебе, щоби загинув один із твоїх членів, аніж щоб усе твоє тіло було вкинуте до геєни. 
<p>31 Сказано було: Хто розведеться зі своєю дружиною, нехай дасть їй листа про розлучення. 
<p>32 А Я кажу вам, що кожний, хто розлучається зі своєю дружиною, — за винятком випадку, спричиненого розпустою, — той штовхає її на перелюб; і хто одружується з розлученою, той чинить перелюб. 
<p>33 Знову, ви чули, що сказано було стародавнім: Не клянися неправдиво, а виконуй перед Господом клятви свої. 
<p>34 А Я кажу вам зовсім не клястися: ні небом, бо воно є Божим престолом, 
<p>35 ні землею, бо вона є підніжжям для Його ніг, ні Єрусалимом, бо це місто великого Царя; 
<p>36 не клянися і своєю головою, бо не можеш жодної волосини зробити ані білою, ані чорною. 
<p>37 Тож нехай же буде ваше слово «так» — так, «ні» — ні, а що більше цього, — те від лукавого. 
<p>38 Ви чули, що було сказано: Око за око і зуб за зуб. 
<p>39 А Я кажу вам не противитися злу; але якщо тебе хто вдарить у твою праву щоку, підстав йому й другу. 
<p>40 А тому, хто хоче з тобою судитися і забрати в тебе одяг, віддай йому й плаща. 
<p>41 Якщо хто примушуватиме тебе пройти одну верству, іди з ним дві. 
<p>42 Тому, хто просить у тебе щось, дай; і від того, хто хоче в тебе позичити, не відвертайся. 
<p>43 Ви чули, що було сказано: Люби ближнього свого і ненавидь свого ворога. 
<p>44 А Я кажу вам: Любіть ваших ворогів, [благословляйте тих, хто проклинає вас, робіть добро тим, хто ненавидить вас], і моліться за тих, які [кривдять і] переслідують вас, 
<p>45 щоби бути вам синами вашого Отця, Того, Хто на небі, Який Своєму сонцю велить сходити над злими і над добрими та посилає дощ на праведних і на неправедних. 
<p>46 Бо коли любите тих, хто вас любить, то яку нагороду від цього маєте? Хіба не те саме й митники роблять? 
<p>47 Коли вітаєте тільки ваших братів, то що особливого робите? Чи не так і язичники роблять? 
<p>48 Тож будьте досконалі, як досконалий Отець ваш Небесний. 

<h4>Матвія 6 
<p>1 Уважайте: не робіть ваших добрих учинків перед людьми, щоб вони вас бачили, бо не будете мати нагороди від вашого Отця, Який на небесах. 
<p>2 Отже, коли даєш милостиню, не сурми перед собою, як це роблять лицеміри в синагогах та на вулицях, щоб їх прославляли люди. Запевняю вас: вони вже одержують свою нагороду. 
<p>3 А як ти даєш милостиню, хай твоя ліва рука не знає, що робить твоя права рука, 
<p>4 щоби твоя милостиня була в таємниці, — і твій Отець, Який бачить таємне, віддасть тобі [явно]. 
<p>5 І коли молитеся, не будьте, як ті лицеміри, котрі люблять молитися в синагогах і, стоячи на перехрестях широких вулиць, щоби показатися людям. Запевняю вас: вони одержують свою нагороду. 
<p>6 Ти ж, коли молишся, ввійди до своєї кімнати і, замкнувши свої двері, помолися до свого Отця в тайні, — і твій Отець, Який бачить і таємне, віддасть тобі [явно]. 
<p>7 Молячись, не говоріть багато, як ті язичники, бо думають, що завдяки своїй багатомовності будуть вислухані. 
<p>8 Отже, не уподібнюйтеся їм, бо ваш Отець знає, чого потребуєте, перш ніж ви попросите в Нього. 
<p>9 Тому-то моліться так: Отче наш, Який на небесах, нехай святиться Ім’я Твоє, 
<p>10 нехай прийде Царство Твоє, нехай буде воля Твоя, як на небі, так і на землі; 
<p>11 хліб наш насущний дай нам сьогодні, 
<p>12 і прости нам провини наші, як і ми прощаємо винуватцям нашим, 
<p>13 і не введи нас у спокусу, але визволи нас від лукавого. [Бо Твоє є Царство, і сила, і слава навіки. Амінь ]. 
<p>14 Бо коли ви прощаєте людям їхні переступи, простить і вам ваш Небесний Отець; 
<p>15 якщо ж не прощаєте людям [їхніх переступів], то й ваш Отець не простить вам ваших переступів. 
<p>16 Коли ж постите, не будьте такими, як лицеміри, які сумують, виснажують свої обличчя, щоби показати людям, що постять. Запевняю вас, що вони вже одержують свою нагороду. 
<p>17 Ти ж, коли постиш, намасти голову свою і вмий обличчя своє, 
<p>18 аби постити не напоказ людям, але таємно — своєму Отцеві; і твій Отець, Який бачить таємне, віддасть тобі явно. 
<p>19 Не збирайте собі скарбів на землі, де міль та іржа нищать, і де злодії підкопують і крадуть, 
<p>20 а збирайте собі скарби на небі, де ані міль, ані іржа не нищать, і де злодії не підкопують і не крадуть. 
<p>21 Адже де твій скарб, там буде і твоє серце. 
<p>22 Світильником для тіла є око. Тому, якщо твоє око буде чистим, усе твоє тіло буде світлим, 
<p>23 а коли твоє око буде лукавим, то й усе твоє тіло буде темним. Отже, коли світло, яке в тобі, є темрявою, то яка ж велика тоді темрява! 
<p>24 Ніхто не може служити двом панам, оскільки, або одного зненавидить, а другого любитиме, або одного триматиметься, а іншим знехтує. Не можете служити Богові й мамоні. 
<p>25 Задля цього кажу вам: не журіться про своє життя, що будете їсти або що будете пити, ні про своє тіло, у що одягнетеся. Хіба душа не більша за їжу, а тіло — за одяг? 
<p>26 Погляньте на птахів небесних, які не сіють, не жнуть і в клуні не збирають, та ваш Небесний Отець годує їх; хіба ви не цінніші від них? 
<p>27 Хто ж із вас, турбуючись, може додати до свого росту хоч один лікоть ? 
<p>28 І чого про одяг турбуєтеся? Погляньте на польові лілеї, як вони ростуть: не працюють і не прядуть; 
<p>29 та кажу вам, що й Соломон у всій своїй славі не одягався так, як одна з них. 
<p>30 Якщо ж польову траву, яка сьогодні є, а завтра буде вкинута в піч, Бог так одягає, то чи не краще одягне вас, маловіри? 
<p>31 Тож не журіться і не говоріть: Що будемо їсти? Або: Що будемо пити? Чи: У що зодягнемося? 
<p>32 Адже цього всього язичники шукають. Бо ж знає ваш Отець Небесний, що цього всього потребуєте. 
<p>33 Шукайте перш за все Царства Божого і Його праведності, а це все вам додасться. 
<p>34 Отже, не журіться про завтрашній день, бо завтрашній день і сам про себе поклопочеться; вистачає дневі власних турбот. 

<h4>Матвія 7 
<p>1 Не судіть, щоб і вас не судили, 
<p>2 бо яким судом судите, таким будуть судити і вас; і якою мірою міряєте, такою буде відміряно і вам. 
<p>3 Чому ж бачиш скалку, що в оці твого брата, а колоди, яка у твоєму оці, не відчуваєш? 
<p>4 Або, як скажеш своєму братові: Дай, витягну скалку з твого ока, коли ось колода у твоєму оці? 
<p>5 Лицеміре, спочатку вийми колоду зі свого ока, а тоді побачиш, як вийняти скалку з ока брата твого. 
<p>6 Не давайте святого псам і не кидайте ваших перлин перед свинями, щоб не потоптали їх своїми ногами і, обернувшись, не розшарпали вас. 
<p>7 Просіть — і дасться вам; шукайте — і знайдете; стукайте — і відчинять вам. 
<p>8 Адже кожний, хто просить, — отримує, а той, хто шукає, — знаходить; і тому, хто стукає, — відчинять. 
<p>9 Чи ж є з-поміж вас хтось такий, котрий, коли в нього син попросить хліба, подасть йому камінь? 
<p>10 Або, якщо попросить риби, подасть йому гадюку? 
<p>11 Тож якщо ви, будучи злими, умієте добрі дари давати вашим дітям, то наскільки більше ваш Небесний Отець дасть добра тим, які просять у Нього? 
<p>12 Отже, усе, що тільки бажаєте, щоби чинили вам люди, те чиніть їм і ви, бо в цьому Закон і Пророки. 
<p>13 Входьте вузькими ворітьми, бо широкі ті ворота й широка та дорога, що ведуть до загибелі, — і багато є тих, які ними входять, 
<p>14 але вузькі ті ворота й тісна та дорога, що ведуть до життя, — і мало є тих, хто їх знаходить. 
<p>15 Стережіться лжепророків, які приходять до вас в овечих шкурах, а всередині — хижі вовки. 
<p>16 За їхніми плодами впізнаєте їх. Хіба збирають виноград з тернини або смокви — з будяків? 
<p>17 Так усяке добре дерево родить добрі плоди, а погане дерево родить погані плоди. 
<p>18 Не може добре дерево поганих плодів родити, а погане дерево родити добрих плодів. 
<p>19 Кожне дерево, що не родить доброго плоду, зрубують і кидають у вогонь. 
<p>20 Тож за їхніми плодами пізнаєте їх. 
<p>21 Не кожний, хто каже Мені: Господи, Господи! — увійде до Царства Небесного, але той, хто виконує волю Мого Отця, Який на небесах. 
<p>22 Багато хто скаже Мені того дня: Господи, Господи, чи не Твоїм Ім’ям ми пророкували, чи не Твоїм Ім’ям бісів ми виганяли, чи не Твоїм Ім’ям численні чудеса творили? 
<p>23 Тоді скажу їм: Я ніколи не знав вас! Відійдіть від Мене ви, які чините беззаконня! 
<p>24 Отже, кожний, хто слухає ці Мої слова та виконує їх, буде подібний до чоловіка розумного, який збудував свій дім на скелі; 
<p>25 і линув дощ, і ринули ріки, і здійнялися вітри, і обрушилися на той дім, та він не впав, бо був заснований на скелі. 
<p>26 А кожний, хто слухає ці Мої слова, та не виконує їх, буде подібний до чоловіка нерозумного, який збудував свій дім на піску; 
<p>27 і линув дощ, і ринули ріки, і здійнялися вітри, і обрушилися на той дім, і він упав; і великим було падіння його. 
<p>28 І коли Ісус закінчив промовляти, простий люд дивувався з Його вчення, 
<p>29 тому що навчав їх, як Той, Хто має владу, а не як їхні книжники [та фарисеї]. 

<h4>Матвія 8 
<p>1 Коли Ісус зійшов з гори, за Ним пішов великий натовп. 
<p>2 І ось прокажений, прийшовши, кланявся Йому й говорив: Господи, коли хочеш, Ти можеш мене очистити. 
<p>3 [Ісус], простягнувши руку, доторкнувся до нього, кажучи: Хочу, стань чистим! — і він вмить очистився від прокази. 
<p>4 А Ісус йому каже: Дивися, нікому не розповідай, але йди, покажися священикові та принеси дар, який наказав Мойсей [у Законі] на свідчення їм. 
<p>5 Коли ж Він увійшов у Капернаум, до Нього підійшов сотник, благаючи Його 
<p>6 і промовляючи: Господи, слуга мій лежить вдома паралізований, тяжко мучиться. 
<p>7 [Ісус] йому каже: Я піду й оздоровлю його. 
<p>8 У відповідь сотник сказав: Господи, я не достойний, щоб Ти ввійшов під мій дах, але тільки скажи слово, — і мій слуга одужає. 
<p>9 Тому що і я людина під владою, і в себе маю воїнів; кажу цьому: Іди! — і йде; іншому: Прийди! — і приходить; моєму рабові: Зроби це! — і робить. 
<p>10 А Ісус, коли почув, здивувався і сказав тим, які йшли за Ним: Запевняю вас: ні в кого в Ізраїлі не знайшов Я стільки віри. 
<p>11 Кажу вам, що багато хто прийде зі сходу й заходу і сяде з Авраамом, Ісааком та Яковом у Царстві Небесному, 
<p>12 а сини Царства будуть викинуті в навколишню темряву; там буде плач і скрегіт зубів. 
<p>13 А сотникові Ісус сказав: Іди, нехай буде тобі так, як ти повірив. І його слуга тієї ж миті одужав. 
<p>14 Коли Ісус прийшов до хати Петра, то побачив його тещу, яка лежала в гарячці; 
<p>15 Він доторкнувся до її руки, — і гарячка покинула її; вона встала й служила Йому. 
<p>16 А як звечоріло, привели до Нього багатьох біснуватих, і Він словом вигнав духів та зцілив усіх хворих, 
<p>17 щоби збулося сказане через пророка Ісаю, який говорив: Він узяв наші недуги і поніс хвороби. 
<p>18 Коли Ісус побачив навколо Себе багато народу, то наказав [учням] відплисти на другий бік. 
<p>19 Підійшов один книжник і сказав Йому: Учителю, я йтиму за Тобою, куди б Ти не йшов. 
<p>20 Ісус же йому каже: Лисиці мають нори, небесні птахи — гнізда, а Син Людський не має, де голови прихилити. 
<p>21 А інший з Його учнів сказав Йому: Господи, дозволь мені спершу піти й поховати свого батька. 
<p>22 Та Ісус каже йому: Йди за Мною і залиши мертвим ховати своїх мерців. 
<p>23 Як. увійшов Він до човна, за Ним пішли Його учні. 
<p>24 І ось здійнялася велика буря на морі, аж хвилі заливали човен, а Він спав. 
<p>25 Підійшовши, [Його учні] розбудили Його, кажучи: Господи, рятуй, гинемо! 
<p>26 А Він каже їм: Чого боїтеся, маловіри? Тоді Він устав і наказав вітрам та морю, — і настала велика тиша. 
<p>27 А люди дивувалися й говорили: Хто Він такий, що й вітри, і море Йому підкоряються? 
<p>28 Коли Він прибув на той бік, у землю Гадаринську, зустріли Його два біснуваті, які вийшли з гробниць; вони були дуже люті, так що ніхто не міг перейти тією дорогою. 
<p>29 І ось, вони закричали, гукаючи: Що Тобі до нас, [Ісусе], Сину Божий? Чи не прийшов Ти сюди, щоби передчасно нас мучити? 
<p>30 На віддалі від них паслося велике стадо свиней. 
<p>31 Біси попросили Його: Якщо виганяєш нас, то пошли нас у стадо свиней. 
<p>32 І сказав їм: Ідіть! Вони ж, вийшовши, увійшли у свиней. І ось, усе стадо кинулося з кручі в море й потонуло у воді. 
<p>33 А пастухи втекли і, прибігши до міста, сповістили про все і про біснуватих. 
<p>34 І ось усе місто вийшло назустріч Ісусові й, побачивши Його, благали, щоб Він залишив їхні околиці. 

<h4>Матвія 9 
<p>1 Сівши в човен, Він переплив назад і прийшов до Свого міста. 
<p>2 І ось, принесли до Нього паралізованого, який лежав на носилках. Побачивши їхню віру, Ісус сказав паралізованому: Кріпися, сину! Прощаються тобі твої гріхи! 
<p>3 Тут деякі з книжників заговорили між собою: Він Бога зневажає! 
<p>4 А Ісус, знаючи їхні думки, сказав: Чому думаєте лукаве у ваших серцях? 
<p>5 Що легше: сказати «прощаються твої гріхи», чи сказати «встань і ходи»? 
<p>6 Та щоб ви знали, що Син Людський має на землі владу прощати гріхи. Тоді каже паралізованому: Встань, візьми свою постіль і йди додому! 
<p>7 Підвівшись, [він узяв свої носилки і] пішов до своєї хати. 
<p>8 А люди, побачивши це, налякалися і прославили Бога, Який дає таку владу людям. 
<p>9 Відходячи звідти, Ісус запримітив чоловіка, який сидів на митниці і звався Матвієм, та й каже йому: Іди за Мною! Той підвівся і пішов слідом за Ним. 
<p>10 І коли Він сидів при столі в домі, прийшло багато митників та грішників, і посідали вони з Ісусом та Його учнями. 
<p>11 Побачивши це, фарисеї сказали Його учням: Чому це ваш Учитель їсть [і п’є] з митниками та грішниками? 
<p>12 Він же, почувши, відповів: Не здорові потребують лікаря, а хворі. 
<p>13 Ідіть же й навчіться, що то значить «хочу милосердя, а не жертви», адже Я прийшов закликати не праведних, а грішників [до покаяння]. 
<p>14 Тоді підходять до Нього учні Івана й кажуть: Чому ми й фарисеї багато постимо, а Твої учні не постять? 
<p>15 А Ісус їм сказав: Чи можуть гості молодого сумувати, поки молодий з ними? Настануть дні, коли заберуть від них молодого, і тоді будуть постити. 
<p>16 Адже ніхто не пришиває латки з нової тканини до старого одягу, тому що латка збіжиться на одязі, і діра стане ще більша. 
<p>17 І не вливають нового вина до старих бурдюків, тому що бурдюки розірвуться — і вино розіллється, і бурдюки пропадуть, але вливають нове вино в нові бурдюки — і те й інше зберігається. 
<p>18 Коли Він це казав їм, підійшов один начальник, вклонився і сказав Йому: Моя донька щойно померла; прийди й поклади на неї Свою руку, — і вона оживе. 
<p>19 Тож Ісус та Його учні, вставши, пішли за ним. 
<p>20 І ось жінка, яка нездужала на кровотечу дванадцять років, підійшовши ззаду, доторкнулася до краю Його одягу, 
<p>21 бо говорила сама собі: Як. тільки доторкнуся до Його одягу, стану здоровою. 
<p>22 Ісус же, обернувшись і побачивши її, сказав: Кріпися, дочко! Віра твоя тебе спасла. І жінка була оздоровлена тієї ж миті. 
<p>23 Прийшовши до дому начальника і побачивши сопілкарів та натовп, який голосив, Ісус 
<p>24 сказав: Відійдіть, бо дівчина не померла, а спить. Та з Нього почали глузувати. 
<p>25 Коли ж натовп вигнали, Він увійшов, узяв її за руку, — і дівчина встала. 
<p>26 Ця звістка розійшлася по всій тій землі. 
<p>27 А як Ісус відходив звідти, за Ним пішло двоє сліпих, котрі голосно гукали: Помилуй нас, Сину Давидів! 
<p>28 Коли ж увійшов Він до хати, сліпі підійшли до Нього. Ісус сказав їм: Чи ви вірите, що Я можу це зробити? Вони відповіли Йому: Так, Господи! 
<p>29 Тоді Він доторкнувся до їхніх очей, промовивши: Нехай вам станеться за вашою вірою! 
<p>30 І їхні очі відкрилися. Ісус суворо наказав їм: Глядіть, щоб ніхто не довідався! 
<p>31 Вони ж, вийшовши, розголосили про Нього по всій тій землі. 
<p>32 А як вони виходили, то привели до Нього німого чоловіка, біснуватого. 
<p>33 Коли був вигнаний біс, німий заговорив. І здивувалися люди, перемовляючись: Ніколи не було такого в Ізраїлі. 
<p>34 А фарисеї говорили: То князем бісівським виганяє Він бісів. 
<p>35 Ісус обходив усі міста й села, навчаючи в їхніх синагогах, проповідуючи Євангеліє Царства й зцілюючи всяку недугу і всяку хворобу [в народі]. 
<p>36 Побачивши ж юрби, Він змилосердився над ними, оскільки були втомлені та розпорошені, наче вівці, які не мають пастуха. 
<p>37 Якось каже Ісус Своїм учням: Жнива великі, а женців мало. 
<p>38 Тож благайте Господаря жнив, щоби послав робітників на Свої жнива. 

<h4>Матвія 10 
<p>1 Прикликавши дванадцятьох Своїх учнів, Ісус дав їм владу над нечистими духами, щоб виганяти їх і зціляти всяку хворобу й усяку недугу. 
<p>2 Ось імена дванадцятьох апостолів: перший — Симон, прозваний Петром, і Андрій, його брат; Яків Зеведеїв та Іван, його брат; 
<p>3 Филип і Вартоломій; Хома і митник Матвій; Яків Алфеїв і Тадей; 
<p>4 Симон Кананіт і Юд. Іскаріотський, який зрадив Його. 
<p>5 Цих дванадцятьох послав Ісус і заповів їм, кажучи: На дорогу язичників не йдіть і до міста самарійського не входьте, 
<p>6 а йдіть радше до загиблих овець дому Ізраїля. 
<p>7 Ідіть і проповідуйте, кажучи, що наблизилося Царство Небесне. 
<p>8 Хворих оздоровляйте, прокажених очищайте, мертвих воскрешайте, бісів виганяйте; даром отримали — даром давайте. 
<p>9 Не беріть ні золота, ні срібла, ні мідяків у ваші пояси, 
<p>10 ні торб у дорогу, ні двох одежин, ні взуття, ні палиці, бо робітник вартий свого утримання. 
<p>11 А коли ввійдете в якесь місто чи село, розпитайте, хто там є достойний; і там залишайтеся, доки не вийдете. 
<p>12 Входячи ж до дому, вітайте його, [кажучи: Мир цьому дому!] 
<p>13 І якщо дім буде достойний, нехай зійде ваш мир на нього; якщо ж не буде достойний, ваш мир нехай повернеться до вас. 
<p>14 І як хто не прийме вас і не послухає ваших слів, то, виходячи з дому чи з того міста, обтрусіть пил з ваших ніг. 
<p>15 Запевняю вас: легше буде землі Содомській і Гоморрській у день суду, ніж тому місту. 
<p>16 Ось Я посилаю вас, як овець поміж вовків. Тому будьте мудрі, як змії, і невинні, як голуби. 
<p>17 Та стережіться людей, бо видаватимуть вас на суди і по своїх синагогах будуть вас бичувати; 
<p>18 поведуть вас заради Мене до володарів і царів для свідчення і їм, і язичникам. 
<p>19 Коли ж видаватимуть вас, не журіться, що і як казати: дасться вам у ту хвилину, що казати, 
<p>20 бо не ви будете говорити, а Дух Отця вашого, Котрий говорить у вас. 
<p>21 Брат брата видаватиме на смерть і батько дитину; і повстануть діти проти батьків, і вбиватимуть їх. 
<p>22 Вас будуть усі ненавидіти за Моє Ім’я, але хто витерпить до кінця, той спасеться. 
<p>23 Коли ж будуть вас переслідувати в тому місті, втікайте до іншого. Запевняю вас: не встигнете обійти ізраїльських міст, як прийде Син Людський. 
<p>24 Учень не вищий за вчителя, а раб — за свого пана. 
<p>25 Досить учневі стати таким, як його вчитель, а рабові — як його пан. Коли Господаря дому назвали Вельзевулом, то наскільки більше говоритимуть на Його домашніх! 
<p>26 Тож не бійтеся їх, бо немає нічого прихованого, що не відкриється, і нічого таємного, що не стане відомим. 
<p>27 Те, що кажу вам у темряві, кажіть при світлі; і те, що на вухо почуєте, проповідуйте на дахах. 
<p>28 Не бійтеся тих, хто вбиває тіло, душі ж убити не можуть; бійтеся більше того, хто може і душу, і тіло погубити в геєні. 
<p>29 Хіба два горобці не продаються за асарія ? Проте жодний з них не впаде на землю без волі вашого Отця. 
<p>30 А у вас усе волосся на голові пораховане. 
<p>31 Не бійтеся, бо ви кращі за багатьох горобців. 
<p>32 Кожного, хто визнає Мене перед людьми, визнаю і Я його перед Моїм Отцем, Який на небесах, 
<p>33 а хто відречеться від Мене перед людьми, відречуся його і Я перед Отцем Моїм, Який на небесах. 
<p>34 Не думайте, що Я прийшов принести мир на землю; не мир прийшов Я принести, а меч. 
<p>35 Адже Я прийшов розлучити сина з його батьком, дочку з її матір’ю і невістку з її свекрухою; 
<p>36 вороги людини — її домашні. 
<p>37 Хто любить батька або матір більше, ніж Мене, той недостойний Мене; і хто любить сина або дочку більше за Мене, той недостойний Мене. 
<p>38 І хто не бере свого хреста і не йде слідом за Мною, той недостойний Мене. 
<p>39 Хто зберігає душу свою, той втратить її, а хто втратить душу свою заради Мене, той знайде її. 
<p>40 Хто вас приймає, той Мене приймає; хто приймає Мене, приймає Того, Хто послав Мене. 
<p>41 Хто приймає пророка в ім’я пророка, дістане нагороду пророка; і хто приймає праведного в ім’я праведника, одержить нагороду праведного. 
<p>42 Якщо хто напоїть одного із цих малих чашкою холодної води тільки в ім’я учня, запевняю вас, — не втратить своєї нагороди. 

<h4>Матвія 11 
<p>1 Коли Ісус закінчив наставляти своїх дванадцятьох учнів, то пішов звідти, щоб навчати й проповідувати в їхніх містах. 
<p>2 Іван же, почувши у в’язниці про діла Христа, послав своїх учнів 
<p>3 запитати Його: Чи Ти є Той, Хто йде, чи нам чекати іншого? 
<p>4 А Ісус у відповідь сказав їм: Ідіть і сповістіть Іванові, що чуєте й бачите: 
<p>5 сліпі прозрівають, криві ходять, прокажені очищаються і глухі чують, мертві встають, убогим звіщається Євангеліє; 
<p>6 щасливий той, хто не спокуситься через Мене. 
<p>7 Коли ті відходили, Ісус почав говорити людям про Івана: На що ви ходили подивитися в пустелю? На тростину, яку хитає вітер? 
<p>8 Або що ходили побачити? Людину, вдягнену в м’які шати? Та ж ті, хто носить м’який одяг, живуть у царських палацах. 
<p>9 Кого ж ви вийшли побачити? Пророка? Так, кажу вам: більше, ніж пророка! 
<p>10 Це той, про кого написано: Ось Я посилаю Мого ангела перед Твоє обличчя, який приготує Тобі дорогу перед Тобою. 
<p>11 Запевняю вас: не було між народженими від жінок більшого за Івана Хрестителя, але найменший у Царстві Небесному більший від нього. 
<p>12 Від днів Івана Хрестителя і дотепер Царство Небесне здобувається силою, і ті, хто застосовує силу, здобувають його. 
<p>13 Адже всі Пророки й Закон пророкували до Івана; 
<p>14 і коли хочете знати, він — Ілля, який має прийти. 
<p>15 Хто має вуха, нехай слухає. 
<p>16 З ким Мені порівняти цей рід? Він подібний до дітей, які сидять на майданах і гукають до інших, 
<p>17 кажучи: Ми грали вам на сопілці, та ви не танцювали; ми голосили, та ви не ридали. 
<p>18 Бо прийшов Іван, який не їсть, не п’є, а вони кажуть: Біса має. 
<p>19 Прийшов Син Людський, Який їсть і п’є, а вони кажуть: Ось ця людина ненажера і п’яниця, друг митників та грішників. Тож виправдалася премудрість власними ділами. 
<p>20 Тоді почав [Ісус] докоряти містам, в яких сталося найбільше Його чудес, за те, що вони не покаялися: 
<p>21 Горе тобі, Хоразине! Горе тобі, Витсаїдо! Бо якби в Тирі й Сидоні сталися ті чудеса, які сталися у вас, вони давно покаялися б у волосяниці та в попелі. 
<p>22 Однак кажу вам: Тиру й Сидону буде легше в день суду, ніж вам. 
<p>23 І ти, Капернауме, хіба до неба піднесешся? До аду провалишся, бо коли би чудеса, що сталися в тобі, відбулися в Содомі, він існував би донині. 
<p>24 Тож кажу вам, що землі Содомській легше буде в день суду, ніж тобі. 
<p>25 Того часу, відповідаючи, Ісус сказав: Славлю Тебе, Отче, Господи неба й землі, що втаїв Ти це від премудрих та розумних і відкрив те немовлятам. 
<p>26 Так, Отче, бо то було Тобі до вподоби. 
<p>27 Усе передав Мені Мій Отець, і ніхто не знає Сина, тільки Отець; ані Отця ніхто не знає, лише Син — і той, кому тільки бажає Син відкрити. 
<p>28 Прийдіть до Мене всі втомлені та обтяжені, — і Я заспокою вас! 
<p>29 Візьміть Моє ярмо на себе і навчіться від Мене, бо Я лагідний і покірний серцем, — і знайдете спокій своїм душам. 
<p>30 Адже Моє ярмо любе, і Мій тягар легкий. 

<h4>Матвія 12 
<p>1 Того часу проходив Ісус у суботу засіяними ланами. Учні Його зголодніли й почали зривати колосся та їсти. 
<p>2 А фарисеї, побачивши те, сказали Йому: Поглянь, Твої учні роблять те, що не годиться робити в суботу. 
<p>3 Та Він відповів їм: Хіба ви не читали, що зробив Давид, коли зголоднів сам і ті, котрі були з ним? 
<p>4 Коли ввійшов до Божого дому і їв хліби покладання, які, за винятком лише священиків, не годилося їсти ні йому, ні тим, котрі з ним були! 
<p>5 Або хіба ви не читали в Законі, що в суботу священики в храмі порушують суботу, та є невинні? 
<p>6 Я ж кажу вам, що тут є щось більше, ніж храм. 
<p>7 Коли б ви збагнули, що це значить: Я милосердя хочу, а не жертви, — то ніколи не осуджували б невинних. 
<p>8 Адже Син Людський є Володарем і суботи. 
<p>9 І вирушивши звідти, Він прийшов до їхньої синагоги; 
<p>10 там був чоловік, який мав суху руку. І щоб Його звинуватити, запитали, кажучи: Чи годиться в суботу оздоровлювати? 
<p>11 А Він відказав їм: Чи є хтось з-поміж вас, хто має одну вівцю, і коли вона в суботу впаде в яму, то не візьме, та й не витягне її? 
<p>12 А наскільки ціннішою за вівцю є людина! Тому годиться і в суботу робити добро. 
<p>13 Тоді каже чоловікові: Простягни свою руку. Той простягнув, — і вона стала здоровою, як і друга. 
<p>14 А фарисеї вийшли і вчинили проти Нього змову — як Його погубити. 
<p>15 Ісус же, довідавшись про це, пішов звідти. За Ним пішло багато людей, і Він оздоровив їх усіх, 
<p>16 але застеріг їх, щоб не виявляли Його, 
<p>17 аби збулося сказане через пророка Ісаю, який промовляв: 
<p>18 Ось Мій Слуга, Якого Я обрав, Мій Улюблений, що Його вподобала душа Моя; Я покладу Духа Мого на Нього, і Він сповіщатиме суд народам. 
<p>19 Він не буде змагатися, не буде кричати, ніхто не почує на майданах Його голосу. 
<p>20 Надламаної тростини Він не доламає і тліючого ґнота не загасить, доки не доведе правосуддя до перемоги. 
<p>21 І на Його Ім’я будуть надіятися народи! 
<p>22 Тоді привели до Нього біснуватого: сліпого та німого, — і Він зцілив його, так що сліпий [і німий] заговорив і став бачити. 
<p>23 Дивувалися всі люди й говорили: Чи не є це [Христос], Син Давидів? 
<p>24 Фарисеї ж, почувши це, сказали: Він виганяє бісів не інакше, як Вельзевулом, князем бісівським! 
<p>25 А Ісус, знаючи їхні думки, сказав їм: Кожне царство, що розділилося саме в собі, запустіє, і кожне місто чи дім, що розділилися самі в собі, не встоять. 
<p>26 І коли сатана виганяє сатану, він сам у собі розділився. Як. же встоїть його царство? 
<p>27 Коли Я Вельзевулом виганяю бісів, то ким тоді виганяють ваші сини? Тому вони будуть вам суддями. 
<p>28 Коли ж Я Божим Духом виганяю бісів, то прийшло до вас Царство Боже. 
<p>29 Або як може хтось увійти в дім сильного й пограбувати його майно, коли раніше не зв’яже сильного? І лише тоді його дім пограбує. 
<p>30 Хто не зі Мною, той проти Мене, і хто зі Мною не збирає, той розкидає. 
<p>31 Тому кажу вам, що кожний гріх і кожна хула будуть прощені людям, але хула на Духа не буде прощена. 
<p>32 І коли хто скаже слово проти Сина Людського, проститься йому, а хто скаже проти Духа Святого, не проститься йому ні в цьому віці, ні в майбутньому. 
<p>33 Виростіть добре дерево, то й плід його добрий, а виростіть погане дерево, то й плід його поганий, бо дерево пізнається по плодах. 
<p>34 Роде гадючий, як ви можете добре говорити, будучи злими? Адже чим переповнене серце, те промовляють уста. 
<p>35 Добра людина з доброго скарбу виносить добро, а погана людина зі злого скарбу виносить зло. 
<p>36 Кажу ж вам, що за кожне пусте слово, яке люди скажуть, відповідатимуть судного дня, 
<p>37 бо за словами своїми будеш виправданий, і за словами своїми будеш осуджений. 
<p>38 Тоді озвалися деякі з книжників і фарисеїв, кажучи: Учителю, хочемо від Тебе бачити ознаку. 
<p>39 А Він у відповідь їм сказав: Лукавий і перелюбний рід шукає ознаку, та ознаки не буде дано йому, хіба лише ознака пророка Йони. 
<p>40 Адже так, як Йона був у череві кита три дні й три ночі, так буде Син Людський у серці землі три дні й три ночі. 
<p>41 Мужі ніневійські встануть на суд із цим родом і засудять його, бо вони покаялися через проповідь Йони, а тут — більше, ніж Йона. 
<p>42 Цариця півдня підніметься на суд із цим родом і засудить його, бо вона прийшла з краю світу, щоби послухати мудрість Соломона, а тут — більше від Соломона. 
<p>43 Коли нечистий дух виходить з людини, то блукає безводними місцями, шукаючи відпочинку, та не знаходить. 
<p>44 Тоді каже: Повернуся до свого дому, звідки вийшов. І, повернувшись, він знаходить його порожнім, заметеним і прибраним. 
<p>45 Він тоді іде, бере із собою сім інших духів, гірших від себе, і вони, ввійшовши, живуть там; і кінець тієї людини буває гірший від початку. Так буде і цьому злому родові. 
<p>46 Коли Він ще промовляв до людей, то Його мати й брати стояли надворі, намагаючись поговорити з Ним. 
<p>47 Хтось сказав Йому: Ось Твоя мати і Твої брати стоять надворі, бажаючи з Тобою розмовляти. 
<p>48 Він же відповів тому, хто говорив до Нього: А хто Моя мати і хто Мої брати? 
<p>49 І, вказавши Своєю рукою на Своїх учнів, промовив: Ось Моя мати і Мої брати. 
<p>50 Адже хто чинитиме волю Мого Отця, Який на небі, той є Моїм братом, і сестрою, і матір’ю! 

<h4>Матвія 13 
<p>1 Того дня Ісус вийшов з дому і сидів біля моря; 
<p>2 і зібралося біля Нього безліч людей; Він увійшов у човен і сів, а всі люди стояли на березі. 
<p>3 І Він багато розповідав їм притчами, кажучи: Ось вийшов сіяч сіяти. 
<p>4 І коли сіяв, одне зерно впало при дорозі, і прилетіли птахи та визбирали його. 
<p>5 Інше впало на кам’янистий ґрунт, де не було багато землі, і швидко зійшло, бо не мало глибокої землі, 
<p>6 а як піднялося сонце, — зів’яло і, не маючи кореня, засохло. 
<p>7 Інше впало в терня, а терня виросло й заглушило його. 
<p>8 А інше впало на добру землю і давало плід: одне в сто, одне в шістдесят, одне в тридцять разів. 
<p>9 Хто має вуха [щоби слухати], нехай слухає! 
<p>10 Підійшовши, учні запитали Його: Чому Ти говориш до них притчами? 
<p>11 А Він у відповідь сказав їм: Бо вам дано пізнати таємниці Царства Небесного, а їм не дано. 
<p>12 Адже хто має, тому дасться, і матиме понад міру, а хто не має, то й те, що має, буде забране від нього. 
<p>13 Я тому говорю до них притчами, що, дивлячись, вони не бачать, а слухаючи, — не чують і не розуміють; 
<p>14 і збувається щодо них пророцтво Ісаї, в якому говориться: Слухом будете чути, та не зрозумієте, і вдивляючись, будете дивитися, та не побачите. 
<p>15 Адже серце цього народу огрубіло, і вухами недочувають, і очі свої замружили, аби не побачити очима і не почути вухами; та й серцем не зрозуміли і не навернулися, щоб Я зцілив їх. 
<p>16 Ваші ж очі та ваші вуха блаженні, бо бачать і чують. 
<p>17 Запевняю вас, що багато пророків і праведників бажали бачити те, що ви бачите, але не бачили; і чути хотіли те, що ви чуєте, але не чули. 
<p>18 Отже, послухайте притчу про сіяча. 
<p>19 До кожного, хто слухає слово про Царство, та не розуміє, приходить лукавий і викрадає посіяне в його серці; це те, що посіяне при дорозі. 
<p>20 А посіяне на кам’янистому — це той, хто слухає слово і відразу з радістю його приймає, 
<p>21 але, не маючи в собі кореня, він є непостійний, і коли настають труднощі або переслідування за слово, він відразу спокушується. 
<p>22 Посіяне в тернях — це той, хто слухає слово, але клопоти віку та омана багатства заглушають те слово, і воно залишається без плоду. 
<p>23 А посіяне в добру землю — це той, хто слухає слово і розуміє, тому приносить плід — один родить у сто разів, інший — у шістдесят, а ще інший — у тридцять. 
<p>24 Іншу притчу подав їм, кажучи: Подібне Царство Небесне до людини, яка посіяла добірне насіння на своєму полі. 
<p>25 Коли люди спали, прийшов ворог, посіяв кукіль серед пшениці, та й пішов. 
<p>26 А як зійшло збіжжя і дало колос, тоді ж з’явився і кукіль. 
<p>27 Тож прийшли слуги господаря і сказали йому: Пане, хіба не добірне насіння ти сіяв на своєму полі? Звідки ж узявся кукіль? 
<p>28 А він сказав їм: Людина-ворог це зробила. І кажуть йому раби: Хочеш, щоб ми пішли й випололи його? 
<p>29 Він же сказав: Ні, щоб ви часом, виполюючи кукіль, не повиривали разом з ним і пшениці. 
<p>30 Залиште, щоб і те, і друге разом росло до жнив, а під час жнив скажу женцям: зберіть спершу кукіль та пов’яжіть його в снопи, аби спалити його, а пшеницю зберіть до моєї клуні. 
<p>31 Іншу притчу подав їм, кажучи: Царство Небесне подібне до зерна гірчиці, що його людина взяла, та й посіяла на своєму полі; 
<p>32 воно, хоч і найменше з усіх зерен, та коли виросте, стає більшим за всю городину і стає деревом, так що прилітають птахи небесні й гніздяться на його гілках. 
<p>33 Іншу притчу навів їм: Царство Небесне подібне до закваски, що її жінка взяла й поклала до трьох мірок борошна, поки все вкисло. 
<p>34 Усе це промовляв Ісус людям у притчах, а без притчі нічого їм не говорив, 
<p>35 щоби збулося сказане через пророка, який говорив: Відкрию уста Мої в притчах, виявлю сховане від початку світу! 
<p>36 Відпустивши натовп, Він прийшов у дім. І підійшли до Нього учні Його, кажучи: Роз’ясни нам притчу про польовий кукіль. 
<p>37 Він же, відповідаючи, сказав: Той, Хто сіє добірне насіння, — це Син Людський, 
<p>38 а поле — це світ; добірне ж насіння — це сини Царства; кукіль — це сини лукавого; 
<p>39 ворог, що його посіяв, — це диявол; жнива — це кінець світу, а женці — це ангели. 
<p>40 Отже, як збирають кукіль і палять у вогні, так буде при кінці світу: 
<p>41 Син Людський пошле Своїх ангелів, які зберуть з Його Царства всі спокуси й тих, хто чинить беззаконня, 
<p>42 і вкинуть їх у вогняну піч; там буде плач і скрегіт зубів. 
<p>43 Тоді праведні засяють, як сонце, у Царстві Отця Свого. Хто має вуха, нехай слухає. 
<p>44 Царство Небесне подібне до скарбу, схованого в полі, який людина, знайшовши, ховає і з тієї радості йде та продає все, що має, і купує те поле. 
<p>45 Ще Царство Небесне подібне до людини, — до купця, який шукає гарних перлин; 
<p>46 знайшовши одну дорогоцінну перлину, іде, продає все, що має, і купує її. 
<p>47 Царство Небесне подібне також до закинутого в море невода, який назбирав усякої всячини, 
<p>48 а коли він наповниться, його витягнуть на берег та, сівши, виберуть усе добре до посудин, а непридатне викинуть геть. 
<p>49 Так буде при кінці віку: вийдуть ангели і відділять злих з-поміж праведних, 
<p>50 і їх повкидають у вогняну піч; там буде плач і скрегіт зубів. 
<p>51 [Каже їм Ісус]: Чи зрозуміли це все? Відповідають Йому: Так. 
<p>52 Він же сказав їм: Тому-то кожний книжник, котрий навчений про Царство Небесне, подібний до людини-господаря, яка витягає зі своєї скарбниці нове і старе. 
<p>53 Коли закінчив Ісус ці притчі, Він пішов звідти. 
<p>54 Прийшовши на Свою батьківщину, Він навчав їх у їхній синагозі, так що дивувалися вони й говорили: Звідки в Нього ця мудрість і сила? 
<p>55 Хіба Він не син теслі? Хіба не Його мати зветься Марією, а брати Його — Яків, Йосиф, Симон і Юда? 
<p>56 Хіба Його сестри не всі між нами? Тож звідки у Нього це все? 
<p>57 І вони спокушувалися Ним. Ісус же сказав їм: Пророк не буває без пошани, — хіба тільки на своїй батьківщині та у своєму домі. 
<p>58 І не зробив там багатьох чудес через їхнє невірство. 

<h4>Матвія 14 
<p>1 На той час тетрарх Ірод почув про Ісуса 
<p>2 і сказав своїм слугам: Це Іван Хреститель; він воскрес із мертвих, і тому чудеса діють у ньому! 
<p>3 Оскільки Ірод, схопивши Івана, зв’язав його й посадив до в’язниці через Іродіяду, дружину свого брата Филипа, 
<p>4 бо Іван говорив йому: Не годиться тобі її мати! 
<p>5 За ці слова Ірод хотів вбити його, та боявся народу, тому що Івана вважали пророком. 
<p>6 Коли був день народження Ірода, дочка Іродіяди танцювала серед гостей і сподобалася Іродові; 
<p>7 він з клятвою пообіцяв їй дати те, чого тільки не попросить. 
<p>8 Вона ж, намовлена своєю матір’ю, сказала: Дай мені тут на полумиску голову Івана Хрестителя! 
<p>9 Цар засмутився, але через клятву й тих, які сиділи, наказав дати, 
<p>10 тож послав стяти голову Іванові у в’язниці. 
<p>11 Голову принесли на полумиску та подали дівчині, а вона віднесла своїй матері. 
<p>12 І прийшли його учні, взяли тіло, поховали його та пішли й сповістили Ісуса. 
<p>13 Почувши це, Ісус відплив звідти човном у безлюдне місце й усамітнився; довідавшись про те, багато людей пішло за Ним пішки з міст. 
<p>14 Вийшовши, [Ісус] побачив багатьох людей, змилосердився над ними і оздоровив їхніх хворих. 
<p>15 А як звечоріло, підійшли до Нього учні, та й кажуть: Тут місце пустинне і година вже пізня; відпусти людей, щоби пішли у села купити собі їсти. 
<p>16 Ісус же відповів їм: Не треба їм іти, ви дайте їм їсти! 
<p>17 Та вони говорять Йому: Маємо тут лише п’ять хлібів і дві риби. 
<p>18 А Він сказав: Принесіть їх Мені сюди. 
<p>19 І, звелівши людям посідати на траві, узяв п’ять хлібів та дві риби, звернув погляд до неба, поблагословив і, переломивши, дав хліб учням, а учні — людям. 
<p>20 І всі їли й наїлися, і назбирали залишків дванадцять повних кошиків. 
<p>21 А тих, які їли, було близько п’яти тисяч чоловіків, не рахуючи жінок і дітей. 
<p>22 І зараз же звелів [Ісус Своїм] учням сісти в човна й плисти раніше за Нього на інший бік, а Він тим часом відпустить людей. 
<p>23 Відпустивши народ, піднявся Сам на гору, щоб молитися. Як. звечоріло, Він залишався там на самоті. 
<p>24 Човен уже був далеко від берега; його кидали хвилі, бо дув супротивний вітер. 
<p>25 У четверту сторожу ночі [Ісус] попрямував до них, ідучи по морю. 
<p>26 А учні, побачивши, що Він іде по морю, жахнулися, кажучи, що це привид, і зі страху закричали. 
<p>27 Зараз же сказав їм Ісус: Кріпіться, це Я, не бійтеся! 
<p>28 Петро, озвавшись до Нього, сказав: Господи, коли це Ти, накажи, щоб я пройшов до Тебе по воді! 
<p>29 Він же сказав: Іди! І, вийшовши із човна, Петро пішов по воді, щоб іти до Ісуса. 
<p>30 Та, побачивши сильний вітер, злякався, почав тонути і закричав, гукаючи: Господи, спаси мене! 
<p>31 І зараз Ісус, простягнувши руку, схопив його, та й каже йому: Маловірний, чому ти засумнівався? 
<p>32 Коли вони ввійшли до човна, вітер стих. 
<p>33 А ті, які були в човні, поклонилися Йому, кажучи: Ти насправді є Божий Син! 
<p>34 Перепливши, ступили на землю Генісаретську. 
<p>35 Упізнавши Його, люди цієї місцевості сповістили всю околицю, принесли до Нього всіх хворих 
<p>36 і благали Його, щоб тільки доторкнутися до краю Його одягу; і ті, хто доторкався, — одужували. 

<h4>Матвія 15 
<p>1 Тоді підходять до Ісуса фарисеї і книжники з Єрусалима й питають: 
<p>2 Чому Твої учні порушують передання старших: не миють своїх рук, коли їдять хліб? 
<p>3 А Він у відповідь сказав їм: Чому ж і ви порушуєте Божу заповідь через ваші передання? 
<p>4 Адже Бог сказав: Шануй батька і матір. І ще: Хто зневажає батька або матір, хай смертю помре. 
<p>5 А ви кажете: Хто скаже батькові чи матері: Добро, яким я міг би допомогти вам, є мій дар для Бога, 
<p>6 то може й не шанувати свого батька [чи матері]? Так і ви — задля ваших передань скасовуєте Слово Боже. 
<p>7 Лицеміри, добре пророкував про вас Ісая, кажучи: 
<p>8 Цей народ [наближається до Мене своїми устами], губами шанує Мене, серце ж їхнє далеко від Мене; 
<p>9 та даремно поклоняються Мені, навчаючи людських заповідей. 
<p>10 Покликавши людей, Він звернувся до них: Слухайте й розумійте: 
<p>11 не те, що входить в уста, опоганює людину, а те, що виходить з уст, опоганює людину. 
<p>12 Тоді учні, підійшовши, кажуть Йому: Чи знаєш, що фарисеї, почувши ці слова, спокусилися? 
<p>13 А Він у відповідь сказав: Кожна рослина, яку не посадив мій Небесний Отець, буде викоренена. 
<p>14 Залиште їх: це сліпі проводирі сліпих. А коли сліпий веде сліпого, то обидва впадуть у яму. 
<p>15 У відповідь Петро попросив Його: Поясни нам цю притчу. 
<p>16 [Ісус] же відповів: Невже й досі ви не розумієте? 
<p>17 Не можете збагнути, що все, що входить в уста, іде в шлунок і виходить геть? 
<p>18 А те, що виходить з уст, виходить із серця — воно опоганює людину. 
<p>19 Адже із серця виходять лукаві думки, вбивства, перелюб, розпуста, злодійство, неправдиві свідчення, богозневага. 
<p>20 Це те, що опоганює людину; їсти ж немитими руками не опоганює людини. 
<p>21 І вийшовши звідти, Ісус відійшов до околиць Тира й Сидона. 
<p>22 Жінка-ханаанка з тих околиць вийшла й кричала, гукаючи: Господи, Сину Давидів, помилуй мене, бо мою доньку тяжко мучить біс! 
<p>23 Але Він не відповів їй ані слова. Підійшли Його учні та почали просити Його, кажучи: Відпусти її, бо вона кричить нам услід. 
<p>24 У відповідь Він сказав: Я посланий тільки до загиблих овець з дому Ізраїля. 
<p>25 Вона ж підійшла, поклонилася Йому й каже: Господи, допоможи мені! 
<p>26 А Він у відповідь промовив: Не годиться брати хліб у дітей і кидати щенятам. 
<p>27 Вона сказала: Так, Господи, але й щенята їдять крихти, які падають зі столу їхніх панів. 
<p>28 Тоді Ісус сказав їй у відповідь: О жінко, велика твоя віра! Нехай буде так, як ти хочеш! І видужала її дочка тієї ж миті. 
<p>29 Відійшовши звідти, Ісус наблизився до Галилейського моря і, піднявшись на гору, сів там. 
<p>30 І прийшло до Нього багато людей, маючи із собою кривих, сліпих, калік, німих і багатьох інших; їх поклали до Його ніг, а Він зцілив їх. 
<p>31 Тож люди дивувалися, коли бачили, що німі говорять, каліки здорові, кульгаві ходять, і сліпі бачать, — прославляли Бога Ізраїлевого. 
<p>32 А Ісус, покликавши Своїх учнів, сказав: Жаль Мені цих людей, бо вже три дні перебувають зі Мною і не мають що їсти. Не хочу відпустити їх голодними, щоби часом не ослабли в дорозі. 
<p>33 Та учні кажуть Йому: Звідки нам у пустелі взяти стільки хліба, щоб нагодувати таку юрбу? 
<p>34 А Ісус запитує: Скільки хлібів маєте? Вони відказали: Сім і декілька рибин. 
<p>35 Звелівши людям сісти на землі, 
<p>36 Він узяв сім хлібів і рибу та, віддавши подяку, переломив і давав учням, а учні — людям. 
<p>37 Усі поїли й наситилися. І зібрали кусків, що залишилися, сім повних кошиків. 
<p>38 А тих, які їли, було чотири тисячі чоловіків, не рахуючи жінок і дітей. 
<p>39 Відпустивши народ, Ісус сів у човен і прибув до околиць Магдалинських. 

<h4>Матвія 16 
<p>1 Підійшли фарисеї та садукеї і, випробовуючи Його, попросили показати їм ознаку з неба. 
<p>2 А Він у відповідь сказав їм: Як. вечір настає, кажете: Буде погода, бо червоне небо. 
<p>3 А вранці: Буде негода, бо червоне небо захмарюється. Отже, вигляд неба ви пояснити можете, а ознак часу — не здатні? 
<p>4 Лукавий і перелюбний рід шукає ознаку, але ознаки йому не дасться, хіба що ознака Йони. І залишивши їх, Він відійшов. 
<p>5 А переправившись на другий бік, учні забули взяти хліба. 
<p>6 Ісус же сказав їм: Будьте обережні та стережіться фарисейської та садукейської закваски. 
<p>7 Вони ж роздумували над цим і казали, що не взяли хліба. 
<p>8 Знаючи це, Ісус промовив: Чому міркуєте між собою, маловіри, що не маєте хліба? 
<p>9 Чи й досі не розумієте? Невже не пам’ятаєте п’ятьох хлібів на п’ять тисяч, і скільки кошиків ви зібрали, 
<p>10 ні сімох хлібів на чотири тисячі, та скільки кошиків ви зібрали? 
<p>11 Як. ви не розумієте, що не про ті хліби кажу Я вам? Але стережіться закваски фарисейської та садукейської. 
<p>12 Тоді зрозуміли, що Він сказав їм стерегтися не хлібної закваски, а фарисейської та садукейської науки. 
<p>13 Прийшовши в околиці Кесарії Филипової, Ісус звернувся до Своїх учнів, запитуючи: За кого люди вважають Сина Людського? 
<p>14 Вони відповіли: Одні — за Івана Хрестителя, другі — за Іллю, інші — за Єремію або за одного з пророків. 
<p>15 Каже їм [Ісус]: А ви Мене за кого вважаєте? 
<p>16 У відповідь Симон-Петро промовив: Ти є Христос, Син Бога Живого! 
<p>17 А Ісус відповів йому і сказав: Блаженний ти, Симоне, сину Йонин, бо не тіло і кров тобі це відкрили, а Мій Отець Небесний. 
<p>18 І Я тобі кажу, що ти є Петро; і на цій скелі Я збудую Свою Церкву, і брами аду не переможуть її. 
<p>19 Я дам тобі ключі Царства Небесного: і те, що ти зв’яжеш на землі, буде зв’язане на небесах; і те, що ти розв’яжеш на землі, буде розв’язане на небесах. 
<p>20 Тоді наказав [Ісус Своїм] учням нікому не казати, що Він — Христос. 
<p>21 Відтоді Ісус почав виявляти Своїм учням, що Йому потрібно йти в Єрусалим та багато постраждати від старших, первосвящеників і книжників, бути вбитим і третього дня воскреснути. 
<p>22 Петро, відкликавши Його вбік, почав перечити Йому, кажучи: Змилуйся над Собою, Господи! Хай з Тобою цього не станеться! 
<p>23 А Він, обернувшись, сказав Петрові: Відійди від Мене, сатано, ти спокушаєш Мене, бо думаєш не про Боже, а про людське! 
<p>24 Тоді Ісус сказав Своїм учням: Коли хто хоче йти за Мною, нехай зречеться самого себе, візьме свій хрест і йде за Мною. 
<p>25 Бо коли хто хоче спасти свою душу, той погубить її, а хто погубить свою душу заради Мене, той знайде її. 
<p>26 Тому що яка користь людині, коли вона весь світ здобуде, а свою душу занапастить? Або що дасть людина взамін за свою душу? 
<p>27 Адже Син Людський має прийти в славі Свого Отця з ангелами Своїми, і тоді Він віддасть кожному згідно з його ділами. 
<p>28 Запевняю вас, що деякі з тих, котрі стоять тут, не зазнають смерті, доки не побачать Сина Людського, що йде у Своєму Царстві. 

<h4>Матвія 17 
<p>1 Через шість днів Ісус бере Петра, Якова та його брата Івана і виводить їх самих на високу гору. 
<p>2 І Він преобразився перед ними: обличчя Його засяяло, немов сонце, одяг став білий, немов світло. 
<p>3 І ось з’явилися їм Мойсей та Ілля, які розмовляли з Ним. 
<p>4 Озвавшись, Петро сказав Ісусові: Господи, добре нам тут; коли хочеш, поставлю тут три намети: один Тобі, один Мойсеєві та один Іллі. 
<p>5 Поки він говорив, ясна хмара оповила їх, і з хмари пролунав голос: Це є Мій Улюблений Син, Якого Я вподобав; Його слухайте! 
<p>6 Почувши це, учні попадали долілиць і дуже злякалися. 
<p>7 Ісус підійшов, доторкнувся до них і сказав: Підійміться й не бійтеся. 
<p>8 Підвівши свої очі, учні не побачили нікого, крім одного Ісуса. 
<p>9 Коли вони сходили з гори, Ісус наказав їм, говорячи: Нікому не розповідайте про видіння, доки Син Людський не воскресне з мертвих. 
<p>10 І учні запитали Його, кажучи: Чому книжники говорять, що спочатку має прийти Ілля? 
<p>11 А Він, відповідаючи їм, сказав: Ілля справді прийде і все приготує. 
<p>12 Проте кажу вам, що Ілля вже прийшов, та його не впізнали, але зробили з ним те, що хотіли. Так і Син Людський має від них постраждати. 
<p>13 Тоді учні зрозуміли, що Він говорив їм про Івана Хрестителя. 
<p>14 Коли вони прийшли до людей, то до Нього підійшов один чоловік і, упавши Йому до ніг, 
<p>15 каже: Господи, помилуй мого сина, бо він — сновида і тяжко страждає: часто кидається у вогонь і часто у воду. 
<p>16 Я привів його до Твоїх учнів, та вони не могли його оздоровити. 
<p>17 А Ісус сказав у відповідь: О роде невірний і розбещений, доки буду з вами? Доки терпітиму вас? Приведіть Мені його сюди! 
<p>18 І погрозив йому Ісус, і біс вийшов з нього: тієї ж миті юнак одужав. 
<p>19 Тоді учні, прийшовши до Ісуса, Який був на самоті, запитали: Чому ми не змогли його вигнати? 
<p>20 Він сказав їм: Через ваше маловір’я. Запевняю вас: коли будете мати віру, як гірчичне зерно, то скажете цій горі: Перейди звідси туди! — і вона перейде; і нічого не буде для вас неможливого. 
<p>21 [Цей же рід не виходить інакше — тільки молитвою і постом]. 
<p>22 Коли вони зібралися в Галилеї, Ісус сказав їм: Син Людський буде виданий у руки людям, 
<p>23 і вони Його вб’ють, але третього дня Він воскресне. І учні дуже засмутилися. 
<p>24 Коли вони прибули в Капернаум, наблизилися збирачі дідрахм до Петра і запитали: А ваш Учитель заплатить дідрахму? 
<p>25 Він відповідає: Так. А коли ввійшов до хати, випередив його Ісус, промовивши: Як. тобі здається, Симоне, з кого земні царі беруть данину чи податок: зі своїх синів чи із чужих? 
<p>26 Коли той відповів: Із чужих, — то Ісус сказав йому: Отже, сини вільні. 
<p>27 Але, щоб ми не спокусили їх, піди до моря, закинь вудку, візьми рибу, яка першою попадеться, і, відкривши їй рота, знайдеш статир ; візьми його і дай їм за Мене та за себе. 

<h4>Матвія 18 
<p>1 На той час підійшли до Ісуса учні й кажуть: То хто найбільший у Царстві Небесному? 
<p>2 [Ісус] покликав дитину, поставив її серед них 
<p>3 і сказав: Запевняю вас: якщо не навернетеся і не станете, як діти, не ввійдете в Царство Небесне. 
<p>4 Отже, хто умалиться, як ця дитина, той буде найбільшим у Царстві Небесному. 
<p>5 Хто приймає таку дитину в Моє Ім’я, той Мене приймає. 
<p>6 А хто спокусить одного із цих малих, які вірять у Мене, тому краще повісити млинове жорно на шию і втопити в морській глибині. 
<p>7 Горе світові від спокус, бо повинні прийти спокуси; однак горе тій людині, через яку спокуси приходять. 
<p>8 Коли твоя рука або нога тебе спокушає, відрубай її і кинь геть від себе; краще тобі ввійти в життя кульгавим або кволим, ніж, маючи дві руки та дві ноги, бути вкинутим у вогонь вічний. 
<p>9 Коли твоє око тебе спокушає, вийми його й кинь від себе; краще тобі однооким увійти в життя, ніж, маючи два ока, бути вкинутим у вогняну геєну. 
<p>10 Стережіться, щоб ви не погордували жодним із цих малих, бо кажу вам, що їхні ангели на небі повсякчас бачать обличчя Мого Небесного Отця. 
<p>11 [Адже Син Людський прийшов знайти і спасти те, що загинуло]. 
<p>12 Як. ви вважаєте? Коли в якогось чоловіка буде сто овець і одна з них заблукає, чи не покине він дев’яносто дев’ять у горах і не піде шукати заблудлої? 
<p>13 І коли станеться, що знайде її, запевняю вас, що радітиме нею більше, ніж дев’яноста дев’ятьма, які не заблукали. 
<p>14 Так само немає бажання в Отця вашого Небесного, щоби загинув один із цих малих. 
<p>15 Якщо згрішить твій брат проти тебе, піди й докори йому віч-на-віч. Коли послухає тебе, ти придбав свого брата, 
<p>16 а коли не послухає, візьми із собою ще одного або двох, щоб устами двох або трьох свідків підтвердилося кожне слово; 
<p>17 коли не послухає їх, скажи Церкві, а коли й Церкви не послухає, нехай буде тобі як язичник і митник. 
<p>18 Запевняю вас: усе те, що зв’яжете на землі, буде зв’язане на небі; і все те, що розв’яжете на землі, буде розв’язане на небі. 
<p>19 Знову запевняю вас: коли двоє з вас на землі погодяться просити про будь-яку річ, яку лише просять, буде їм дано від Мого Отця Небесного. 
<p>20 Адже де двоє або троє зберуться в Ім’я Моє, там і Я серед них! 
<p>21 Тоді, підійшовши до Нього, Петро сказав: Господи, якщо згрішить мій брат проти мене, чи маю йому прощати до семи разів? 
<p>22 Відповів йому Ісус: Не кажу тобі до семи разів, але до сімдесяти разів по сім. 
<p>23 Тож Царство Небесне подібне до чоловіка-царя, який хотів розрахуватися зі своїми рабами. 
<p>24 Коли почав він розраховуватися, привели до нього одного, котрий був винен десять тисяч талантів. 
<p>25 А як той не мав чим віддати, пан наказав продати його, жінку, дітей і все, що має, і віддати борг. 
<p>26 Тоді раб, упавши ниць, кланявся йому й благав: Потерпи ще мені — і все тобі віддам. 
<p>27 І пан того раба, змилосердившись, відпустив його, а борг йому простив. 
<p>28 Коли вийшов той раб, він зустрів іншого раба, який був винен йому сто динаріїв, схопив його, почав душити, проказуючи: Віддай те, що винен! 
<p>29 А той другий раб, упавши, благав його, кажучи: Потерпи мені, я все тобі віддам. 
<p>30 Він же не забажав і вкинув його до в’язниці, доки не віддасть борг. 
<p>31 Побачивши, що сталося, інші раби дуже засмутилися, пішли й розповіли своєму панові про все, що трапилося. 
<p>32 Тоді його пан покликав його та каже йому: Лукавий рабе, весь той борг я тобі простив, бо ти вблагав мене. 
<p>33 Хіба не слід і тобі було змилосердитися над своїм співрабом, як я змилосердився над тобою? 
<p>34 І його пан, розгнівавшись, передав його катам, доки не віддасть увесь борг. 
<p>35 Так і Мій Отець Небесний чинитиме з вами, якщо не простите від вашого серця кожний братові своєму [його переступів]. 

<h4>Матвія 19 
<p>1 Після того, як Ісус закінчив ці слова, Він вийшов з Галилеї і прибув до юдейських околиць, що за Йорданом. 
<p>2 За Ним пішло багато людей, і Він оздоровив їх там. 
<p>3 Підійшли до Нього фарисеї і, випробовуючи Його, запитали: Чи годиться чоловікові розлучатися зі своєю дружиною з будь-якої причини? 
<p>4 А Він у відповідь сказав: Хіба не читали ви, що Творець на початку створив їх чоловіком і жінкою? 
<p>5 І сказав: Тому залишить чоловік батька й матір і пристане до своєї жінки, і обоє будуть одним тілом. 
<p>6 То вже буде не два, а одне тіло. Отже, що Бог поєднав, людина хай не розлучає. 
<p>7 Кажуть Йому: А чому ж Мойсей звелів дати листа про розлучення і її відпустити? 
<p>8 Він каже їм: Мойсей через вашу жорстокість дозволив вам розлучатися з вашими дружинами, але спочатку так не було. 
<p>9 Кажу ж вам, що кожен, хто розлучається зі своєю дружиною, — за винятком випадку, спричиненого розпустою, — і одружується з іншою, чинить перелюб, [і хто одружується з розлученою, чинить перелюб]. 
<p>10 Його учні кажуть Йому: Коли така справа чоловіка з жінкою, то краще не одружуватися. 
<p>11 Він же сказав їм: Не всі розуміють це слово, а лише ті, кому дано. 
<p>12 Бо є євнухи, які такими народилися з лона матері; є євнухи, яких оскопили люди, і є євнухи, які задля Царства Небесного оскопили самі себе. Хто може збагнути, нехай збагне. 
<p>13 Тоді привели до нього дітей, щоб руки поклав на них і помолився, а учні заборонили їм. 
<p>14 Та Ісус сказав: Облиште дітей і не забороняйте їм приходити до Мене, бо для таких є Царство Небесне. 
<p>15 І, поклавши на них руки, Він пішов звідти. 
<p>16 І ось один, підійшовши, сказав Йому: Учителю [добрий], що доброго я маю робити, аби мати вічне життя? 
<p>17 Ісус сказав йому: Чому питаєш Мене про добре? Добрий тільки Один Бог. Як. хочеш увійти до життя, дотримуйся заповідей. 
<p>18 Той питає Його: Яких? Ісус відповів: Не вбивай, не чини перелюбу, не кради, не свідчи неправдиво, 
<p>19 шануй батька та матір і люби ближнього свого, як самого себе. 
<p>20 Каже Йому юнак: Це все зберіг я [змалку], чого ще мені бракує? 
<p>21 Ісус відповів йому: Якщо хочеш бути досконалим, піди та продай своє майно, роздай бідним і матимеш скарб на небесах, а тоді приходь і йди за Мною. 
<p>22 Почувши ці слова, юнак із сумом відійшов, бо мав великі маєтки. 
<p>23 А Ісус сказав Своїм учням: Запевняю вас, що важко багатому ввійти в Царство Небесне. 
<p>24 І ще додам: легше верблюдові пройти через вушко голки, ніж багатому ввійти в Царство Боже. 
<p>25 Почувши це, учні дуже здивувалися і сказали: То хто ж тоді може спастися? 
<p>26 Поглянувши на них, Ісус промовив: Для людей це неможливо, а для Бога все можливе. 
<p>27 Тоді Петро, звернувшись до Нього, сказав: Ось ми залишили все й пішли за Тобою, то що нам буде? 
<p>28 А Ісус відказав: Запевняю вас, що ви, які пішли за Мною, у новому бутті, коли сяде Син Людський на престолі Своєї слави, сядете й ви на дванадцятьох престолах, щоб судити дванадцять племен Ізраїля. 
<p>29 І кожний, хто задля Мого Імені залишить дім або братів, або сестер, або батька, або матір, [або дружину], або дітей, або поля, той отримає в сто разів більше і матиме у спадок вічне життя. 
<p>30 Багато перших будуть останніми, а останні — першими. 

<h4>Матвія 20 
<p>1 Царство Небесне подібне до господаря, який вийшов якось вранці найняти робітників до свого виноградника. 
<p>2 Домовившись з робітниками по динарію за день, він послав їх до свого виноградника. 
<p>3 Вийшовши о третій годині, побачив інших, які стояли без діла на ринку, 
<p>4 і сказав їм: Ідіть і ви у виноградник — і дам вам по справедливості. 
<p>5 Вони пішли. Далі, вийшовши о шостій та о дев’ятій годинах, зробив так само. 
<p>6 Коли вийшов об одинадцятій годині, знайшов інших, які стояли, і каже їм: Чому ви стоїте тут без діла цілий день? 
<p>7 Кажуть йому: Бо нас ніхто не найняв. Він каже їм: Ідіть і ви у виноградник [мій — і одержите, що вам належить]. 
<p>8 Коли настав вечір, каже господар виноградника до свого управителя: Поклич робітників і дай їм платню, почавши від останніх і аж до перших. 
<p>9 Ті, хто прийшов об одинадцятій годині, одержали по динарію. 
<p>10 А коли підійшли перші, то думали, що одержать більше, але й вони отримали по динарію. 
<p>11 Відтак, одержавши, нарікали на пана, 
<p>12 кажучи: Оці останні попрацювали одну годину, а ти прирівняв їх до нас, які винесли тягар дня і спеку. 
<p>13 А він у відповідь сказав одному з них: Друже, не кривджу тебе; чи не за динарія домовився ти зі мною? 
<p>14 Візьми своє і йди. Я хочу й цьому останньому дати так само, як і тобі; 
<p>15 хіба не можна мені зробити з моїм те, що я бажаю? Чи твоє око лукаве через те, що я добрий? 
<p>16 Так останні будуть першими, а перші — останніми, [бо багато є покликаних, а мало вибраних]. 
<p>17 Прямуючи до Єрусалима, Ісус узяв дванадцятьох учнів окремо і дорогою сказав їм: 
<p>18 Ось, ідемо до Єрусалима, і Син Людський буде виданий первосвященикам і книжникам; і засудять Його на смерть, 
<p>19 і видадуть Його язичникам на наругу, на катування та розп’яття, а третього дня Він воскресне. 
<p>20 Тоді підійшла до Нього мати синів Зеведеєвих зі своїми синами, кланяючись і просячи щось у Нього. 
<p>21 Він запитав її: Чого бажаєш? Вона відповідає Йому: Звели, щоби двоє моїх синів сіли — один праворуч Тебе, а другий — ліворуч у Твоєму Царстві. 
<p>22 У відповідь Ісус промовив: Не знаєте, чого просите. Чи можете пити чашу, яку Я маю пити? [Або хреститися хрещенням, яким Я хрещуся?] Кажуть Йому: Можемо. 
<p>23 Він говорить їм: Отже, чашу Мою будете пити [і хрещенням, яким Я хрещуся, будете хреститися], але щоб сісти по правиці й лівиці від Мене, не Моє це давати, а лише кому приготував Мій Отець. 
<p>24 Почувши це, десятеро обурилися на двох братів. 
<p>25 Ісус же, покликавши їх, сказав: Ви знаєте, що князі народів володіють ними, а сильні світу панують над ними. 
<p>26 Не так буде у вас: бо хто хоче між вами стати великим, той нехай буде вашим слугою, 
<p>27 і хто лише хоче між вами бути першим, нехай буде вашим рабом; 
<p>28 так само і Син Людський — прийшов Він не для того, щоби служили Йому, а щоби послужити й віддати Свою душу як викуп за багатьох! 
<p>29 Коли вони виходили з Єрихона, за Ним пішов великий натовп. 
<p>30 І ось двоє сліпих, які сиділи при дорозі, почувши, що Ісус наближається, закричали: Помилуй нас, Господи, Сину Давидів! 
<p>31 Натовп втихомирював їх, щоби замовкли, а вони ще дужче кричали, гукаючи: Помилуй нас, Господи, Сину Давидів! 
<p>32 Ісус зупинився, покликав їх і промовив: Що хочете, щоб Я зробив для вас? 
<p>33 Вони кажуть Йому: Господи, аби відкрилися наші очі. 
<p>34 Ісус, змилосердившись, доторкнувся до їхніх очей — і вони враз стали зрячими й пішли за Ним. 

<h4>Матвія 21 
<p>1 Коли вони наблизилися до Єрусалима і прийшли у Витфагію, до Оливної гори, Ісус послав двох учнів, 
<p>2 повелівши їм: Ідіть у село, що перед вами; відразу знайдете ослицю на прив’язі й осля з нею; відв’яжіть і приведіть до Мене. 
<p>3 А коли хтось вам щось скаже, то відповісте, що Господь потребує їх і що відразу ж їх поверне. 
<p>4 Сталося це, щоби збулося сказане пророком, який промовляв: 
<p>5 Скажіть сіонській дочці: Ось, твій Цар іде до тебе — лагідний і верхи на ослиці та осляті, яке народжене від під’яремної! 
<p>6 Учні пішли і зробили так, як звелів їм Ісус: 
<p>7 привели ослицю та осля, поклали на них одяг, і Він сів на них. 
<p>8 І багато людей стелили свій одяг по дорозі, інші зрізували гілля з дерев і клали на шляху. 
<p>9 Люди, які йшли перед Ним і слідом за Ним, вигукували, проголошуючи: Осанна Синові Давидовому! Благословенний Той, Хто йде в Ім’я Господнє! Осанна на висотах! 
<p>10 Коли Він увійшов у Єрусалим, захвилювалося ціле місто, питаючи: Хто це Такий? 
<p>11 А натовп відповідав: Це — Пророк Ісус, Той, Котрий із Назарета галилейського. 
<p>12 Ісус увійшов у храм і вигнав усіх, хто продавав і купував у храмі, перекинув столи міняльників грошей і ослони тих, які продавали голубів, 
<p>13 і каже їм: Написано: Мій дім буде названий домом молитви, ви ж робите його печерою розбійників. 
<p>14 Підійшли до Нього сліпі та кульгаві в храмі, і Він оздоровив їх. 
<p>15 Первосвященики та книжники, побачивши чудеса, які Він чинив, і дітей, які вигукували в храмі: Осанна Синові Давидовому! — 
<p>16 обурилися і сказали Йому: Чи чуєш, що вони кажуть? А Ісус відповів їм: Так! Хіба ви не читали ніколи, що з уст немовлят і тих, які ссуть, Ти приготував хвалу? 
<p>17 Залишивши їх, Він пішов геть з міста до Витанії і замешкав там. 
<p>18 Уранці, повертаючись до міста, зголоднів. 
<p>19 Побачивши одну смоківницю при дорозі, Він підійшов до неї і нічого на ній не знайшов, крім самого листя, тож сказав їй: Хай довіку не буде від тебе плоду! І смоківниця враз усохла. 
<p>20 Учні, коли побачили це, здивувалися і кажуть: Як. швидко ця смоківниця засохла! 
<p>21 У відповідь Ісус сказав їм: Запевняю вас: якщо матимете віру і не будете сумніватися, то не лише зробите те, що сталося зі смоківницею, але коли й цій горі скажете: Піднесися і кинься в море! — так і станеться. 
<p>22 І все, що попросите в молитві з вірою, — одержите. 
<p>23 Коли Він увійшов у храм, до Нього, як Він навчав, підійшли первосвященики та старші народу і запитали: Якою владою Ти це робиш? І хто Тобі дав цю владу? 
<p>24 У відповідь Ісус сказав їм: Задам і Я вам одне запитання. Якщо на нього відповісте Мені, то і Я вам скажу, якою владою Я це чиню: 
<p>25 Хрещення Іванове звідки було? З неба чи від людей? Вони ж міркували між собою: Якщо скажемо: З неба, Він відкаже нам: То чому ви не повірили йому? 
<p>26 Якщо ж скажемо: Від людей, то боїмося народу, бо всі вважають Івана за пророка. 
<p>27 Тож у відповідь вони Ісусові сказали: Не знаємо! Тоді й Він промовив до них: І Я не скажу вам, якою владою Я це чиню! 
<p>28 Як. вам здається? Один чоловік мав двох синів. І прийшовши до першого, сказав: Сину, іди попрацюй сьогодні у винограднику! 
<p>29 Той же у відповідь сказав: Не хочу! Та пізніше, розкаявшись, пішов. 
<p>30 Підійшовши до другого, сказав так само. А той у відповідь промовив: Я іду, пане, — але не пішов. 
<p>31 Котрий із двох виконав волю батька? Кажуть: Перший! Промовляє до них Ісус: Запевняю вас, що митники й розпусниці випереджають вас до Царства Божого. 
<p>32 Бо прийшов до вас Іван дорогою праведності, та ви не повірили йому, а митники й розпусниці повірили йому; ви ж, побачивши це, не покаялися, щоб хоч потім повірити йому! 
<p>33 Слухайте іншу притчу. Був чоловік-господар, який насадив виноградник, обгородив його огорожею, викопав у ньому виноградну давильню, збудував башту, найняв робітників і відійшов. 
<p>34 Коли ж достигли плоди, послав він своїх рабів до робітників, щоб узяти свою частку врожаю. 
<p>35 Та робітники, схопивши його рабів, кого побили, кого вбили, кого закидали камінням. 
<p>36 Тоді він послав інших рабів, більше, ніж перед тим, але й з ними вчинили так само. 
<p>37 Нарешті послав до них свого сина, кажучи: Посоромляться мого сина. 
<p>38 Робітники ж, побачивши сина, заговорили між собою: Це спадкоємець; ходімо, вб’ємо його і одержимо його спадщину. 
<p>39 І схопивши його, викинули геть із виноградника і вбили. 
<p>40 Тож коли прийде господар виноградника, то що він зробить тим робітникам? 
<p>41 Кажуть йому: Злих люто вигубить, а виноградник передасть іншим робітникам, які будуть вчасно віддавати його частку. 
<p>42 Каже їм Ісус: Хіба ви не читали ніколи в Писаннях: Камінь, який будівничі відкинули як непридатний, саме він став наріжним. Від Господа це сталося, і це дивовижне в очах наших? 
<p>43 Тому й кажу це вам, що буде забране від вас Царство Боже і дане народові, який буде приносити його плоди. 
<p>44 І хто впаде на цей камінь, розіб’ється, а на кого він упаде, того розчавить. 
<p>45 Почувши його притчі, первосвященики та фарисеї зрозуміли, що Він говорить про них, 
<p>46 і намагалися Його схопити, та побоялися людей, котрі вважали Його за пророка. 

<h4>Матвія 22 
<p>1 У відповідь Ісус знову заговорив до них у притчах, кажучи: 
<p>2 Схоже Царство Небесне на одного чоловіка — царя, який справив весілля своєму синові. 
<p>3 Він послав своїх рабів покликати запрошених на весілля, але ті не захотіли прийти. 
<p>4 Тоді знову послав інших рабів, кажучи: Скажіть запрошеним: Ось, я приготував мій бенкет; моїх волів і годовану худобу зарізано, і все готове; приходьте на весілля! 
<p>5 А вони, знехтувавши, відійшли: один — на своє поле, другий — на свій торг; 
<p>6 інші ж, схопивши його рабів, познущалися над ними й повбивали. 
<p>7 Цар розгнівався, послав своє військо, вигубив убивць і спалив їхнє місто. 
<p>8 Тоді каже своїм рабам: Оскільки весілля готове, а запрошені виявилися недостойними, 
<p>9 то йдіть на роздоріжжя і кого тільки зустрінете, кличте на весілля. 
<p>10 Вийшовши на дороги, ті раби зібрали всіх, кого знайшли, — і злих, і добрих; і наповнилася весільна світлиця гістьми. 
<p>11 Цар прийшов подивитися на тих, які зібралися, і побачив чоловіка, не вбраного у весільний одяг, 
<p>12 і каже йому: Друже, як ти ввійшов сюди без весільного одягу? Той же мовчав. 
<p>13 Тоді сказав цар слугам: Зв’яжіть йому ноги й руки та викиньте в зовнішню темряву: там буде плач і скрегіт зубів. 
<p>14 Адже багато запрошених, та мало вибраних! 
<p>15 Тоді фарисеї пішли і зібрали раду, щоби зловити Його на слові. 
<p>16 І послали до Нього своїх учнів з іродіянами, кажучи: Учителю, знаємо, що Ти є праведний, правдиво навчаєш Божої дороги і не зважаєш ні на кого, бо не дивишся на обличчя людей. 
<p>17 Тож скажи нам, як Ти вважаєш: чи належить давати податок кесареві, чи ні? 
<p>18 Знаючи їхнє лукавство, Ісус сказав: Навіщо випробовуєте Мене, лицеміри? 
<p>19 Покажіть Мені податкову монету! Вони принесли Йому динарій. 
<p>20 А Він каже їм: Чий це образ і напис? 
<p>21 Відповідають: Кесаря! Тоді Він каже їм: То кесареве віддайте кесареві, а Боже — Богові! 
<p>22 Почувши це, ті здивувалися і, залишивши Його, відійшли. 
<p>23 Того дня підійшли до Нього садукеї, які твердять, що не існує воскресіння, і запитали Його, 
<p>24 кажучи: Учителю, Мойсей сказав: коли хто помре, не маючи дітей, то нехай його брат візьме його дружину і воскресить нащадків брата свого. 
<p>25 Було в нас семеро братів: і перший, одружившись, помер, не маючи дітей, залишив свою дружину своєму братові; 
<p>26 так само другий і третій — аж до сьомого. 
<p>27 Після всіх померла й жінка. 
<p>28 Тож котрого із семи буде вона дружиною у воскресінні? Адже всі мали її! 
<p>29 У відповідь Ісус сказав їм: Помиляєтеся, не знаючи ані Писання, ані сили Божої, 
<p>30 бо по воскресінні не одружуються і не виходять заміж, а є мов ангели на небі. 
<p>31 Щодо воскресіння з мертвих, то хіба ви не читали Слова Божого, яке говорить: 
<p>32 Я є Богом Авраама, Богом Ісаака, Богом Якова, — Богом не мертвих, а живих. 
<p>33 І почувши це, люди були в захопленні з Його вчення. 
<p>34 А фарисеї, почувши, що Він закрив уста садукеям, зібралися разом, 
<p>35 і один з них, законовчитель, запитав, випробовуючи Його: 
<p>36 Учителю, яка заповідь найбільша в Законі? 
<p>37 Він же сказав йому: Любитимеш Господа Бога свого всім своїм серцем, і всією своєю душею, і всією своєю думкою! 
<p>38 Це — перша і найбільша заповідь. 
<p>39 Друга — подібна до неї: Любитимеш свого ближнього, як самого себе! 
<p>40 На цих двох заповідях тримається весь Закон і Пророки. 
<p>41 Коли зібралися фарисеї, Ісус запитав їх, кажучи: 
<p>42 Що ви думаєте про Христа? Чий Він Син? Вони Йому відказали: Давидів. 
<p>43 Він каже їм: То як же Давид у Дусі називає Його Господом, говорячи: 
<p>44 Промовив Господь до мого Господа: Сядь праворуч Мене, доки не покладу Твоїх ворогів під Твої ноги? 
<p>45 Отже, якщо Давид називає Його Господом, як Він може бути йому сином? 
<p>46 І ніхто не міг відповісти Йому ні слова, тож від того дня ніхто більше не наважувався Його запитувати. 

<h4>Матвія 23 
<p>1 Тоді Ісус промовив до натовпу і до своїх учнів, 
<p>2 кажучи: На сидіння Мойсея посідали книжники та фарисеї. 
<p>3 Усе, що лише скажуть вам, робіть і виконуйте, але так, як вони, не чиніть, бо вони кажуть і не роблять. 
<p>4 Вони в’яжуть важкі, непосильні тягарі й кладуть на плечі людей, а самі пальцем своїм не хочуть їх поворухнути. 
<p>5 Усі свої вчинки вони роблять так, щоб їх бачили люди. Роблять ширшими свої філактерії та побільшують китиці, 
<p>6 люблять почесні місця на бенкетах і перші місця в синагогах, 
<p>7 і вітання на майданах, щоб їх кликали люди: Учителю! 
<p>8 Ви ж не називайте себе вчителями, бо один є у вас Учитель, а всі ви — брати. 
<p>9 І не називайте нікого на землі отцем, бо є один у вас Отець — Небесний. 
<p>10 Не називайтеся і наставниками, бо є один у вас Наставник — Христос. 
<p>11 Найбільший з вас нехай буде вам слугою. 
<p>12 Тому що хто буде себе підносити, буде принижений, а той, хто буде принижувати себе, буде піднесений. 
<p>13 Горе ж вам, книжники та фарисеї, лицеміри, тому що ви зачиняєте Царство Небесне перед людьми: і самі не входите, і тим, які йдуть, не дозволяєте ввійти. 
<p>14 [Горе вам, книжники та фарисеї, лицеміри, тому що ви поїдаєте хати вдовиць і про людське око довго молитеся, — за це отримаєте дуже тяжкий осуд]. 
<p>15 Горе вам, книжники та фарисеї, лицеміри, які обходите море і суходіл, аби здобути бодай одного новонаверненого, а коли це станеться, то робите його сином геєни — вдвічі гіршим за вас. 
<p>16 Горе вам, проводирі сліпі, які говорите: Хто клянеться храмом, то це нічого, а хто клянеться золотом храму, той винний. 
<p>17 Безумні й сліпі! Бо що є більше: золото чи храм, який освячує золото? 
<p>18 І: Хто клянеться жертовником, то це нічого, а хто клянеться даром, що на ньому, той винний. 
<p>19 [Нерозумні й] сліпі! Що більше: дар чи жертовник, який освячує той дар? 
<p>20 Отже, хто клянеться жертовником, клянеться ним і тим, що є на ньому; 
<p>21 і хто клянеться храмом, клянеться ним і Тим, Хто живе в ньому; 
<p>22 і хто клянеться небом, клянеться Божим престолом і Тим, Хто сидить на ньому. 
<p>23 Горе вам, книжники та фарисеї, лицеміри, бо даєте десятину з м’яти, кропу й кмину, а занедбали найважливіше в Законі: суд, милосердя та віру; і це належить робити, і того не залишати. 
<p>24 Проводирі ви сліпі, які відціджуєте комара, а верблюда ковтаєте. 
<p>25 Горе вам, книжники та фарисеї, лицеміри, бо очищаєте чашу й миску ззовні, а всередині вони повні здирства та ненаситності. 
<p>26 Фарисею сліпий, очисти спершу чашу всередині, щоб і ззовні вона стала чистою. 
<p>27 Горе вам, книжники та фарисеї, лицеміри, бо ви подібні до гробів побілених, які ззовні видаються гарними, а всередині повні мертвих кісток і всякої нечистоти. 
<p>28 Так і ви ззовні видаєтеся людям праведними, а всередині повні лицемірства й беззаконня. 
<p>29 Горе вам, книжники та фарисеї, лицеміри, бо будуєте гробниці пророкам і прикрашаєте пам’ятники праведникам, 
<p>30 і кажете: Коли б ми жили у дні наших батьків, то не були б їхніми спільниками в пролитті крові пророків! 
<p>31 Отак свідчите самі собі, що ви є синами тих, хто вбивав пророків. 
<p>32 Тож виповніть міру беззаконня ваших батьків. 
<p>33 Змії, поріддя гадюче! Як. втечете від суду геєни? 
<p>34 Тому Я посилаю до вас пророків, мудреців та книжників; з них деяких уб’єте і розіпнете, а деяких будете бичувати у ваших синагогах і гнати з міста до міста, 
<p>35 щоб упала на вас уся кров праведників, пролита на землі: від крові праведного Авеля до крові Захарії, сина Варахіїного, якого вбили ви між храмом і жертовником. 
<p>36 Запевняю вас: це все прийде на цей рід. 
<p>37 Єрусалиме, Єрусалиме, що вбиваєш пророків і побиваєш камінням посланих до тебе! Скільки разів хотів Я зібрати твоїх дітей, як квочка збирає своїх курчат під крила, та ви не захотіли! 
<p>38 Ось, залишається вам ваш дім порожнім. 
<p>39 Кажу вам: не побачите Мене відтепер, доки не скажете: Благословенний, Хто йде в Ім’я Господнє! 

<h4>Матвія 24 
<p>1 Вийшовши, Ісус пішов від храму; Його учні підійшли до Нього, щоби показати Йому будівлі храму. 
<p>2 А Ісус у відповідь сказав їм: Чи не бачите все це? Запевняю вас: не залишиться тут каменя на камені, який не буде зруйнований. 
<p>3 Коли Він сидів на Оливній горі, до Нього на самоті підійшли учні, кажучи: Скажи нам, коли це буде і яка ознака Твого приходу та кінця віку? 
<p>4 У відповідь Ісус сказав їм: Стережіться, щоби хтось вас не ввів у оману, 
<p>5 бо багато хто прийде під Моїм Ім’ям, кажучи: Я — Христос! — і багатьох зведуть. 
<p>6 Ви почуєте про війни і про чутки воєнні. Глядіть, не жахайтеся, бо має так статися; але це ще не кінець. 
<p>7 Бо повстане народ проти народу, і царство піде на царство, і буде голод, [і пошесті], і землетруси в різних місцях, 
<p>8 та це все — лише початок страждань. 
<p>9 Тоді видаватимуть вас на муки і вбиватимуть вас, і зненавидять вас усі народи через Моє Ім’я. 
<p>10 І тоді багато хто спокуситься, і одне одного будуть видавати, і зненавидять одне одного; 
<p>11 і повстануть численні лжепророки, і зведуть багатьох; 
<p>12 і через поширення беззаконня охолоне любов багатьох. 
<p>13 А той, хто вистоїть до кінця, буде спасенний. 
<p>14 І це Євангеліє Царства буде проповідуватися по всьому світі на свідчення всім народам, — і тоді прийде кінець. 
<p>15 Отже, коли побачите гидоту спустошення, що знаходиться на святому місці, провіщену пророком Даниїлом, — хто читає, нехай розуміє, — 
<p>16 тоді ті, хто в Юдеї, хай втікають у гори; 
<p>17 хто на даху, хай не сходить узяти те, що в його домі, 
<p>18 і хто на полі, хай не повертається назад узяти свій одяг. 
<p>19 Горе ж вагітним і тим, хто годуватиме грудьми в ті дні. 
<p>20 Тож моліться, щоб ваша втеча не сталася взимку або в суботу. 
<p>21 Адже тоді буде велике горе, якого не було від початку світу дотепер, і не буде. 
<p>22 Коли б не були ті дні вкорочені, то не спаслася б жодна людина. Але заради вибраних ті дні будуть вкорочені. 
<p>23 Тоді, коли хто вам скаже: Ось тут Христос! Або: Там! — не вірте. 
<p>24 Бо постануть лжехристи та лжепророки і будуть чинити великі ознаки й чудеса, щоби звести, якщо вдасться, навіть і вибраних. 
<p>25 Ось я попередив вас! 
<p>26 Отже, коли вам скажуть: Ось Він у пустелі! — не виходьте; Ось Він у потайних кімнатах! — не вірте, 
<p>27 адже як блискавка виходить зі сходу і з’являється аж на заході, таким буде й прихід Сина Людського; 
<p>28 бо де буде труп, там зберуться орли. 
<p>29 Відразу по тих днях горя сонце померкне, і місяць не дасть свого світла, і зорі падатимуть з неба, і небесні сили захитаються. 
<p>30 І тоді з’явиться ознака Сина Людського на небі, і заголосять усі племена землі, і побачать Сина Людського, Який іде на хмарах небесних з великою силою і славою; 
<p>31 і з гучною сурмою Він пошле Своїх ангелів, і зберуть Його вибраних із чотирьох вітрів, з одного кінця неба до другого. 
<p>32 Від смоківниці навчіться притчі: коли вже її бруньки стають м’якими і випускають листя, знаєте, що близько літо; 
<p>33 так і ви, коли все це побачите, знайте, що близько, вже при дверях. 
<p>34 Запевняю вас: не мине цей рід, як усе це збудеться. 
<p>35 Небо і земля проминуть, а Мої слова не проминуть. 
<p>36 Про той же день і годину не знає ніхто: ані небесні ангели, ані Син, а тільки один Отець. 
<p>37 Адже так, як було за днів Ноя, таким буде прихід Сина Людського. 
<p>38 Бо так, як у ті дні перед потопом їли й пили, одружувалися і виходили заміж — аж до того дня, коли Ной увійшов у ковчег, 
<p>39 і ніхто не знав, аж ось прийшов потоп і забрав усіх, — таким буде і прихід Сина Людського. 
<p>40 Тоді двоє будуть у полі: один буде забраний, а один залишиться; 
<p>41 дві будуть молоти на жорнах: одна буде забрана, а одна залишиться. 
<p>42 Отже, пильнуйте, бо не знаєте, якого дня прийде ваш Господь. 
<p>43 Тож пам’ятайте, що коли б господар знав, в яку сторожу приходить злодій, він пильнував би і не дав би підкопати свого дому. 
<p>44 Тому й ви будьте готові, бо Син Людський приходить тієї години, про яку й не думаєте. 
<p>45 Хто ж є вірним і мудрим рабом, якого поставить пан над своєю челяддю, щоби вчасно давати їм їжу? 
<p>46 Блаженний той раб, якого пан, коли прийде, знайде, що він так робить. 
<p>47 Запевняю вас, що він поставить його над усім своїм маєтком. 
<p>48 А коли той злий раб скаже у своєму серці: Мій пан запізнюється! — 
<p>49 і почне бити своїх товаришів, а їсти й пити з п’яницями, 
<p>50 то прийде пан того раба в день, в який не сподівається, і в годину, якої не знає; 
<p>51 розітне його навпіл і визначить його долю з лицемірами; там буде плач і скрегіт зубів. 

<h4>Матвія 25 
<p>1 Тоді Царство Небесне буде подібне до десятьох дів, які, взявши свої каганці, вийшли назустріч молодому. 
<p>2 П’ять із них були нерозумні, а п’ять — мудрі. 
<p>3 Нерозумні, взявши свої каганці, не взяли з собою олії. 
<p>4 А мудрі разом зі своїми каганцями в посудинах взяли олію. 
<p>5 Оскільки молодий запізнювався, усі задрімали й поснули. 
<p>6 А опівночі пролунав крик: Ось молодий, виходьте йому назустріч! 
<p>7 Тоді всі ті діви встали і приготували свої каганці. 
<p>8 Нерозумні сказали мудрим: Дайте нам вашої олії, бо наші каганці гаснуть! 
<p>9 А мудрі у відповідь сказали: Щоби часом не забракло і нам, і вам, краще підіть до продавців, та й купіть собі. 
<p>10 Коли вони пішли купувати, прийшов молодий, і ті, які були готові, пішли з ним на весілля, і за ними замкнули двері. 
<p>11 Потім приходять й інші діви, та й кажуть: Пане, пане, відчини нам! 
<p>12 А він у відповідь сказав: Запевняю вас, я вас не знаю! 
<p>13 Тож пильнуйте, бо не знаєте ні дня, ні години, [коли Син Людський прийде]. 
<p>14 Подібно, як один чоловік, відходячи, покликав своїх рабів і передав їм своє майно; 
<p>15 одному дав п’ять талантів, другому — два, а третьому — один, кожному згідно з його спроможністю, і відійшов. 
<p>16 Той, хто одержав п’ять талантів, негайно пішов, пустив їх в обіг і заробив ще п’ять; 
<p>17 так само той, хто взяв два, заробив ще два. 
<p>18 А той, хто одержав один, пішов і закопав у землю гроші свого пана. 
<p>19 Через тривалий час приходить пан тих рабів і розраховується з ними. 
<p>20 Підійшов той, який одержав п’ять талантів, — приніс ще п’ять талантів і каже: Пане, п’ять талантів ти мені передав. Ось іще п’ять талантів я придбав! 
<p>21 Сказав йому його пан: Гаразд, рабе добрий і вірний! У малому був ти вірний, над великим тебе поставлю. Увійди в радість свого пана! 
<p>22 Підійшов і той, який одержав два таланти, і сказав: Пане, два таланти ти мені передав. Ось іще два таланти я заробив! 
<p>23 Сказав йому пан: Гаразд, рабе добрий і вірний! У малому був ти вірний, над великим тебе поставлю. Увійди в радість свого пана! 
<p>24 Підійшов і той, який одержав один талант, і сказав: Пане, знав я тебе, що ти жорстока людина: жнеш, де не сіяв, і збираєш, де не розсипав. 
<p>25 Я, побоявшись, пішов і сховав твій талант у землю. Ось, бери своє! 
<p>26 У відповідь його пан сказав йому: Злий і лінивий рабе! То ти знав, що я жну, де не сіяв, і збираю, де не розсипав? 
<p>27 Треба тобі було віддати мої гроші торговцям, і тепер я взяв би своє з прибутком. 
<p>28 Тож візьміть у нього талант і дайте тому, хто має десять талантів. 
<p>29 Адже кожному, хто має, дано буде, і матиме ще більше, а від того, який не має, буде забране і те, що має. 
<p>30 А нікчемного раба викиньте в зовнішню темряву; там буде плач і скрегіт зубів! [Це сказавши, закликав: Хто має вуха, щоби слухати, нехай слухає]! 
<p>31 Коли прийде Син Людський у Своїй славі й усі ангели з Ним, тоді сяде на престолі Своєї слави; 
<p>32 і зберуться перед Ним усі народи, і відділить їх одне від одного, як пастух відділяє овець від козлів; 
<p>33 і поставить овець праворуч, а козлів — ліворуч. 
<p>34 Тоді Цар скаже тим, які праворуч: Прийдіть, благословенні Мого Отця, успадкуйте Царство, приготоване вам від створення світу! 
<p>35 Бо голодував Я, і ви дали Мені їсти; спраглим був, і ви Мене напоїли; чужинцем був Я, і ви Мене прийняли; 
<p>36 не мав одягу, і ви Мене одягнули; хворів, і ви Мене відвідали; у в’язниці був Я, і ви прийшли до Мене! 
<p>37 Тоді озвуться до Нього праведні, кажучи: Господи, коли ми бачили Тебе голодним і нагодували, або спраглим і напоїли? 
<p>38 Коли ми бачили Тебе чужинцем і прийняли, або нагим і одягнули? 
<p>39 Коли ми бачили Тебе хворим, або у в’язниці, і прийшли до Тебе? 
<p>40 Цар у відповідь скаже їм: Запевняю вас: те, що зробили одному з Моїх найменших братів, ви зробили Мені. 
<p>41 Тоді скаже й тим, які ліворуч: Ідіть від Мене, прокляті, у вічний вогонь, приготований дияволові та його ангелам! 
<p>42 Бо голодував Я, а ви не дали Мені їсти; спраглим був Я, а ви не напоїли Мене; 
<p>43 чужинцем був, а ви не прийняли Мене; нагим був, а ви не одягнули Мене; був хворим і у в’язниці, а ви не відвідали Мене. 
<p>44 Тоді озвуться і ті, кажучи: Господи, коли це ми бачили Тебе голодним, або спраглим, або чужинцем, або нагим, або хворим, або у в’язниці й не послужили Тобі? 
<p>45 Тоді у відповідь скаже їм: Запевняю вас: коли ви не зробили цього одному з найменших, то не зробили й Мені. 
<p>46 І підуть ті на вічне покарання, а праведні — на життя вічне. 

<h4>Матвія 26 
<p>1 Коли Ісус промовив усі ці слова, то сказав Своїм учням: 
<p>2 Ви знаєте, що через два дні буде Пасха, і Син Людський буде виданий на розп’яття. 
<p>3 Тоді зібралися первосвященики, [книжники] та старші народу у дворі первосвященика на ім’я Каяфа 
<p>4 і змовилися підступом схопити Ісуса та вбити. 
<p>5 Однак вони казали: Не у свято, щоб не сталося заколоту в народі! 
<p>6 І ось, коли Ісус був у Витанії, у домі Симона прокаженого, 
<p>7 до нього підійшла жінка, яка мала алебастрову посудину з дорогоцінним миром, і, коли Він сидів, вилила Йому на голову. 
<p>8 Побачивши це, учні обурилися і сказали: Навіщо така даремна трата? 
<p>9 Адже це можна було дорого продати і роздати бідним! 
<p>10 Зрозумівши, Ісус сказав їм: Навіщо ви докоряєте жінці? Вона зробила Мені добре діло; 
<p>11 бідних ви завжди маєте із собою, а Мене не завжди маєте. 
<p>12 Виливши миро на Моє тіло, вона вчинила це на Мій похорон. 
<p>13 Запевняю вас: де тільки буде проповідуватися це Євангеліє в усьому світі, буде розповідатися і про те, що вона зробила, — на згадку про неї. 
<p>14 Тоді один із дванадцятьох, якого звали Юд. Іскаріотський, пішов до первосвящеників 
<p>15 і сказав: Що ви дасте мені, і я видам Його вам? Вони ж заплатили йому тридцять срібних монет. 
<p>16 І відтоді він шукав слушної нагоди, щоб Його видати. 
<p>17 Першого дня Опрісноків до Ісуса підійшли учні й запитали: Де хочеш, щоб ми приготували Тобі спожити пасху? 
<p>18 Він відповів: Ідіть у місто до одного чоловіка й скажіть йому: Учитель каже: Мій час близько, у тебе справлю Пасху зі Своїми учнями. 
<p>19 Учні зробили так, як звелів їм Ісус, і приготували пасху. 
<p>20 Коли настав вечір, Він сів до столу з дванадцятьма [учнями] 
<p>21 і, як вони їли, сказав: Запевняю вас, що один із вас Мене видасть. 
<p>22 Дуже сумуючи, кожний почав говорити Йому: Чи не я, Господи? 
<p>23 А Він у відповідь сказав: Той, хто вмочить зі Мною рукою в мисці, — Мене видасть. 
<p>24 Син Людський іде, як написано про Нього, але горе тій людині, яка зрадить Сина Людського. Краще було б тій людині не народитися! 
<p>25 Озвався і Юда, зрадник Його, і сказав: Чи це не я, Учителю? Відповів йому: Ти сказав. 
<p>26 Коли ж вони їли, Ісус, узявши хліб і поблагословивши, переломив, дав учням і сказав: Прийміть, їжте, це — тіло Моє. 
<p>27 Потім узяв чашу і, віддавши подяку, подав їм і сказав: Пийте з неї всі, 
<p>28 бо це кров Моя [Нового] Завіту, що за багатьох проливається на відпущення гріхів. 
<p>29 Та кажу вам, що віднині не питиму із цього плоду виноградного аж до того дня, коли його новим питиму з вами в Царстві Мого Отця. 
<p>30 Заспівавши, вони вийшли на Оливну гору. 
<p>31 Тоді каже їм Ісус: Ви всі спокуситеся Мною цієї ночі, бо написано: Уражу пастиря — і розсіються вівці отари. 
<p>32 А після Мого воскресіння Я випереджу вас у Галилеї. 
<p>33 У відповідь Петро сказав Йому: Навіть якщо всі спокусяться в Тобі, то я ніколи не спокушуся! 
<p>34 Ісус промовив до нього: Запевняю тебе, що цієї ночі, перш ніж заспіває півень, ти тричі від Мене відречешся. 
<p>35 Каже Йому Петро: Якби мені навіть треба було померти з Тобою, не відречуся від Тебе! Так само сказали і всі учні. 
<p>36 Тоді Ісус приходить з ними до місця, яке зветься Гетсиманія, і каже їм: Посидьте тут, поки Я піду і там помолюся. 
<p>37 І, взявши Петра та двох Зеведеєвих синів, почав сумувати й тужити. 
<p>38 Тоді каже їм: Смертельним смутком охоплена душа Моя. Залишайтеся тут і пильнуйте зі Мною! 
<p>39 І, пройшовши трохи далі, упав долілиць, молячись і кажучи: Отче Мій, якщо можливо, нехай Мене обмине ця чаша; однак не як Я хочу, а як Ти. 
<p>40 Повертається до учнів і знаходить, що вони сплять, і каже Петрові: То не змогли ви й однієї години попильнувати зі Мною? 
<p>41 Пильнуйте та моліться, щоб не потрапити у спокусу, бо дух бадьорий, а тіло немічне. 
<p>42 Знову відійшов; удруге почав молитися, промовляючи: Отче Мій, якщо ця чаша не може обминути, щоб Я не пив її, нехай буде Твоя воля. 
<p>43 Повернувшись, побачив, що вони знову спали, бо їхні очі стали важкими. 
<p>44 Залишивши їх, Він відійшов, знову помолився і втретє повторив ті самі слова. 
<p>45 Тоді приходить до учнів і каже їм: Ви все ще спите й відпочиваєте? Ось наблизилася година, і Син Людський видається в руки грішників. 
<p>46 Устаньте, ходімо, бо наблизився Мій зрадник! 
<p>47 Він ще говорив, як прийшов Юда, один із дванадцятьох, а з ним велика юрба з мечами та киями від первосвящеників і старших народу. 
<p>48 А той, хто видавав Його, подав їм знак, кажучи: Кого я поцілую, то Він. Схопіть Його! 
<p>49 Він відразу підійшов до Ісуса і сказав: Радій, Учителю! — та й поцілував Його. 
<p>50 Ісус запитав його: Друже, для чого ти прийшов? А ті підступили, наклали руки на Ісуса й схопили Його. 
<p>51 І ось один із тих, які були з Ісусом, простягнувши руку, вихопив свого меча і вдарив раба первосвященика й відтяв йому вухо. 
<p>52 Тоді каже йому Ісус: Поверни свого меча на його місце, бо всі, хто бере меч, від меча загинуть. 
<p>53 Чи ти думаєш, що Я не можу вблагати Мого Отця, аби Він дав Мені понад дванадцять легіонів ангелів? 
<p>54 Як. же тоді збудуться Писання, що так має статися? 
<p>55 У той час Ісус промовив до юрби: Немов на розбійника ви вийшли з мечами й киями, щоб Мене схопити; щодня Я перебував у храмі, навчаючи, і ви не схопили Мене. 
<p>56 Це ж усе сталося, аби збулося Писання пророків. Тоді всі учні, залишивши Його, втекли. 
<p>57 Ті, котрі схопили Ісуса, повели Його до первосвященика Каяфи, де зібралися книжники та старші. 
<p>58 Петро ж ішов за Ним віддалік до двору первосвященика і, увійшовши всередину, сів зі слугами, щоби побачити, чим то закінчиться. 
<p>59 А первосвященики [та старші] і весь синедріон шукали фальшивого свідчення проти Ісуса, щоби Його вбити, 
<p>60 але не знаходили, хоч виступало багато лжесвідків. Нарешті прийшло двоє 
<p>61 і кажуть: Він говорив: Я можу зруйнувати Божий храм і за три дні відбудувати. 
<p>62 Первосвященик устав і сказав Йому: Нічого не відповідаєш на те, що вони проти Тебе свідчать? 
<p>63 Але Ісус мовчав. І первосвященик сказав Йому: Заклинаю Тебе Богом Живим, щоб Ти сказав нам: Чи Ти Христос — Син Божий? 
<p>64 Ісус йому відповів: Ти сказав! Однак Я кажу вам: відтепер ви побачите Сина Людського, Який буде сидіти праворуч Сили та прийде на хмарах небесних! 
<p>65 Тоді первосвященик роздер свій одяг, кажучи: Він сказав богохульство! Яких ще потребуємо свідків? Ось, тепер ви чули богохульство! 
<p>66 Як. ви вважаєте? Вони ж у відповідь сказали: Він повинен померти! 
<p>67 Тоді плювали Йому в обличчя та били Його, а інші били по щоках 
<p>68 і приговорювали: Пророкуй нам, Христе, хто Тебе вдарив? 
<p>69 Петро сидів ззовні у дворі; до нього підійшла одна служниця, кажучи: І ти був з Ісусом галилейцем! 
<p>70 Але він відрікся перед усіма, промовивши: Не знаю, що ти кажеш! 
<p>71 Коли ж він вийшов до брами, побачила його інша й каже тим, які там були: Цей був з Ісусом Назарянином! 
<p>72 І знову відрікся з клятвою: Я не знаю Цієї Людини! 
<p>73 Дещо згодом підійшли ті, які там стояли, і сказали Петрові: Та ти справді один з них, бо і твоя говірка тебе виявляє! 
<p>74 Тоді він почав зарікатися і клястися, що не знав Цієї Людини. І враз заспівав півень. 
<p>75 Тож згадав Петро слова, які сказав Ісус: Перше ніж півень заспіває, ти тричі відречешся від Мене. І, вийшовши геть, він гірко заплакав. 

<h4>Матвія 27 
<p>1 Коли ж настав ранок, усі первосвященики і старші народу скликали раду проти Ісуса, щоб убити Його; 
<p>2 і, зв’язавши Його, повели й передали правителеві Пилату. 
<p>3 Тоді Юда, який Його видав, побачивши, що Він засуджений, розкаявся і повернув тридцять срібних монет первосвященикам і старшим, 
<p>4 кажучи: Я згрішив, видавши невинну кров. Вони ж сказали: А що нам до того? Сам дивися. 
<p>5 Тоді він кинув срібняки в храмі, пішов геть і повісився. 
<p>6 А первосвященики, узявши срібняки, сказали: Не годиться класти їх до скарбниці, бо це ціна крові. 
<p>7 Порадившись, вони купили на них гончарське поле, щоб хоронити там чужинців. 
<p>8 Тому те поле досі зветься Полем крові. 
<p>9 Тоді сповнилося сказане через пророка Єремію, який говорив: І взяли вони тридцять срібняків — вартість Оціненого, — Того, Кого оцінили сини Ізраїля, 
<p>10 і дали їх за гончарське поле, як наказав мені Господь. 
<p>11 Ісус же став перед правителем. Правитель запитав Його: Чи ти юдейський Цар? Ісус відповів: Ти кажеш! 
<p>12 Коли первосвященики і старші Його звинувачували, Він нічого не відповідав. 
<p>13 Тоді Пилат каже Йому: Хіба не чуєш, скільки проти Тебе свідчать? 
<p>14 Але Він не відповідав йому на жодне слово, так що правитель дуже дивувався. 
<p>15 На кожне свято правитель мав звичай відпускати народові одного в’язня, якого бажали. 
<p>16 Був же тоді відомий в’язень, якого звали Вараввою. 
<p>17 Коли вони зібралися, Пилат сказав їм: Кого хочете, щоб я відпустив вам, Ісуса Варавву чи Ісуса, Котрий зветься Христос? 
<p>18 Адже знав, що через заздрощі видали Його. 
<p>19 Коли ж він сидів на судилищі, послала до нього його дружина сказати: Не май нічого до Того Праведника, бо я багато натерпілася нині вві сні через Нього! 
<p>20 А первосвященики й старші підмовили людей, аби просити за Варавву, а Ісуса щоб убити. 
<p>21 Правитель озвався і сказав їм: Кого з двох хочете, щоб я відпустив вам? Вони сказали: Варавву. 
<p>22 Пилат їм відповів: А що я маю зробити з Ісусом, Який зветься Христос? Усі закричали: Нехай буде розп’ятий! 
<p>23 Він же сказав: А який злочин Він скоїв? Та вони ще дужче кричали: Нехай буде розп’ятий! 
<p>24 Побачивши, що нічого не вдіє, а заколот дедалі посилюється, Пилат узяв воду, вмив руки перед народом і сказав: Невинний я в крові Цього Праведника ! Дивіться самі! 
<p>25 У відповідь весь народ закричав: Кров Його на нас і на наших дітях! 
<p>26 Тоді відпустив їм Варавву, а Ісуса після бичування видав на розп’яття. 
<p>27 Тоді воїни правителя, взявши Ісуса до преторію, зібрали через Нього весь підрозділ. 
<p>28 І, роздягнувши Його, накинули на Нього багряницю 
<p>29 та, сплівши вінок з тернини, поклали Йому на голову, а тростину дали в праву руку і, упавши на коліна перед Ним, глузували з Нього, кажучи: Радій, Царю юдейський! 
<p>30 І плювали на Нього та, взявши тростину, били Його по голові. 
<p>31 А коли наглузувалися з Нього, стягли з Нього багряницю, надягли на Нього Його одяг і повели на розп’яття. 
<p>32 Виходячи, зустріли чоловіка з Киринеї на ім’я Симон, якого примусили нести Його хрест. 
<p>33 Коли прийшли на місце, яке зветься Голгофа, що в перекладі означає Череповище, 
<p>34 дали Йому випити вина, змішаного з жовчю, але Він, покуштувавши, не схотів пити. 
<p>35 А ті, які розіп’яли Його, кидаючи жереб, поділили Його одяг 
<p>36 і, посідавши, стерегли Його там. 
<p>37 Над Його головою прибили напис Його провини: Це Ісус — Цар юдейський. 
<p>38 Тоді розіп’яли з Ним двох розбійників: одного — праворуч, другого — ліворуч. 
<p>39 А ті, хто проходив повз Нього, лихословили Його, похитуючи своїми головами 
<p>40 і кажучи: Ти, Котрий руйнуєш храм і за три дні відбудовуєш, спаси Себе Самого! Якщо Ти є Син Божий, то зійди з хреста! 
<p>41 Так само й первосвященики з книжниками та старшими, глузуючи, говорили: 
<p>42 Інших спасав, а Себе Самого не може спасти?! Він, Цар ізраїльський, нехай зійде тепер з хреста — і повіримо в Нього. 
<p>43 Він покладав надію на Бога; нехай тепер Його визволить, якщо хоче, бо Він сказав: Я — Божий Син! 
<p>44 Так само і розбійники, розп’яті з Ним, насміхалися з Нього. 
<p>45 Від шостої години по всій землі тривала темрява — аж до дев’ятої години. 
<p>46 А о дев’ятій годині Ісус скрикнув гучним голосом, кажучи: Елі, Елі, лема савахтані? Тобто: Боже Мій, Боже Мій, чому Ти Мене покинув? 
<p>47 Деякі з тих, які там стояли, почувши це, говорили, що Він кличе Іллю. 
<p>48 І зараз же один із них, підбігши, взяв губку, наповнив її оцтом, настромив на очеретину і дав Йому пити. 
<p>49 Інші ж казали: Облиш, подивимося, чи прийде Ілля Його спасати. 
<p>50 Ісус же, знову голосно скрикнувши, віддав духа. 
<p>51 І ось завіса храму роздерлася надвоє — згори додолу; земля затряслася, скелі порозпадалися, 
<p>52 гроби повідкривалися, багато тіл померлих святих устали 
<p>53 і, вийшовши з гробів після Його воскресіння, ввійшли до святого міста і явилися багатьом. 
<p>54 А сотник і ті, які з ним стерегли Ісуса, побачивши землетрус і те, що сталося, дуже злякалися й говорили: Справді, Він був Божий Син! 
<p>55 Було ж там багато жінок, які дивилися здалека; вони йшли за Ісусом з Галилеї, прислуговуючи Йому. 
<p>56 Поміж ними була Марія Магдалина, Марія — мати Якова та Йосифа, мати Зеведеєвих синів. 
<p>57 Коли настав вечір, прийшов заможний чоловік з Ариматеї на ім’я Йосиф, який і сам був учнем Ісуса; 
<p>58 він прийшов до Пилата й попросив тіло Ісуса. Після чого Пилат наказав дати. 
<p>59 Взявши тіло, Йосиф обгорнув Його чистим полотном 
<p>60 і поклав Його до своєї нової гробниці, яку висік у скелі, та, прикотивши до отвору гробниці великий камінь, відійшов. 
<p>61 Була ж там Марія Магдалина і друга Марія, які сиділи напроти гробу. 
<p>62 Наступного дня, що після п’ятниці, зібралися первосвященики та фарисеї до Пилата 
<p>63 і кажуть: Пане, ми пригадали, що той обманщик сказав ще за життя: Через три дні Я воскресну! 
<p>64 Тож накажи стерегти гробницю до третього дня, щоби часом Його учні, прийшовши вночі, не викрали Його та не сказали народові: Він воскрес із мертвих! — бо буде цей останній обман гірший від першого. 
<p>65 Пилат сказав їм: Маєте варту, ідіть і забезпечте, як знаєте. 
<p>66 Вони пішли й забезпечили гробницю: опечатали камінь і поставили варту. 

<h4>Матвія 28 
<p>1 Після суботнього вечора, як розвиднялося першого дня тижня, прийшла Марія Магдалина й інша Марія, щоб навідатися до гробу. 
<p>2 І ось стався великий землетрус, бо Господній ангел, зійшовши з неба, підійшов і відкотив камінь від отвору гробниці та сів на ньому. 
<p>3 Був же його вигляд, мов блискавка, а його одяг — білий, мов сніг. 
<p>4 Зі страху перед ним затремтіла варта і стала, наче мертва. 
<p>5 Та ангел озвався і сказав жінкам: Не бійтеся, бо знаю, що ви шукаєте Ісуса розп’ятого! 
<p>6 Немає Його тут, бо Він воскрес, як сказав. Ідіть, подивіться на місце, де Він лежав. 
<p>7 Швидше ідіть та скажіть Його учням, що Він устав із мертвих; Він чекатиме вас у Галилеї, там Його і побачите. Ось, я сказав вам! 
<p>8 Вони з поспіхом відійшли від гробниці — зі страхом та великою радістю; побігли, щоби сповістити Його учнів. 
<p>9 [Коли ж вони йшли сповістити Його учнів], ось Ісус зустрів їх, кажучи: Радійте ! Вони ж підійшли, обняли Його ноги й поклонилися Йому. 
<p>10 Тоді каже їм Ісус: Не бійтеся, ідіть, сповістіть Моїм братам, щоб ішли до Галилеї, — там Мене побачать. 
<p>11 Коли вони йшли, дехто з вартових, прийшовши до міста, сповістив первосвященикам про все, що сталося. 
<p>12 Зібравшись зі старшими та скликавши раду, дали достатньо грошей воїнам 
<p>13 і сказали: Говоріть, що Його учні, прийшовши вночі, викрали Його, коли ми спали. 
<p>14 А як почує це правитель, ми переконаємо його, і він вас не буде турбувати. 
<p>15 Тож вони, взявши гроші, зробили так, як їх навчили. І це слово розійшлося між юдеями — аж до сьогодні. 
<p>16 А одинадцять учнів пішли до Галилеї на гору, куди вказав їм Ісус, 
<p>17 і, побачивши Його, поклонилися, а деякі засумнівалися. 
<p>18 Та Ісус, підійшовши, промовив до них: Дана Мені вся влада на небі й на землі. 
<p>19 Тож ідіть і навчіть усі народи, хрестячи їх в Ім’я Отця, і Сина, і Святого Духа, 
<p>20 навчаючи їх зберігати все, що Я заповів вам. І ось Я з вами по всі дні аж до кінця віку! [Амінь]. 