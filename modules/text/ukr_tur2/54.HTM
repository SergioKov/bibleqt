<h2></h2>

<h4>Дії 1 
<p>1 Першу книгу я написав про все, Теофіле, що Ісус почав робити й навчати, 
<p>2 аж до того дня, коли, давши через Святого Духа накази апостолам, яких вибрав, Він вознісся. 
<p>3 Після Своїх страждань Він постав живий перед ними, з багатьма доказами, з’являючись їм упродовж сорока днів і розповідаючи про Царство Боже. 
<p>4 І як були зібрані разом, Він звелів їм з Єрусалима не відходити, але очікувати обітниці від Отця, про котру, — сказав Він, — ви чули від Мене, 
<p>5 бо Іван хрестив водою, ви ж за декілька тих днів будете хрещені Духом Святим! 
<p>6 А вони зійшлися й запитували Його, кажучи: Господи, чи не в цей час Ти відновиш царство Ізраїля? 
<p>7 Та Він сказав їм: Не вам знати час і строки, котрі Отець встановив Своєю владою, 
<p>8 але ви приймете силу, коли Святий Дух зійде на вас, і ви будете Моїми свідками в Єрусалимі, по всій Юдеї та Самарії — і аж до краю землі! 
<p>9 Сказавши це, коли вони дивилися, Він став підійматися, і хмара забрала Його з їхніх очей. 
<p>10 Як. вони вдивлялися в небо, коли Він віддалявся, то два мужі в білих одежах постали перед ними 
<p>11 і сказали: Галилейські мужі, чого стоїте і вдивляєтеся в небо? Цей Ісус, Який вознісся від вас на небо, прийде так само, як оце ви бачили, коли Він відходив на небо! 
<p>12 Тоді вони повернулися в Єрусалим з гори, званої Оливною, що недалеко від Єрусалима, — на відстані ходи в суботу. 
<p>13 Прийшовши, вони увійшли в горницю, де були Петро та Іван, Яків і Андрій, Филип і Хома, Вартоломій та Матвій, Яків Алфеїв та Симон Зилот і Юд. Яковів. 
<p>14 Усі вони з жінками, з Марією, матір’ю Ісуса, та Його братами перебували однодушно в молитві [й благанні]. 
<p>15 Тими ж днями Петро, ставши серед братів, а людей було близько ста двадцяти осіб, сказав: 
<p>16 Мужі, брати! Треба було, аби сповнилося Писання, яке провіщав Дух Святий устами Давида про Юду, котрий привів тих, які схопили Ісуса, 
<p>17 бо він був зарахований до нас і отримав частку в цьому служінні. 
<p>18 Він здобув місце ціною неправди і, коли впав сторчма головою, розпоров живіт, і випали всі його нутрощі. 
<p>19 Це стало відомо всім мешканцям Єрусалима, тому те місце їхньою мовою зветься Акелдама, тобто Поле крові. 
<p>20 Адже в книзі Псалмів написано: Нехай стане його житло пусткою і хай не буде нікого, хто жив би в ньому! А також: Служіння його нехай візьме інший! 
<p>21 Отже, треба, щоб один з тих мужів, який був з нами впродовж усього часу, коли Господь Ісус перебував і спілкувався з нами, — 
<p>22 почавши від хрещення Івана і до дня, як Він вознісся від нас, — щоб разом із нами один з них був свідком Його воскресіння. 
<p>23 І поставили двох: Йосифа, якого називали Варсавою, котрий був прозваний Юстом, і Маттія, 
<p>24 та, помолившись, сказали: Ти, Господи, Який знаєш серця всіх, покажи, кого з цих двох Ти вибрав 
<p>25 зайняти місце служіння і апостольства, замість Юди, який відпав, щоби піти на своє місце! 
<p>26 І кинули жереб. І випав жереб на Маттія, якого й зараховано до одинадцятьох апостолів. 

<h4>Дії 2 
<p>1 Коли настав день П’ятидесятниці, усі вони були однодушно разом. 
<p>2 Раптом з неба долинув шум, наче подув бурхливий вітер, і наповнив увесь дім, де вони сиділи. 
<p>3 І з’явилися їм поділені язики, наче вогняні, і осіли на кожного з них. 
<p>4 І всі вони наповнилися Духом Святим і почали говорити іншими мовами, як Дух велів їм промовляти. 
<p>5 А в Єрусалимі перебували юдеї та побожні люди з кожного народу, який під небом. 
<p>6 Коли ж стався цей шум, зібрався натовп, і були збентежені, коли почули, що кожний говорить до них їхньою власною мовою. 
<p>7 Вони в нестямі дивувалися і говорили [один до одного]: Хіба всі ці, які говорять, не галилейці? 
<p>8 Як. же це, що ми чуємо кожний своєю рідною мовою, в якій ми народилися? 
<p>9 Партянці й мідянці, еламітці й ті, хто з Месопотамії, з Юдеї та Кападокії, з Понту й Азії, 
<p>10 Фригії і Памфилії, Єгипту й околиць Лівії, що біля Киринеї, і захожі римляни, 
<p>11 юдеї і прозеліти, критяни й араби, — чуємо, як вони говорять нашими мовами про Божу велич! 
<p>12 Тож усі дивувалися і, розгублені, говорили одне одному: Що ж це має бути? 
<p>13 Інші, глузуючи, казали, що вони понапивалися вина. 
<p>14 А Петро, ставши з одинадцятьма, підвищив свій голос і сказав їм: Мужі юдейські й усі мешканці Єрусалима! Нехай буде це вам відоме, — прислухайтеся до моїх слів! 
<p>15 Вони не п’яні, як ви думаєте, бо щойно третя година дня. 
<p>16 Але це те, що провістив пророк Йоіл: 
<p>17 І буде останніми днями, — каже Бог, — Я виллю від Духа Мого на всяке тіло, і будуть пророкувати ваші сини і ваші дочки, а ваші юнаки видіння побачать, і вашим старцям будуть снитися сни. 
<p>18 І в ті дні виллю від Духа Мого на Моїх рабів і на Моїх рабинь, і будуть пророкувати. 
<p>19 І дам чудеса на небі вгорі й ознаки на землі внизу: кров, вогонь і куряву диму. 
<p>20 Сонце обернеться на темряву, а місяць — на кров, перш ніж прийде Господній день, великий та славний! 
<p>21 І станеться, що кожний, хто покличе Господнє Ім’я, спасеться! 
<p>22 Мужі ізраїльські, послухайте оці слова: Ісуса Назарянина, мужа, про Котрого вам засвідчив Бог могутніми проявами, чудесами й ознаками, які Бог учинив через Нього серед вас, як самі знаєте, 
<p>23 Його, виданого згідно з Божим задумом і передбаченням, ви вбили, прибивши до хреста руками беззаконників; 
<p>24 та Бог Його воскресив, звільнивши від мук смерті, бо не під силу було їй втримати Його. 
<p>25 Давид говорить про Нього: Я завжди бачив Господа переді мною, бо Він — праворуч мене, щоб я не похитнувся. 
<p>26 Тому зраділо моє серце і звеселився мій язик, навіть тіло моє сповниться надією, 
<p>27 бо Ти не залишиш душі моєї в аді й не даси Своєму Святому побачити тління. 
<p>28 Ти дав мені пізнати дороги життя і сповниш мене радістю присутності Своєї! 
<p>29 Мужі-брати! Потрібно сміливо сказати вам про патріарха Давида, який помер і був похований, і його гріб у нас аж дотепер. 
<p>30 Будучи пророком і знаючи, що Бог клятвою пообіцяв йому з його нащадків [підняти Христа за тілом і] посадити на його престолі, 
<p>31 він пророче говорив про воскресіння Христа, що Він не залишиться в аді, і тіло Його не побачить тління. 
<p>32 Цього Ісуса воскресив Бог, свідками чого є ми всі. 
<p>33 Отже, правицею Божою був Він вознесений, обітницю Святого Духа одержав від Отця і вилив те, що ви бачите і чуєте. 
<p>34 Давид не піднявся на небо, бо сам говорить: Сказав Господь Господу моєму: Сядь праворуч Мене, 
<p>35 доки не покладу Твоїх ворогів під Твої ноги! 
<p>36 Тому нехай певно знає весь дім Ізраїля, що і Господом, і Христом зробив Його Бог — Цього Ісуса, Якого ви розіп’яли! 
<p>37 Почувши, вони розчулилися серцем і сказали Петрові й іншим апостолам: Що ж нам робити, мужі-брати? 
<p>38 А Петро [сказав] їм: Покайтеся, і нехай охреститься кожний з вас в Ім’я Ісуса Христа на прощення ваших гріхів, і приймете дар Святого Духа! 
<p>39 Адже для вас ця обітниця і для ваших дітей, і для всіх тих, хто далеко, кого лише покличе Господь, Бог наш! 
<p>40 Багатьма іншими словами він свідчив та заохочував їх, кажучи: Спасайтеся від цього лукавого роду! 
<p>41 Отже, вони, прийнявши [з любов’ю] його слово, охрестилися; і приєдналися до них того дня зо три тисячі душ. 
<p>42 Перебували вони постійно в навчанні апостолів і в братерській спільності, у ламанні хліба та в молитвах. 
<p>43 І страх охопив кожну душу, бо багато чудес і ознак сталося через апостолів; [в Єрусалимі панував великий страх серед усіх]. 
<p>44 А всі, які повірили, були разом і мали все спільне. 
<p>45 Вони продавали маєтки та майно і ділилися ним з усіма, хто потребував. 
<p>46 І щодня вони однодушно перебували в храмі та, ламаючи по домах хліб, у радості й простоті серця приймали їжу, 
<p>47 вихваляючи Бога та маючи милість у всіх людей. Господь же додавав до них щодня тих, які спасалися. 

<h4>Дії 3 
<p>1 Петро та Іван ішли до храму на молитву на дев’яту годину. 
<p>2 І був тут один чоловік, кривий від народження; його приносили і садовили щодня перед воротами храму, котрі називали Гарними, аби просив милостиню у тих, хто приходив до храму. 
<p>3 Побачивши Петра й Івана, які хотіли увійти до храму, він почав просити милостиню. 
<p>4 Поглянули на нього Петро з Іваном і сказали: Подивися на нас! 
<p>5 Він пильно дивився на них, сподіваючись щось від них одержати. 
<p>6 А Петро сказав: Срібла й золота не маю, але що маю, те й даю тобі: в Ім’я Ісуса Христа Назарянина встань і ходи! 
<p>7 І, узявши його за праву руку, підвів його. Відразу ж зміцніли його стопи й суглоби. Підскочивши, він устав і почав ходити. 
<p>8 Тож ввійшов з ними в храм, ходив і підскакував, хвалячи Бога. 
<p>9 І весь народ побачив, як він ходив і вихваляв Бога. 
<p>10 Коли ж дізналися, що це той, який сидів заради милостині біля Гарних воріт храму, переповнилися страхом і подивом від того, що з ним сталося. 
<p>11 Оскільки він був біля Петра й Івана, то збігся до них весь здивований народ у притвор, який називається Соломоновим. 
<p>12 Побачивши це, Петро звернувся до народу: Мужі ізраїльські! Чого дивуєтеся із цього? Чому дивитеся на нас так, наче ми своєю силою або побожністю зробили, щоб він ходив? 
<p>13 Бог Авраама, Бог Ісаака і Бог Якова, Бог наших батьків, прославив Свого слугу Ісуса, Якого ви видали й відреклися перед Пилатом, який присудив Його відпустити. 
<p>14 Ви відреклися від Святого й Праведного, а випросили звільнити вам людину-вбивцю. 
<p>15 Володаря життя ви вбили, та Бог воскресив Його з мертвих, свідками чого є ми. 
<p>16 І вірою в Ім’я Його — Його Ім’я оздоровило того, кого бачите й знаєте. Віра, яка від Нього, дала йому це зцілення перед усіма вами. 
<p>17 А тепер, [мужі-] брати, знаю, що зробили ви так через незнання — і так само ваші володарі. 
<p>18 Бог провістив наперед устами всіх пророків, що Христос має постраждати; так Він і виконав. 
<p>19 Тож покайтеся і наверніться, аби були стерті ваші гріхи, 
<p>20 щоб від обличчя Господнього прийшов час відлиги, щоби послав наперед призначеного вам Ісуса Христа, 
<p>21 бо треба, щоб небо прийняло Його до часу відновлення всього, про що Бог говорив устами Своїх святих відвічних пророків. 
<p>22 Мойсей провіщав [батькам], що Господь, Бог ваш, підійме вам Пророка з братів ваших, як і мене: Його слухайте в усьому, що тільки скаже вам. 
<p>23 Буде так, що кожна душа, яка не послухає Того Пророка, буде вигублена з народу. 
<p>24 І так само всі пророки — від Самуїла й пізніших — говорили й сповіщали про ці дні. 
<p>25 Ви — сини пророків і Завіту, який Бог заповів вашим батькам, кажучи Авраамові: І в нащадкові твоєму благословляться всі народи землі! 
<p>26 Воскресивши Слугу Свого, Бог насамперед послав Його вам, і Він благословить вас, щоб відвернувся кожний з вас від свого зла! 

<h4>Дії 4 
<p>1 Коли вони промовляли до народу, підійшли до них священики, начальник сторожі храму та садукеї, 
<p>2 обурені тим, що вони навчали народ, проповідували воскресіння з мертвих в Ісусі. 
<p>3 Вони наклали на них руки і посадили у в’язницю до ранку, оскільки був уже вечір. 
<p>4 Багато з тих, які чули слово, повірили; кількість таких людей сягала п’яти тисяч. 
<p>5 А наступного дня в Єрусалимі зібралися їхні начальники, старші й книжники ; 
<p>6 і Анна — первосвященик, і Каяфа, і Іван, і Олександр, і всі інші, які були з первосвященицького роду; 
<p>7 поставивши їх посередині, вони допитувалися: Якою силою чи яким ім’ям ви це зробили? 
<p>8 Тоді Петро, сповнений Святим Духом, сказав їм: Начальники народу і старші [ізраїльські]! 
<p>9 Якщо нас нині допитують про добрий учинок хворій людині, як вона одужала, 
<p>10 то хай буде всім вам і всьому народові ізраїльському відомо: Ім’ям Ісуса Христа, Назарянина, Якого ви розіп’яли. Його Бог воскресив із мертвих; це Він зцілив того, хто стоїть перед вами. 
<p>11 Він є камінь, знехтуваний вами, будівничими, — камінь, що став наріжним. 
<p>12 І в нікому іншому немає спасіння, бо під небом немає іншого імені, даного людям, яким належить нам спастися! 
<p>13 Помітивши відвагу Петра й Івана і дізнавшись, що це люди невчені й прості, вони дивувалися, бо знали їх, що були з Ісусом. 
<p>14 І дивлячись на оздоровленого чоловіка, який стояв з ними, вони нічого не могли сказати проти. 
<p>15 Наказавши їм вийти із синедріону, вони радилися між собою, 
<p>16 кажучи: Що нам робити з цими людьми? Адже через них зроблено явне чудо, яке відоме всім, хто живе в Єрусалимі, — і не можемо того заперечувати. 
<p>17 Але щоби більше не поширювалося між народом, заборонімо їм [під загрозою], щоби далі нікому з людей не говорили про це Ім’я! 
<p>18 І, покликавши їх, наказали зовсім не говорити і не навчати в Ім’я Ісуса. 
<p>19 А Петро та Іван у відповідь сказали їм: Розсудіть, чи справедливо перед Богом більше слухати вас, аніж Бога? 
<p>20 Адже ми не можемо не розповідати про те, що бачили і чули! 
<p>21 Вони ж, погрозивши, відпустили їх, нічого не знаходячи, щоби покарати їх, — через народ, бо всі прославляли Бога за те, що сталося. 
<p>22 А чоловік, з яким сталося це чудо зцілення, мав понад сорок років. 
<p>23 Коли їх відпустили, вони прийшли до своїх і переказали те, що їм говорили первосвященики і старші. 
<p>24 Ті, коли почули, однодушно піднесли голос до Бога й сказали: Владико [Боже], Ти, Котрий створив небо і землю, море й усе, що в них! 
<p>25 Який Святим Духом устами нашого батька, Твого слуги Давида, сказав: Чому розбушувалися люди, і народи задумали марноту? 
<p>26 Зійшлися земні царі, зібралися правителі разом проти Господа та проти Його Христа! 
<p>27 Адже справді в цьому місті зібралися проти святого Слуги Твого Ісуса, Якого Ти помазав, — Ірод і Понтій Пилат із язичниками та людьми Ізраїлю, 
<p>28 аби здійснити те, що наперед призначила Твоя рука і Твоя воля, щоб воно сталося. 
<p>29 Тепер же, Господи, поглянь на їхні погрози і дай Своїм рабам з усією сміливістю говорити Твоє слово. 
<p>30 Коли простягнеш Свою руку для оздоровлення, ознак і чудес, щоби збувалися вони святим Ім’ям Твого слуги Ісуса! 
<p>31 І як вони помолилися, затряслося те місце, де вони були зібрані, і всі наповнилися Святим Духом і сміливо почали говорити Боже Слово. 
<p>32 Усі ті, які повірили, мали одне серце і душу; і ніхто нічого зі свого майна не називав власним, бо все було в них спільне. 
<p>33 Апостоли з великою силою свідчили про воскресіння Господа Ісуса, і велика благодать була на них усіх. 
<p>34 Не було між ними жодного нужденного. Бо ті, хто мав поле або дім, продавали їх та приносили кошти від проданого 
<p>35 і клали біля ніг апостолів, а кожному давалося те, чого хто потребував. 
<p>36 Так Йосиф, прозваний апостолами Варнавою, — що в перекладі означає «син потіхи», — левіт, родом з Кіпру, 
<p>37 мав поле; він продав його, приніс гроші й поклав біля ніг апостолів. 

<h4>Дії 5 
<p>1 А один чоловік на ім’я Ананій зі своєю дружиною Сапфірою продав маєток 
<p>2 і приховав частину грошей — про це знала й дружина, — а якусь частину приніс і поклав біля ніг апостолів. 
<p>3 Петро сказав: Ананію, як це так, що сатана наповнив твоє серце, щоб обманути Святого Духа й приховати частину вартості поля? 
<p>4 Невже воно не твоє було? Хіба продане не було у твоїй владі? Навіщо ти поклав це діло у своє серце? Ти ж сказав неправду не людям, а Богові! 
<p>5 Почувши це, Ананій упав і помер. І найшов великий страх на всіх, хто це почув. 
<p>6 Юнаки встали, обгорнули його, винесли й поховали. 
<p>7 Коли минуло зо три години, прийшла його дружина, ще не знаючи того, що трапилося. 
<p>8 Петро промовив до неї: Скажи мені, чи за стільки ви продали поле? Вона відповіла: Так, за стільки. 
<p>9 А Петро до неї: Як. це сталося, що ви змовилися випробовувати Господнього Духа? Ось при дверях ті, які поховали твого чоловіка, — і тебе винесуть! 
<p>10 Упала й вона одразу біля його ніг і померла. Юнаки, увійшовши, виявили її мертвою; винесли й поховали біля її чоловіка. 
<p>11 І великий страх напав на всю Церкву, на всіх, хто це чув. 
<p>12 Руками апостолів у народі здійснювалися численні ознаки та чудеса. І всі однодушно перебували в притворі Соломона. 
<p>13 Ніхто зі сторонніх не наважувався приєднатися до них, але народ їх величав. 
<p>14 Віруючих у Господа множилося — багато чоловіків та жінок. 
<p>15 Недужих виносили на роздоріжжя і клали на носилках і постелях, щоб, як проходить Петро, хоч тінь його впала на декого з них. 
<p>16 Багато людей сходилося з довколишніх міст до Єрусалима; вони приносили недужих і тих, які страждали від злих духів. Усі вони одужували. 
<p>17 Піднявся первосвященик і всі його прибічники із садукейської течії, — вони наповнилися заздрощами, 
<p>18 наклали [свої] руки на апостолів і посадили їх у громадську в’язницю. 
<p>19 Та ангел Господній уночі відчинив двері в’язниці, вивів їх і сказав: 
<p>20 Ідіть, ставайте у храмі й кажіть народові всі слова цього життя! 
<p>21 Почувши це, вони пішли вдосвіта до храму й навчали. Тим часом первосвященик і ті, котрі з ним, прийшовши, скликали синедріон, усіх старших з-поміж синів Ізраїля і послали до в’язниці, щоб їх привести. 
<p>22 Слуги пішли, та у в’язниці їх не знайшли. Повернувшись, сповістили, 
<p>23 кажучи, що в’язницю знайшли ретельно замкненою, з охороною, яка стояла перед дверима. Але, відчинивши, усередині вони нікого не знайшли. 
<p>24 Коли почули ці слова [священик], начальник охорони храму та первосвященики, то дивувалися, як це все могло статися. 
<p>25 Тут прийшов хтось і сповістив їм, що мужі, яких вони посадили до в’язниці, перебувають у храмі, стоять і навчають народ. 
<p>26 Тоді начальник охорони пішов зі слугами, привів їх без застосування сили, бо боялися народу, щоб не побив їх камінням. 
<p>27 Привівши, вони поставили їх у синедріоні. І первосвященик запитав їх, 
<p>28 кажучи: Чи не з погрозою заборонили ми вам навчати в це Ім’я? А ви наповнили Єрусалим вашою наукою і хочете навести на нас кров цього Чоловіка? 
<p>29 Та Петро й апостоли у відповідь сказали: Потрібно більше слухатися Бога, ніж людей! 
<p>30 Бог батьків наших воскресив Ісуса, Якого ви вбили, повісивши на дереві. 
<p>31 Бог підняв Його Своєю правицею як Князя і Спасителя, щоби дати Ізраїлеві покаяння і прощення гріхів. 
<p>32 І ми та Дух Святий, Якого дав Бог тим, хто кориться Йому, є [Його] свідками щодо цих слів! 
<p>33 Почувши це, вони лютували і змовлялися їх убити. 
<p>34 Та один фарисей у синедріоні на ім’я Гамалиїл, — законовчитель, шанований усім народом, — уставши, наказав, щоб апостолів вивели на короткий час, 
<p>35 а їм сказав: Мужі ізраїльські, поміркуйте між собою щодо цих людей, що ото хочете з ними зробити. 
<p>36 Недавно об’явився Тевда, кажучи, що він є кимось, — до нього пристало щось із чотириста людей. Він був убитий, і всі, котрі вірили в нього, розсіялися і зійшли на ніщо. 
<p>37 Після нього під час перепису об’явився галилеєць Юда, потягнувши за собою [чимало] народу. І він також загинув, а всі, хто слухав його, розпорошилися. 
<p>38 І нині кажу вам: відступіться від цих людей і залишіть їх. Бо якщо цей задум і ця справа від людей, — вона загине; 
<p>39 якщо ж від Бога, то ви не зможете зруйнувати її, — щоби часом не стати вам богоборцями! Тож вони послухали його, 
<p>40 і, покликавши апостолів, побили їх, пригрозили не говорити в Ім’я Ісуса й відпустили. 
<p>41 А вони вийшли із синедріону, радіючи, що за Ім’я Господа [Ісуса] удостоїлися прийняти зневагу. 
<p>42 І щодня в храмі й по домах вони не переставали навчати й благовістити про Ісуса Христа. 

<h4>Дії 6 
<p>1 Тими днями, коли зростала кількість учнів, почалися нарікання елліністів на юдеїв, що про їхніх вдів не дбають при щоденному служінні. 
<p>2 Скликавши громаду своїх учнів, дванадцятеро сказали: Не годиться нам, облишивши Боже Слово, прислуговувати при столах. 
<p>3 Виберіть, брати, з-поміж вас сімох надійних мужів, сповнених [Святого] Духа та мудрості, і ми поставимо їх на це служіння. 
<p>4 Ми ж постійно перебуватимемо в молитві та служінні слова! 
<p>5 Усій громаді сподобалося це слово. І вони вибрали Степана — мужа, сповненого віри і Святого Духа, Филипа, Прохора, Никанора, Тимона, Пармена і прозеліта з Антіохії Миколу. 
<p>6 Їх поставили перед апостолами, і, помолившись, ті поклали на них руки. 
<p>7 А Боже Слово росло; кількість учнів у Єрусалимі дуже множилася; і серед священиків дуже багато були слухняними вірі. 
<p>8 Степан же, сповнений благодаттю і силою, здійснював у народі великі ознаки й чудеса. 
<p>9 Та піднялися деякі із синагоги, що називалася лібертинською, а також з киринейської та олександрійської, і ті, хто з Килікії й Азії, — і сперечалися зі Степаном, 
<p>10 але не могли протистояти мудрості й Духові, Яким він говорив. 
<p>11 Тоді вони підмовили людей, котрі казали, що чули, начебто він говорив зневажливі слова проти Мойсея і Бога. 
<p>12 Вони підбурили народ, старших, книжників і, накинувшись, схопили його та привели до синедріону. 
<p>13 Поставили фальшивих свідків, які говорили: Цей чоловік не перестає говорити [зневажливі] слова про це святе місце і проти Закону. 
<p>14 Адже ми чули, як він казав, що Ісус Назарянин зруйнує це місце та змінить звичаї, які нам передав Мойсей! 
<p>15 Поглянувши на нього, усі, хто сидів у синедріоні, побачили, що його обличчя було подібне до обличчя ангела. 

<h4>Дії 7 
<p>1 Первосвященик запитав: Чи це так? 
<p>2 А він промовив: Мужі, брати і батьки, послухайте! Бог слави з’явився нашому батькові Авраамові, коли він був у Месопотамії перед тим, як він оселився в Харані. 
<p>3 І сказав йому: Вийди зі своєї землі, від свого роду та піди в край, який Я тобі покажу. 
<p>4 Тоді він вийшов з Халдейської землі й оселився в Харані. А звідти, після смерті його батька, Бог переселив його в цю землю, де ви тепер живете. 
<p>5 І не дав йому спадщини в ній навіть на стопу ноги, але обіцяв дати її для володіння йому та його нащадкам після нього, хоч не було в нього дитини. 
<p>6 І сказав йому Бог, що нащадки його будуть переселенцями в чужій землі, будуть поневолені й гнобитимуть їх чотириста років. 
<p>7 Але Я, — сказав Бог, — судитиму народ, якому вони служитимуть, і після цього вийдуть і будуть служити Мені на цьому місці! 
<p>8 І дав йому завіт обрізання. І він породив Ісаака й обрізав його восьмого дня, Ісаак — Якова, Яків — дванадцятьох патріархів. 
<p>9 А патріархи позаздрили Йосифові й продали його в Єгипет. Та з ним був Бог 
<p>10 і визволив його від усіх утисків, дав йому мудрість і милість перед фараоном, царем єгипетським, і поставив його правителем над Єгиптом і над усім своїм домом. 
<p>11 Настав же голод по всій [землі] Єгипетській та Ханаанській, і прийшла велика скрута, — наші батьки не знаходили поживи. 
<p>12 Почувши, що в Єгипті є пшениця, Яків послав спочатку наших батьків. 
<p>13 Коли ж вони прибули вдруге, Йосиф признався своїм братам, і рід Йосифа став відомим фараонові. 
<p>14 Йосиф послав покликати свого батька Якова з усім родом, — сімдесят п’ять душ. 
<p>15 Тож Яків переселився в Єгипет, де помер сам і батьки наші; 
<p>16 і перенесли їх до Сихема й поклали до гробниці, яку Авраам купив за срібло в синів Емора в Сихемі. 
<p>17 Коли наближався час виконання обітниці, яку Бог проголосив Авраамові, народ в Єгипті збільшився і помножився, 
<p>18 доки не постав у Єгипті інший цар, який не знав Йосипа. 
<p>19 Він, замисливши зло проти нашого роду, гнобив наших батьків, примушуючи їх викидати своїх немовлят, аби не давати їм жити. 
<p>20 У цей час народився Мойсей, і був він гарний перед Богом; його годували три місяці в батьківському домі. 
<p>21 Коли ж його покинули, то дочка фараона взяла його й вигодувала собі за сина. 
<p>22 І Мойсей був навчений усієї єгипетської мудрості, був сильний у своїх ділах та словах. 
<p>23 А коли сповнилося йому сорок років, прийшло йому на серце відвідати своїх братів — синів Ізраїля. 
<p>24 Побачивши, як кривдили одного з них, допоміг і, убивши єгиптянина, помстився за покривдженого. 
<p>25 Він думав, що його брати зрозуміють, що це Бог його рукою дає їм спасіння. Та вони не зрозуміли. 
<p>26 Наступного дня з’явився перед ними, коли вони билися, і намагався їх помирити, сказавши: Мужі, та ви ж брати, навіщо кривдите один одного? 
<p>27 А той, який кривдив ближнього, відштовхнув його, сказавши: Хто тебе поставив старшим і суддею над нами? 
<p>28 Чи ти хочеш мене вбити так само, як учора вбив єгиптянина? 
<p>29 Через цю справу Мойсей утік і став чужинцем у Мадіямській землі, де породив двох синів. 
<p>30 Коли минуло сорок років, з’явився йому в пустелі при Сінайській горі ангел [Господній] у вогняному полум’ї куща. 
<p>31 Побачивши це, Мойсей дивувався з видіння. А коли він підійшов, щоб роздивитися, то пролунав голос Господа: 
<p>32 Я, Бог твоїх батьків, Бог Авраама й Ісаака та [Бог] Якова! Охоплений трепетом, Мойсей не наважився поглянути. 
<p>33 Та Господь сказав йому: Зніми взуття зі своїх ніг, бо місце, на якому стоїш, — це свята земля! 
<p>34 Я поглянув і побачив гноблення Мого народу, який у Єгипті, Я почув їхній стогін, тож зійшов визволити їх. А тепер іди, Я посилаю тебе до Єгипту! 
<p>35 Цього Мойсея, якого відкинули, сказавши: Хто тебе поставив старшим і суддею? — його, з’явившись у кущі, Бог рукою ангела послав як старшого й визволителя. 
<p>36 Саме він вивів їх, зробивши чудеса й ознаки в Єгипетській землі та на Червоному морі й упродовж сорока років у пустелі. 
<p>37 Це той Мойсей, який сказав синам ізраїльським: Пророка поставить вам Бог з ваших братів, як мене, [Його слухайте]! 
<p>38 Це той, хто в пустелі на зібранні був разом з Ангелом, який на Сінайській горі говорив до нього та до наших батьків, хто одержав живі слова, щоби дати нам; 
<p>39 якого не схотіли послухатися наші батьки, але відкинули його й повернулися своїми серцями до Єгипту, 
<p>40 сказавши Ааронові: Зроби нам богів, які йтимуть перед нами, бо не знаємо, що сталося з цим Мойсеєм, який вивів нас із Єгипетської землі! 
<p>41 І тими днями вони зробили теля, принесли жертву ідолові й веселилися з витвору своїх рук. 
<p>42 Тож Бог відвернувся і передав їх служити небесному війську, як написано в книзі Пророків: Доме Ізраїля, чи приносили ви Мені сорок років у пустелі заколення і жертви? 
<p>43 Ви ж підняли намет Молоха і зірку вашого бога Райфана — зображення, які самі зробили, щоби поклонятися їм! Я переселю вас аж за Вавилон! 
<p>44 Наші батьки мали в пустелі намет свідчення, як наказав Той, Хто велів Мойсеєві зробити його за зразком, який він бачив. 
<p>45 Узявши його, батьки наші занесли його разом з Ісусом у землю тих народів, які вигнав Бог з-перед обличчя наших батьків, — і так аж до днів Давида, 
<p>46 який знайшов благодать у Бога і просив, щоби знайти дім для Бога Якова. 
<p>47 Та дім Йому збудував Соломон. 
<p>48 Але Всевишній проживає не в рукотворному, як каже пророк: 
<p>49 Небо — Мій престол, а земля — підніжжя для Моїх ніг. Який дім збудуєте Мені, — каже Господь, — або яке місце для Мого спочинку? 
<p>50 Хіба не Моя рука все це зробила? 
<p>51 Ви, твердошиї, з необрізаними серцями й вухами! Ви завжди противитеся Святому Духові, — як батьки ваші, так і ви! 
<p>52 Кого з пророків не переслідували ваші батьки? І повбивали тих, які наперед провіщали про прихід Праведника, Якого ви тепер зрадили й убили. 
<p>53 Ви, котрі одержали Закон через веління ангелів, але не зберегли його ! 
<p>54 Слухаючи це, вони палали гнівом у своїх серцях і скреготали на нього зубами. 
<p>55 Але Степан, сповнений Святого Духа, поглянув на небо, побачив славу Божу й Ісуса, Який стояв праворуч Бога, 
<p>56 і сказав: Ось я бачу відкриті небеса й Сина Людського, Який стоїть праворуч Бога! 
<p>57 Голосно закричавши й затуливши свої вуха, вони одностайно накинулися на нього. 
<p>58 І, вивівши за місто, вони почали побивати його камінням. А свідки поклали свій одяг біля ніг юнака, якого звали Савлом. 
<p>59 І побивали камінням Степана, а він молився і казав: Господи Ісусе, прийми дух мій! 
<p>60 Ставши на коліна, він скрикнув голосно: Господи, не зарахуй їм це за гріх! І, промовивши це, він упокоївся. 

<h4>Дії 8 
<p>1 А Савло схвалював його вбивство. У ті дні настало велике переслідування Єрусалимської Церкви. Усі, за винятком апостолів, розсіялися по околицях Юдеї та Самарії. 
<p>2 Побожні мужі поховали Степана й гідно оплакали його. 
<p>3 Савло ж нищив Церкву, входячи до домів і виволікаючи чоловіків та жінок, укидав їх до в’язниці. 
<p>4 А ті, які були розпорошені, ходили й благовістили Слово. 
<p>5 Филип, прибувши до міста Самарії, проповідував їм про Христа. 
<p>6 А натовпи людей прислухалися до того, що говорив Филип, і однодушно приймали почуте, бо бачили чудеса, які він чинив. 
<p>7 З багатьох, сповнених нечистими духами, вони виходили й гучно кричали, а багато паралізованих і кривих оздоровлялися. 
<p>8 І настала велика радість у тому місті. 
<p>9 Був у місті один чоловік на ім’я Симон. Перед тим він займався чаклунством і дивував народ Самарії, видаючи себе за когось великого. 
<p>10 Його слухали від малого до великого, кажучи: Це велика сила Божа! 
<p>11 Слухали його, бо довго дивував їх чаклунством. 
<p>12 Але коли повірили Филипові, який благовістив про Боже Царство й Ім’я Ісуса Христа, то охрестилися і чоловіки, і жінки. 
<p>13 Повірив і сам Симон; охрестившись, він постійно перебував з Филипом і дивувався, коли бачив прояви великої сили й чудеса. 
<p>14 Апостоли, які перебували в Єрусалимі, почули, що Самарія прийняла Боже Слово, і послали до них Петра та Івана. 
<p>15 Прийшовши, ті помолилися за них, щоб вони одержали Святого Духа. 
<p>16 Адже на жодного з них Він ще не зійшов, бо ті були тільки хрещені в Ім’я Господа Ісуса. 
<p>17 Тоді поклали на них руки — і вони одержали Святого Духа. 
<p>18 Коли Симон побачив, що покладанням рук апостолів дається [Святий] Дух, то приніс їм гроші 
<p>19 й промовив: Дайте і мені таку владу, щоб на кого я покладу руки, той одержував би Святого Духа! 
<p>20 Та Петро сказав йому: Твої гроші хай з тобою загинуть, бо ти думаєш за гроші набути дар Божий. 
<p>21 Немає тобі частки й наділу в цій справі, бо твоє серце не чесне перед Богом. 
<p>22 Отже, покайся за це своє зло й молися Богові, може, проститься тобі задум твого серця. 
<p>23 Бо ти, я бачу, переповнений жовчною гіркотою і перебуваєш в оковах неправди! 
<p>24 У відповідь Симон сказав: Помоліться за мене до Господа, щоб мене не спіткало ніщо з того, що ви сказали. 
<p>25 А вони засвідчили й після проповіді Слова Господнього повернулися в Єрусалим. Благовістили вони й у багатьох самарійських селах. 
<p>26 Ангел Господній промовив до Филипа, кажучи: Встань і йди на південь, — на шлях, що йде з Єрусалима до Гази, бо пустинний він! 
<p>27 Він устав і пішов. І ось муж, — євнух з Ефіопії, — вельможа ефіопської цариці Кандаки, який був над усіма її скарбами. Він їздив на поклоніння в Єрусалим; 
<p>28 повертаючись, він сидів у своїй колісниці й читав пророка Ісаю. 
<p>29 Дух же сказав Филипові: Підійди і пристань до цієї колісниці! 
<p>30 Филип підбіг і почув, що він читав пророка Ісаю, і запитав: Чи ти розумієш те, що читаєш? 
<p>31 Той відказав: Як. же можу я розуміти, коли ніхто не наставить мене? І попросив Филипа, щоб увійшов і сів біля нього. 
<p>32 А місце з Писання, яке він читав, було: Неначе вівцю на заріз, повели Його; неначе ягня безголосе перед тим, хто стриже його, — Він не відкриває уст Своїх. 
<p>33 У Його приниженні відмовлено Йому в суді. [Але] хто розповість про рід Його? Бо життя Його забирається із землі! 
<p>34 А євнух обізвався і сказав Филипові: Благаю тебе, про кого це пророк каже? Про себе самого чи про когось іншого? 
<p>35 Відкривши уста й почавши з цього Писання, Филип благовістив йому про Ісуса. 
<p>36 Тим часом вони, мандруючи дорогою, під’їхали до якоїсь води. І євнух каже: Ось вода. Що ж забороняє мені охреститися? 
<p>37 [А Филип йому сказав: Якщо віриш усім своїм серцем, — то можна. Він у відповідь промовив: Вірю, що Ісус Христос є Сином Божим!] 
<p>38 І він наказав зупинити колісницю. Вони обидва ввійшли у воду — Филип і євнух; і він охрестив його. 
<p>39 Коли вони вийшли з води, Господній Дух забрав Филипа, і євнух більше не бачив його. І їхав він своєю дорогою та радів. 
<p>40 Филип же опинився в Азоті. Проходячи, він благовістив усім містам, аж поки не прийшов до Кесарії. 

<h4>Дії 9 
<p>1 Савло, ще дихаючи погрозою і вбивством на Господніх учнів, підійшов до первосвященика 
<p>2 й випросив у нього листів у Дамаск — до синагог, аби привести зв’язаними в Єрусалим тих, кого знайде з того напряму вчення, — чоловіків і жінок. 
<p>3 Коли ж він ішов і наближався вже до Дамаска, раптом його осяяло світло з неба. 
<p>4 Він упав на землю і почув голос, який говорив йому: Савле, Савле, чому ти Мене переслідуєш? 
<p>5 А він запитав: Хто ти, Господи? Він же відповів : Я — Ісус, Якого ти переслідуєш. [Важко тобі бити ногою колючку!] 
<p>6 Тож встань, увійди до міста, і скажуть тобі, що тобі потрібно робити! 
<p>7 Люди, які подорожували з ним, стояли й дивувалися, бо чули голос, але нікого не бачили. 
<p>8 Савло ж підвівся із землі, і хоч очі його були відкриті, він нічого не бачив. Тож, ведучи його за руку, вони ввійшли в Дамаск. 
<p>9 Три дні він не бачив, не їв і не пив. 
<p>10 У Дамаску був один учень на ім’я Ананій. І Господь у видінні сказав йому: Ананію! А той відповів: Ось я, Господи! 
<p>11 Господь же промовив до нього: Встань, піди на вулицю, що зветься Рівна, у домі Юди шукай тарсянина на ім’я Савло, бо ось він молиться. 
<p>12 У видінні він побачив, що муж на ім’я Ананій прийшов і поклав на нього руки, щоб він прозрів. 
<p>13 Та Ананій відповів: Господи, чув я від багатьох про цього чоловіка, скільки зла він наробив твоїм святим у Єрусалимі! 
<p>14 І тут має владу від первосвящеників ув’язнювати всіх, хто кличе Твоє Ім’я. 
<p>15 А Господь йому сказав: Іди, бо для Мене він є вибраною посудиною, аби понести Моє Ім’я до народів, до царів і до синів Ізраїля. 
<p>16 Тому що Я покажу йому, скільки має він постраждати за Моє Ім’я! 
<p>17 Тож Ананій пішов, увійшов до хати, поклав на нього руки й сказав: Савле, брате! Послав мене Господь Ісус, Який з’явився тобі в дорозі, котрою ти йшов, щоб ти прозрів і наповнився Духом Святим. 
<p>18 І в мить наче якась луска відпала з його очей, і він став бачити, а вставши, охрестився 
<p>19 і прийняв їжу, аби підкріпитися. Декілька днів він пробув з учнями, які перебували в Дамаску. 
<p>20 І в синагогах він відразу ж почав проповідувати про Ісуса, що Він — Син Божий. 
<p>21 Тож дивувалися всі, хто слухав, і говорили: Хіба це не той, котрий переслідував у Єрусалимі тих, які прикликають це Ім’я, а сюди прийшов, щоби в’язати їх і вести до первосвящеників? 
<p>22 Савло ще більше міцнів і бентежив юдеїв, які жили в Дамаску, доводячи, що Він є Христос. 
<p>23 А як минуло чимало днів, юдеї змовилися вбити його. 
<p>24 Савлові ж їхня змова стала відома. І вони стерегли брами день і ніч, щоб його вбити. 
<p>25 Та учні, взявши його, вночі спустили по стіні в кошику. 
<p>26 Прийшовши в Єрусалим, він намагався приєднатися до учнів, та всі боялися його, не вірячи, що він є учнем. 
<p>27 А Варнава, взявши його, привів до апостолів і розповів їм, як Павло в дорозі побачив Господа, Який говорив до нього, та як у Дамаску він відважно промовляв в Ім’я Ісуса. 
<p>28 І він був з ними, входячи й виходячи з Єрусалима, сміливо проповідуючи в Ім’я Господа. 
<p>29 Говорив же й диспутував з елліністами, а вони шукали його, щоб убити. 
<p>30 Довідавшись про це, брати повели його до Кесарії, а звідти відіслали до Тарса. 
<p>31 Отже, Церква по всій Юдеї, Галилеї та Самарії мала мир, збудовуючись і ходячи в Господньому страсі, наповнювалася втіхою Святого Духа. 
<p>32 Коли Петро обходив усіх, прибув він і до святих, які жили в Лідді. 
<p>33 Знайшов там одного чоловіка на ім’я Еней, котрий вісім років лежав у ліжку, бо був паралізований. 
<p>34 І сказав йому Петро: Енею, зціляє тебе Ісус Христос! Устань і прибери свою постіль! І той відразу встав. 
<p>35 Побачили його всі, які жили в Лідді та в Сароні, і навернулися до Господа. 
<p>36 А в Йопії була одна учениця на ім’я Тавита, що в перекладі означає Сарна; вона була сповнена добрих діл і милостинь, які чинила. 
<p>37 А сталося так, що вона тими днями захворіла й померла. Обмили її й поклали у верхній кімнаті. 
<p>38 Оскільки Лідда була близько до Йопії, то учні, почувши, що Петро там, послали до нього двох мужів, благаючи: Не полінуйся прийти до нас! 
<p>39 Уставши, Петро пішов з ними. Коли прийшов, завели його до верхньої кімнати. Усі вдови обступили його, плачучи й показуючи одяг і покривала, які робила Сарна, коли була з ними. 
<p>40 А Петро, випровадивши всіх і схилившись на коліна, помолився. І повернувшись, сказав тілу: Тавито, встань! Вона розплющила свої очі і, побачивши Петра, сіла. 
<p>41 Подавши їй руку, він підвів її. І, покликавши святих і вдовиць, він поставив її перед ними живою. 
<p>42 Це стало відомо по всій Йопії, і люди повірили в Господа. 
<p>43 Сталося так, що багато днів він залишався в Йопії, в одного Симона, який виправляв шкури. 

<h4>Дії 10 
<p>1 У Кесарії [жив] один чоловік на ім’я Корнилій — сотник полку, який називався Італійським. 
<p>2 Був він побожний і богобоязний разом з усім своїм домом: давав багато милостинь людям і завжди молився Богові. 
<p>3 Близько дев’ятої години дня він явно побачив у видінні, що Божий ангел зійшов до нього і сказав йому: Корнилію! 
<p>4 Він же, поглянувши на нього, охоплений страхом, запитав: Що, Господи? А Той сказав йому: Твої молитви й твої милостині згадані перед Богом. 
<p>5 Тепер пошли людей до Йопії і поклич Симона, того, який зветься Петром. 
<p>6 Він гостює в одного Симона, що виправляє шкури і живе біля моря, [він скаже тобі слова, якими спасешся ти і весь твій дім]. 
<p>7 Коли відійшов ангел, котрий говорив з ним, він покликав двох слуг і одного побожного воїна з тих, які служили в нього. 
<p>8 І, розповівши їм усе, він послав їх до Йопії. 
<p>9 А наступного дня, як ішли вони дорогою і наближалися до міста, Петро в шостій годині піднявся на покрівлю помолитися. 
<p>10 Він був голодний і хотів їсти. Поки вони готували, найшло на нього видіння. 
<p>11 І побачив він відкрите небо і якусь річ, яка спускалася [до нього], немов велика скатертина, [прив’язана] із чотирьох країв; вона спускалася на землю. 
<p>12 Там були всі земні чотириногі [звірі], плазуни й небесні птахи. 
<p>13 І пролунав голос до нього: Встань, Петре, заріж і їж! 
<p>14 Та Петро сказав: У жодному разі, Господи! Адже я ніколи не їв нічого поганого і нечистого! 
<p>15 І знову, вдруге до нього голос: Що Бог очистив, того не вважай за погане! 
<p>16 Це сталося тричі, але відразу піднялася та річ на небо. 
<p>17 Коли Петро дивувався сам у собі, що ж це було за видіння, яке він побачив, — саме тоді люди, послані Корнилієм, розпитавши про дім Симона, стали перед ворітьми 
<p>18 і, гукнувши, запитали, чи тут гостює Симон, який зветься Петром. 
<p>19 Коли Петро роздумував над видінням, то Дух сказав йому: Ось, троє людей розшукують тебе; 
<p>20 встань, зійди й, анітрохи не вагаючись, іди з ними, бо це Я їх послав! 
<p>21 Зійшовши, Петро сказав людям: Я той, кого шукаєте. Яка причина спонукала вас прийти? 
<p>22 Вони ж сказали: Корнилій — сотник, чоловік праведний, який боїться Бога, засвідчений усім юдейським народом, — дістав повеління від святого ангела покликати тебе до свого дому і послухати від тебе слово. 
<p>23 Тоді він, запросивши, гостинно прийняв їх. А наступного дня, уставши, пішов з ними; деякі з братів, які були з Йопії, також пішли з ним. 
<p>24 А назавтра вони прийшли до Кесарії. Корнилій закликав своїх родичів та близьких друзів і очікував їх. 
<p>25 Коли ввійшов Петро, Корнилій зустрів його і, упавши до ніг, поклонився. 
<p>26 Та Петро підвів його, кажучи: Встань, я ж така сама людина! 
<p>27 Розмовляючи з ним, він увійшов і знайшов, що зібралося чимало людей. 
<p>28 І він сказав їм: Ви знаєте, що не годиться мужеві-юдеєві приставати або приходити до чужинця. Та мені Бог показав, щоби жодної людини не називати поганою або нечистою. 
<p>29 Тому і прийшов я без вагання, коли покликали мене. Питаю, з якої причини послали ви по мене? 
<p>30 А Корнилій сказав: Від четвертого дня і до цієї години [я постив]; о дев’ятій годині я молився у своєму домі. І ось муж у сяючому одязі став переді мною 
<p>31 і сказав: Корнилію, твою молитву вислухано і твої милостині згадані перед Богом. 
<p>32 Пошли до Йопії і поклич Симона, який зветься Петром; він гостює біля моря в домі Симона, який виправляє шкури. [Він прийде й говоритиме до тебе]. 
<p>33 Отже, я відразу послав по тебе. Ти добре зробив, що з’явився. Нині всі ми стоїмо перед Богом, аби слухати все, що Господь тобі звелів. 
<p>34 Відкривши уста, Петро промовив: Справді розумію, що не на обличчя дивиться Бог, 
<p>35 але в кожному народі є той, хто прийнятний для Нього, хто боїться Його і чинить праведне. 
<p>36 Він послав синам Ізраїля слово, звіщаючи мир через Ісуса Христа. Він — Господь для всіх. 
<p>37 Ви знаєте про справу, що сталася у всій Юдеї, починаючи від Галилеї, після хрещення, яке проповідував Іван, 
<p>38 про Ісуса з Назарета: як помазав Його Бог Духом Святим і силою, і Він ходив, роблячи добро й оздоровлюючи всіх поневолених дияволом, тому що Бог був з Ним! 
<p>39 І ми є свідками всього, що Він робив у юдейському краї та в Єрусалимі. Його вбили, повісивши на дереві; 
<p>40 та Бог воскресив Його на третій день і дав Йому з’явитися, — 
<p>41 не всім людям, але свідкам, які були наперед призначені Богом, — нам, які з Ним їли й пили по Його воскресінні з мертвих. 
<p>42 І Він наказав нам проповідувати народові та засвідчити, що Він призначений Богом Суддя живих і мертвих. 
<p>43 Про Нього свідчать усі пророки, що кожний, хто вірить у Нього, Його Ім’ям отримує прощення гріхів! 
<p>44 Коли Петро ще промовляв ці слова, то Дух Святий зійшов на всіх, які слухали слово. 
<p>45 І віруючі з обрізаних, які прийшли з Петром, здивувалися, що й на язичників зійшов дар Святого Духа, 
<p>46 бо чули, як вони говорили мовами і величали Бога. Тоді Петро сказав: 
<p>47 Хіба може хто стримати воду, щоб не хрестилися ті, хто, як і ми, одержав Святого Духа? 
<p>48 І звелів хрестити їх в Ім’я Ісуса Христа. Тоді вони попросили його залишитися в них на декілька днів. 

<h4>Дії 11 
<p>1 Апостоли й брати, які були в Юдеї, почули, що і язичники прийняли Боже Слово. 
<p>2 Коли Петро прийшов у Єрусалим, з ним почали сперечатися ті, хто з обрізаних, 
<p>3 кажучи: Чому ти ходив до людей, які не обрізані, чому їв з ними? 
<p>4 І, розпочавши, Петро виклав їм за порядком, кажучи: 
<p>5 Я був у місті Йопії, молився і, бувши в захопленні, побачив видіння: з неба спускалася якась річ, неначе велика скатертина, яка висіла, прив’язана за чотири кінці, і наблизилася аж до мене. 
<p>6 Поглянувши на неї, роздивившись, я побачив земних чотириногих — звірів, плазунів, небесних птахів — 
<p>7 і почув голос, який говорив мені: Встань, Петре, заріж і з’їж! 
<p>8 Та я сказав: У жодному разі, Господи, бо погане або нечисте ніколи не входило до моїх уст! 
<p>9 А голос із неба зазвучав удруге: Що Бог очистив, того не вважай за погане! 
<p>10 Це сталося тричі, — і все піднялося назад на небо. 
<p>11 Тут же троє людей з’явилися перед домом, в якому я був, — вони були послані до мене з Кесарії. 
<p>12 І Дух мені сказав іти з ними без жодних вагань. Пішли зі мною шестеро цих братів, і ми увійшли в дім чоловіка. 
<p>13 Той розповів нам, як побачив у своєму домі ангела, який став і сказав [йому]: Пошли до Йопії і поклич Симона, який зветься Петром, 
<p>14 котрий промовлятиме до тебе слова, якими спасешся ти і весь твій дім! 
<p>15 Коли ж я почав говорити, то злинув на них Святий Дух, — як і на нас спочатку. 
<p>16 І мені пригадалося Господнє слово, як Він говорив: Іван хрестив водою, ви ж будете хреститися Духом Святим! 
<p>17 Якщо Бог дав їм однаковий дар, як і нам, які повірили в Господа Ісуса Христа, то хто я такий, щоби чинити перешкоду Богові? 
<p>18 Почувши це, вони замовкли і прославили Бога, кажучи: Отже, і язичникам Бог дав покаяння для життя. 
<p>19 Ті, хто був розсіяний через утиски, які виникли у зв’язку зі Степаном, пішли до Фінікії, Кіпру й Антіохії, не проголошуючи слова нікому, крім юдеїв. 
<p>20 Між ними були деякі люди з Кіпру та Киринеї, які, прийшовши до Антіохії, говорили і до греків, проповідуючи Євангеліє Господа Ісуса. 
<p>21 І Господня рука була з ними; тож велика кількість тих, які повірили, навернулися до Господа. 
<p>22 Вістка про них донеслася до Єрусалимської Церкви. І вони послали Варнаву, щоби пішов до Антіохії. 
<p>23 Він, прийшовши і побачивши Божу благодать, зрадів і заохочував усіх рішучістю серця триматися Господа, 
<p>24 оскільки він був доброю людиною і сповнений Духа Святого та віри. І багато людей приєдналося до Господа. 
<p>25 Він пішов у Тарс, щоб відшукати Савла. 
<p>26 А знайшовши, привів до Антіохії. Сталося, що вони цілий рік збиралися в Церкві, навчаючи велику громаду. Уперше в Антіохії учнів почали називати християнами. 
<p>27 Тими днями прибули з Єрусалима до Антіохії пророки. 
<p>28 Один з них на ім’я Агав, уставши, Духом провістив великий голод, який мав бути в усьому світі, який і настав за Клавдія. 
<p>29 Тоді постановили учні, кожний з них, по спроможності надіслати допомогу братам, які жили в Юдеї. 
<p>30 Це й зробили, відправивши до старших через руки Варнави і Савла. 

<h4>Дії 12 
<p>1 На той час цар Ірод простягнув руки, щоби декому з Церкви заподіяти зло. 
<p>2 Він убив мечем Якова, брата Івана. 
<p>3 А коли побачив, що це подобається юдеям, задумав схопити й Петра. Були тоді дні Опрісноків. 
<p>4 Він схопив його і посадив до в’язниці, передав чотирьом четвіркам воїнів, щоб стерегли його, бажаючи вивести його до народу після Пасхи. 
<p>5 Отже, Петра стерегли у в’язниці. А ревна молитва за нього підіймалася від Церкви до Бога. 
<p>6 Тієї ночі, коли Ірод мав його вивести, Петро спав між двома воїнами, скований двома залізними ланцюгами, і вартові перед дверима стерегли в’язницю. 
<p>7 І ось Господній ангел став перед ним, і світло засяяло в кімнаті. Штовхнувши Петра в бік, він підвів його, кажучи: Швидко вставай! І залізні кайдани поспадали з його рук. 
<p>8 Ангел же сказав йому: Підпережися і надінь своє взуття! Тож він зробив це. І каже йому: Одягнися у свій одяг і йди за мною! 
<p>9 Вийшовши, він попрямував за ним, не знаючи, чи те, що відбувається через ангела, є дійсністю, бо думав, що бачить видіння. 
<p>10 Минувши першу і другу сторожі, вони прийшли до залізної брами, яка вела до міста, — вона сама собою їм відчинилася. Вийшовши, проминули одну вулицю, — і раптом ангел відступив від нього. 
<p>11 Отямившись, Петро сказав: Нині твердо знаю, що Господь послав свого ангела і вирвав мене з рук Ірода та від усього, чого сподівався юдейський народ! 
<p>12 Поміркувавши, він прийшов до дому Марії, матері Івана, прозваного Марком. Тут зібралося багато людей ; вони молилися. 
<p>13 Коли він постукав у ворота двору, вийшла служниця на ім’я Рода, щоби довідатися. 
<p>14 Упізнавши голос Петра, з радості не відчинила дверей, а прибігла і повідомила, що Петро стоїть біля воріт. 
<p>15 Вони їй сказали: Ти не в собі! Вона ж наполягала, що так воно є. А вони говорили: Це його ангел! 
<p>16 Петро ж стукав далі. Відчинивши, побачили його й жахнулися. 
<p>17 Давши їм знак рукою, щоб мовчали, він розповів їм, як Господь вивів його із в’язниці. Сказав: Сповістіть це Якову й братам! І, вийшовши, він вирушив до іншого місця. 
<p>18 Коли настав день, поміж воїнами зчинилася велика тривога: Що сталося з Петром? 
<p>19 Ірод, пошукавши його і не знайшовши, допитав вартових і наказав їх відвести. Потім пішов з Юдеї до Кесарії і перебував [там]. 
<p>20 Ірод був розлючений на тирців і сидонців. Вони прийшли до нього й однодушно благали Власта, царського постельника, просили примирення, бо їхні території забезпечувалися із царської. 
<p>21 Призначеного дня Ірод, зодягнений у царські шати, сівши на судилищі, красномовно виступив перед ними. 
<p>22 А юрба почала кричати: Це голос Бога, а не людини! 
<p>23 Та раптово вразив його Господній ангел, бо не віддав славу Богові. І з’їли [його] черви, і він помер. 
<p>24 А Боже Слово зростало і множилося. 
<p>25 Варнава й Савло, закінчивши служіння, повернулися в Єрусалим, взявши Івана, якого прозвали Марком. 

<h4>Дії 13 
<p>1 В Антіохійській Церкві були [деякі] пророки та учителі: Варнава, Симон, прозваний Нігером, Луцій киринеєць, Манаїл, вихований разом з тетрархом Іродом, і Савло. 
<p>2 Як. служили вони Господу й постили, Святий Дух сказав: Відділіть Мені Варнаву та Савла на діло, на яке Я покликав їх. 
<p>3 Попостивши, вони поклали на них руки й помолилися, а тоді відпустили. 
<p>4 Вони були послані Святим Духом і пішли до Селевкії, а звідти відпливли до Кіпру. 
<p>5 Бувши в Саламіні, звіщали Боже Слово в юдейських синагогах. І мали Івана до послуг. 
<p>6 Пройшовши весь острів аж до Пафи, знайшли якогось чоловіка-ворожбита, лжепророка, юдея на ім’я Вар-Ісус, 
<p>7 який був при проконсулі Сергії Павлі, розумному чоловікові. Той, покликавши Варнаву й Савла, намагався почути Боже Слово. 
<p>8 Та проти них виступив Еліма — ворожбит, — так перекладається його ім’я, — намагаючись відвернути проконсула від віри. 
<p>9 Але Савло, він же Павло, сповнившись Духом Святим і поглянувши на нього, 
<p>10 сказав: О, сповнений усякого підступу й усякої злоби сину диявола, ти ворог усякої правди! Чи не перестанеш ти перекручувати рівні Господні дороги? 
<p>11 І нині рука Господня на тобі: ти будеш сліпий, не бачитимеш деякий час сонця! І зненацька морок і темрява огорнули його, і, ходячи навпомацки, він шукав провідника. 
<p>12 Тоді проконсул, побачивши, що сталося, повірив, дивуючись ученню Господа. 
<p>13 Відпливши з Пафи, ті, хто був з Павлом, прийшли до Пергії Памфилійської. Іван же, відлучившись від них, повернувся в Єрусалим. 
<p>14 Вийшовши з Пергії, вони прибули до Антіохії Пісидійської і, ввійшовши до синагоги в суботній день, сіли. 
<p>15 Після читання Закону й Пророків послали начальники синагоги до них, кажучи: Брати, якщо є у вас слово потіхи для людей, говоріть! 
<p>16 Підвівшись і давши знак рукою, Павло сказав: Мужі ізраїльські й ви, хто боїться Бога, слухайте! 
<p>17 Бог цього народу, Ізраїля, вибрав наших батьків і підняв народ, який перебував у Єгипетській землі, могутньою рукою вивів їх із неї. 
<p>18 І сорок років годував їх у пустелі. 
<p>19 Підкоривши сім народів у Ханаанській землі, дав їм у спадщину їхню землю — 
<p>20 майже через чотириста п’ятдесят років. А після цього дав суддів — до пророка Самуїла. 
<p>21 Потім просили царя — і Бог дав їм Саула, сина Киса, мужа з племені Веніамина, — на сорок років. 
<p>22 Відкинувши його, Він поставив їм царем Давида, якому засвідчив і сказав: Знайшов Я Давида, сина Єссея, людину Мого серця, — він виконає всі Мої наміри! 
<p>23 З його потомства Бог за обітницею дав Ізраїлеві Спасителя Ісуса. 
<p>24 Іван перед Його приходом проповідував хрещення на покаяння всьому ізраїльському народові. 
<p>25 А коли Іван завершував свій шлях, то сказав: За кого ви мене вважаєте? Це не я! Але йде за мною Той, Якому я не гідний розв’язати ремінця від взуття! 
<p>26 Мужі-брати, сини Авраамового роду, і ті між вами, хто боїться Бога, вам послано слово спасіння. 
<p>27 Бо ті, хто живе в Єрусалимі, і їхні правителі не зрозуміли цього і, засудивши Його, виконали слова пророків, які читаються щосуботи. 
<p>28 Не знайшовши жодної вини, вартої смертної кари, попросили Пилата стратити Його. 
<p>29 Коли ж виконали все написане про Нього, то зняли з дерева й поклали до гробниці. 
<p>30 Та Бог воскресив Його з мертвих! 
<p>31 Він багато днів з’являвся тим, які пішли з Ним з Галилеї в Єрусалим, які нині і є Його свідками перед людьми. 
<p>32 І ми благовістимо вам ту обітницю, яка була дана батькам; 
<p>33 Бог виконав її для нас, їхніх дітей, воскресивши Ісуса, як і написано в другому псалмі: Ти — Мій Син, Я сьогодні Тебе породив. 
<p>34 А що Він воскресив Його з мертвих, що вже більше не повернеться в тління, так сказав: Я дам вам справжні святощі Давида! 
<p>35 Тому і в іншому місці говорить: Ти не даси Своєму Святому побачити тління. 
<p>36 А Давид, послуживши своєму родові, з Божої волі заснув і прилучився до своїх батьків, — і побачив тління. 
<p>37 Але Той, Кого Бог воскресив, — не побачив тління. 
<p>38 Тому нехай буде відомо вам, мужі-брати, що через Нього звіщається вам прощення гріхів і всього, від чого ви не могли оправдатися Законом Мойсея, — 
<p>39 у цьому кожний, хто вірить, оправдується. 
<p>40 Стережіться, щоб не прийшло [на вас] сказане в пророків: 
<p>41 Дивіться, глумителі, дивуйтеся і зникніть, бо справу роблю за днів ваших, — справу, в яку ви не повірите, якщо хтось і розкаже вам! 
<p>42 Коли виходили вони [з юдейської синагоги, язичники] просили, щоб наступної суботи говорити їм ці ж слова. 
<p>43 Як. розійшлися із синагоги, багато з юдеїв і богобоязні прозеліти пішли за Павлом і Варнавою. Ті, говорячи до них, переконували їх перебувати в Божій благодаті. 
<p>44 А наступної суботи майже все місто зібралося, щоби послухати Господнє Слово. 
<p>45 Коли юдеї побачили натовп, то сповнилися заздрістю і заперечували те, що говорив Павло, [сперечалися і] хулили. 
<p>46 Та, набравшись відваги, Павло і Варнава сказали: Треба було в першу чергу вам проповідувати Боже Слово, оскільки ж ви відкинули Його і самі себе робите недостойними вічного життя, то ми звертаємося до язичників. 
<p>47 Бо так заповів нам Господь: Поставив Я Тебе як світло язичникам, щоб Ти був для спасіння аж до краю землі! 
<p>48 Чуючи це, язичники раділи і прославляли Господнє Слово; і повірили ті, хто був призначений для вічного життя. 
<p>49 І Слово Господнє ширилося по всій країні. 
<p>50 А юдеї підбурили побожних і шляхетних жінок та визначних громадян, і почали переслідувати Павла й Варнаву, і вигнали їх зі своєї території. 
<p>51 Вони ж, обтрусивши на них пил з ніг, прийшли до Іконії. 
<p>52 А учні сповнювалися радістю і Духом Святим. 

<h4>Дії 14 
<p>1 В Іконії сталося таке, що вони разом увійшли до юдейської синагоги і говорили так, що повірила дуже велика кількість юдеїв і греків. 
<p>2 Ті ж юдеї, які не повірили, підбурили та озлобили душі язичників проти братів. 
<p>3 Втім, вони були тут досить часу, відважно діючи в Господі, Який підтверджував слово Своєї благодаті, роблячи ознаки та чудеса їхніми руками. 
<p>4 І розділилися люди в місті: деякі були з юдеями, інші — з апостолами. 
<p>5 Коли язичники та юдеї зі своїми керівниками здійснили напад, щоб над ними поглумитися й побити їх камінням, 
<p>6 вони, довідавшись про це, втекли до лікаонських міст: у Лістру, Дервію та в околиці 
<p>7 і там благовістили. 
<p>8 У Лістрі був один чоловік, хворий на ноги, кривий від народження; він ніколи не ходив. 
<p>9 Він слухав Павла, який говорив. Поглянувши на нього і побачивши, що має віру для зцілення, 
<p>10 Павло дуже голосно сказав: Устань прямо на ноги! Той підскочив і почав ходити. 
<p>11 Люди побачили, що зробив Павло, і піднесли свій голос, вигукуючи по-лікаонському: До нас зійшли боги в людській подобі! 
<p>12 І почали називати Варнаву Зевсом, а Павла — Гермесом, оскільки той був провідним у слові. 
<p>13 Жрець Зевса, який перебував за містом, привів до брами биків з вінками, збираючись разом з юрбою приносити жертву. 
<p>14 Почувши це, апостоли Варнава й Павло роздерли свій одяг і кинулися між людей, гукаючи: 
<p>15 Люди, що ви робите? Ми є такими ж людьми, як і ви, котрі благовістять вам відвертатися від цієї марноти до Живого Бога, Який створив небо, землю, море і все, що в них. 
<p>16 Він у минулих поколіннях допустив, щоб усі народи ходили своїми дорогами. 
<p>17 Проте Він не переставав свідчити про Себе, творячи добро, даючи вам дощ з неба і вчасно врожай, насичуючи їжею та веселістю ваші серця! 
<p>18 І, говорячи це, вони ледь стримали людей приносити їм жертву. 
<p>19 Але прийшли з Антіохії та Іконії юдеї і, підбуривши людей, побили Павла камінням і виволокли його за місто, думаючи, що він помер. 
<p>20 Коли учні оточили його, він устав і ввійшов у місто. А назавтра пішов з Варнавою до Дервії. 
<p>21 Звістивши Євангеліє тому місту та навчивши багатьох, повернули назад до Лістри, Іконії та Антіохії. 
<p>22 Вони зміцнювали душі учнів, закликали залишатися у вірі. Бо ми маємо, — казали вони, — через великі утиски увійти до Царства Божого. 
<p>23 І вони, настановивши їм пресвітерів для всіх Церков і помолившись з постом, передали їх Господу, в Якого повірили. 
<p>24 Пройшовши Пісидію, вони прийшли в Памфилію 
<p>25 і, проголосивши слово в Пергії, спустилися до Атталії. 
<p>26 Звідти вони відпливли до Антіохії, де були передані Божій благодаті на справу, яку вони і завершили. 
<p>27 Прибувши туди і зібравши Церкву, розповіли, що Бог зробив через них, як відчинив язичникам двері віри. 
<p>28 І немало часу перебували вони з учнями. 

<h4>Дії 15 
<p>1 Та деякі, прийшовши з Юдеї, навчали братів: Якщо ви не будете обрізані за звичаєм Мойсея, не зможете спастися! 
<p>2 Коли ж виникло протистояння і чималі диспути Павла та Варнави з ними, то постановили, аби Павло й Варнава та деякі інші з них пішли до апостолів і старших у Єрусалим із цим питанням. 
<p>3 Тож вони, послані Церквою, проходили Фінікію і Самарію, розповідали про навернення язичників і приносили велику радість усім братам. 
<p>4 Прийшовши в Єрусалим, були прийняті Церквою, апостолами і старшими. Вони розповіли, що Бог зробив через них. 
<p>5 Та піднялися деякі з партії фарисеїв, які повірили, і говорили, що їм треба обрізатись і наказати, аби вони зберігали Закон Мойсея. 
<p>6 Тож зібралися апостоли та старші, щоб розглянути цю справу. 
<p>7 Після тривалого обговорення Петро, уставши, сказав їм: Мужі-брати, ви знаєте, що з перших днів Бог зробив серед нас вибір, щоб моїми устами язичники почули слово Євангелія і повірили. 
<p>8 І Серцезнавець Бог засвідчив їм, давши [їм], як і нам, Святого Духа; 
<p>9 жодної різниці не зробив між нами й ними, вірою очистивши їхні серця. 
<p>10 То чому ж тепер випробовуєте Бога, намагаючись накласти учням на шию ярмо, якого не змогли понести ні наші батьки, ні ми? 
<p>11 Але віримо, що ми, як і вони, спасемося благодаттю Господа Ісуса. 
<p>12 Замовкли всі люди й слухали Варнаву та Павла, які розповідали, скільки через них зробив Бог ознак і чудес між язичниками. 
<p>13 Коли вони закінчили, Яків у відповідь сказав: Мужі-брати, послухайте мене. 
<p>14 Симон розповів, як від самого початку навідався Бог, щоб вибрати з язичників народ для Свого Імені. 
<p>15 І з цим узгоджуються слова пророків, як написано: 
<p>16 Після цього повернуся і відбудую зруйнований намет Давида, і руїну його відбудую, і підніму його, 
<p>17 щоб решта людей і всі язичники, над якими закликається Моє Ім’я, шукали Господа, — говорить Господь, Який чинить це [все]; 
<p>18 відомі від віку [Богові всі Його діла]! 
<p>19 Тому я вважаю, що не треба завдавати турбот тим язичникам, які навертаються до Бога, 
<p>20 але застерегти їх, щоби стримувалися від ідольських жертв, розпусти, задушеного і крові. 
<p>21 Адже Мойсей з давніх поколінь має своїх проповідників у містах, і вони читають його книги в синагогах щосуботи. 
<p>22 Тоді апостоли, старші й уся Церква вважали за потрібне послати в Антіохію з Павлом і Варнавою обраних з-поміж себе мужів: Юду, якого називали Варсавою, і Силу, — провідних мужів між братами. 
<p>23 І написали [таке] своєю рукою: Апостоли і старші, [і] брати, — вітання тим, хто в Антіохії, Сирії і Килікії, братам, які з язичників! 
<p>24 Ми почули, що деякі, кого ми не посилали, пішовши від нас, викликали у вас замішання вченням, яке схвилювало ваші душі, [навчаючи, що треба обрізатися і зберігати Закон]; 
<p>25 ми, однодушно вибравши мужів, вважали за потрібне послати їх до вас із нашими улюбленими Варнавою і Павлом — 
<p>26 людьми, які посвятили свої душі Імені нашого Господа Ісуса Христа. 
<p>27 Отже, послали ми Юду й Силу, і вони словами перекажуть те саме. 
<p>28 Сподобалося Духові Святому і нам не накладати на вас жодного більшого тягаря, за винятком цього необхідного: 
<p>29 стримуватися від жертв ідолам, крові, задушеного і розпусти. Добре зробите, як цього будете уникати. Бувайте здорові! 
<p>30 Посланці прийшли до Антіохії і, зібравши людей, передали послання. 
<p>31 Прочитавши, ті зраділи від цієї потіхи. 
<p>32 Юд. і Сила, будучи самі пророками, багатьма словами втішали і зміцнювали братів. 
<p>33 А коли вони перебули деякий час, брати їх відпустили з миром до тих, хто їх послав. 
<p>34 [Але Сила захотів залишитися там, а Юд. сам повернувся в Єрусалим]. 
<p>35 Павло ж і Варнава жили в Антіохії, навчаючи та разом з багатьма іншими благовістячи Господнє Слово. 
<p>36 А через декілька днів Павло сказав Варнаві: Ходімо знову, відвідаймо братів у всіх містах, де ми проповідували Господнє Слово, щоби побачити, як поживають. 
<p>37 Варнава забажав узяти із собою й Івана, прозваного Марком, 
<p>38 а Павло вважав за краще не брати того, хто покинув їх у Памфилії і не пішов разом з ними на працю. 
<p>39 І постала незгода, так що розійшлися вони один з одним. Варнава, взявши Марка, відплив до Кіпру, 
<p>40 а Павло, переданий братами благодаті Божій, вибравши Силу, пішов. 
<p>41 І проходив він Сирією та Килікією, зміцнюючи Церкви. 

<h4>Дії 16 
<p>1 Прибув він до Дервії і Лістри. І ось був тут один учень на ім’я Тимофій, син жінки-юдейки, яка повірила, і батька грека. 
<p>2 Про нього добре свідчили ті брати, які були в Лістрі та Іконії. 
<p>3 Павло забажав, щоб він ішов з ним, тож узяв і обрізав його через юдеїв, які були в тих місцевостях, бо всі знали, що його батько був грек. 
<p>4 Коли вони переходили через міста, то передавали братам зберігати постанови, які схвалили в Єрусалимі апостоли і старші. 
<p>5 Церкви ж зміцнювалися у вірі та щодня кількісно зростали. 
<p>6 Вони пройшли через Фригію і Галатійську країну, оскільки Святий Дух заборонив їм звіщати слово в Азії, 
<p>7 а дійшовши до Мисії, вони намагалися піти до Витинії, та Дух Ісуса їм не дозволив. 
<p>8 Перейшовши через Мисію, вони прибули до Троади. 
<p>9 І вночі з’явилося Павлові видіння: якийсь чоловік, македонець, стояв і благав його, закликаючи: Прийди до Македонії, допоможи нам! 
<p>10 Коли побачив він те видіння, ми відразу постаралися піти до Македонії, зрозумівши, що Бог покликав нас благовістити їм. 
<p>11 Відпливши з Троади, ми прибули до Самотракії, а наступного дня — до Неаполя; 
<p>12 звідти — до Филип — міста-колонії, що є першою частиною Македонії. У тому місті ми перебували декілька днів. 
<p>13 А в суботу вийшли за браму до річки, де, за звичаєм, було місце молитви, і, посідавши, говорили до жінок, які зібралися. 
<p>14 І слухала одна жінка на ім’я Лідія, продавщиця кармазину з міста Тиятир, яка шанувала Бога. Господь відкрив їй серце, аби сприймати те, що говорив Павло. 
<p>15 Коли охрестилася вона та її дім, то просила, кажучи: Якщо ви вважаєте мене вірною Господу, то прийдіть у мій дім, та й живіть! І змусила нас. 
<p>16 І сталося, як ішли ми на молитву, зустріла нас одна рабиня, яка мала дух віщуна; віщуючи, вона приносила великий прибуток своїм господарям. 
<p>17 Вона йшла слідом за Павлом і за нами й кричала, вигукуючи: Ці люди — раби Бога Всевишнього, вони провіщають вам шлях спасіння! 
<p>18 Вона робила це багато днів. Тож надокучило [це] Павлові, і він, обернувшись, сказав духові: Наказую тобі Ім’ям Ісуса Христа — вийди з неї! І він вийшов у той же час. 
<p>19 Її пани, побачивши, що пропала надія на їхній заробіток, взяли Павла і Силу та потягли на майдан, до влади; 
<p>20 провівши їх до воєвод, вони сказали: Ці люди, будучи юдеями, бунтують наше місто 
<p>21 і навчають звичаїв, котрих нам, римлянам, не годиться ні переймати, ні виконувати! 
<p>22 І юрба напала на них, а воєводи, подерши на них одяг, наказали бити їх палицями. 
<p>23 Тож завдавши їм багато побоїв, посадили у в’язницю, давши вказівку в’язничному сторожеві пильно їх охороняти. 
<p>24 Він, діставши таку вказівку, засадив їх до внутрішньої темниці й забив їхні ноги в колодки. 
<p>25 Опівночі Павло й Сила, молячись, співом прославляли Бога, а в’язні слухали їх. 
<p>26 Раптом стався великий землетрус, аж порушилася основа в’язниці; враз повідчинялися всі двері, і з усіх поспадали кайдани. 
<p>27 А коли прокинувся сторож в’язниці й побачив, що двері в’язниці відчинено, витягнув меча і хотів себе вбити, думаючи, що в’язні повтікали. 
<p>28 Та Павло закричав сильним голосом, гукаючи: Не заподій собі ніякого зла, бо всі ми тут! 
<p>29 Той, попросивши світла, вскочив і, тремтячи, припав до Павла та Сили, 
<p>30 і, вивівши їх надвір, запитав: Добродії, що потрібно мені робити, аби спастися? 
<p>31 А вони сказали: Віруй у Господа Ісуса [Христа] — і спасешся ти та твій дім! 
<p>32 І говорили йому Господнє Слово й усім, хто в його домі. 
<p>33 І забравши їх тієї ж пори ночі, обмив їхні рани і тут же охрестився сам і вся його родина. 
<p>34 Завівши їх до хати, запросив до столу і радів з усім своїм домом, що повірив у Бога. 
<p>35 Коли ж настав день, воєводи послали виконавців сказати: Відпусти цих людей! 
<p>36 І сторож в’язниці переказав ці слова Павлові: Воєводи прислали наказ вас відпустити. Тож виходьте тепер і йдіть з миром. 
<p>37 Але Павло відповів їм: Нас, римських громадян, прилюдно побито, без суду посаджено у в’язницю, а тепер таємно виводять нас? Ні, хай самі прийдуть і виведуть нас! 
<p>38 Ці слова виконавці сповістили воєводам. Ті ж, почувши, що вони римські громадяни, налякалися, 
<p>39 тож прийшли, попросили їх вийти і, вивівши, благали піти з міста. 
<p>40 Вийшовши із в’язниці, вони прибули до Лідії і, побачивши братів, потішили [їх], та й пішли. 

<h4>Дії 17 
<p>1 Пройшовши Амфиполь і Аполонію, вони прийшли в Солунь, де була юдейська синагога. 
<p>2 За звичаєм, Павло ввійшов до них і впродовж трьох субот диспутував з ними щодо Писання, 
<p>3 пояснюючи й доводячи, що Христос мав постраждати й воскреснути з мертвих і що Той Ісус, — Якого я вам проповідую, — запевняв він, — є Христос. 
<p>4 І деякі з них повірили й приєдналися до Павла та Сили — дуже багато побожних греків і чимало шляхетних жінок. 
<p>5 Юдеї ж позаздрили і, зібравши з вулиць якихось негідних людей, учинили збіговисько та викликали безпорядок у місті. І, прийшовши до дому Ясона, шукали їх, щоб вивести до натовпу. 
<p>6 Та коли їх не знайшли, потягли Ясона і декого з братів до начальників міста, вигукуючи: Це ті, які перевернули світ і дійшли вже сюди! 
<p>7 Їх прийняв Ясон, а всі вони діють усупереч наказам кесаря, кажучи, що є інший цар — Ісус! 
<p>8 Тож вони підбурили юрбу і начальників міста, які це слухали. 
<p>9 А ті, взявши запоруку від Ясона та інших, відпустили їх. 
<p>10 Брати негайно відіслали вночі Павла і Силу до Вереї. Прибувши, вони пішли до юдейської синагоги. 
<p>11 Ці були шляхетніші від тих, які в Солуні. Вони прийняли слово з усією ревністю, щодня досліджуючи Писання, чи так воно є. 
<p>12 Тож багато хто з них увірував, і чимало з грецьких шляхетних жінок та чоловіків. 
<p>13 А як довідалися ті юдеї, які із Солуня, що й у Вереї Павло проповідує Боже Слово, прибули і там підбурювали та бунтували людей. 
<p>14 Тоді негайно брати відіслали Павла, щоб ішов аж до моря, а там залишилися Сила і Тимофій. 
<p>15 Ті, хто супроводжував Павла, провели його до Афін і, одержавши наказ для Сили і Тимофія, аби ті якомога швидше прийшли до нього, відбули. 
<p>16 Як. Павло очікував їх у Афінах, дух його обурювався в ньому, коли бачив, що місто переповнене ідолами. 
<p>17 Він проводив бесіди з юдеями та з побожними в синагозі, і щодня на майдані із зустрічними. 
<p>18 Деякі з філософів, епікурейців і стоїків сперечалися з ним; одні говорили: Що ж то хоче сказати цей балакун? А інші: Здається, він проповідник чужих богів! Оскільки він благовістив [їм] про Ісуса та воскресіння. 
<p>19 Взявши, вони повели його в Ареопаг, кажучи: Не можемо зрозуміти, що це за нова наука, яку ти проповідуєш, 
<p>20 бо вкладаєш щось чуже до наших вух. Отже, хочемо знати, що б це могло бути! 
<p>21 Усі мешканці Афін та захожі чужинці нічим іншим не займалися, а лише говорили або слухали щось нове. 
<p>22 Тож Павло, ставши серед Ареопага, сказав: Мужі-афінці, з усього бачу, що ви дуже побожні, 
<p>23 бо проходячи й оглядаючи ваші святині, я знайшов також жертовника, на якому написано: Невідомому Богові! Отже, я вам і проповідую Того, Кого, не знаючи, ви побожно шануєте. 
<p>24 Бог, Який створив світ і все, що в ньому, будучи Господом неба і землі, не живе в рукотворних храмах. 
<p>25 Він не приймає служіння людських рук, — тому що не потребує нічого, оскільки Сам дає всім життя, дихання й усе. 
<p>26 Створив Він з одного весь людський рід, щоби жив по всій поверхні землі, визначивши заздалегідь окреслені пори та межі їхнього проживання, 
<p>27 щоб шукали Бога: може, відчують Його і знайдуть, бо ж недалеко Він від кожного з нас. 
<p>28 У Ньому ми живемо, рухаємося та існуємо, як деякі з ваших поетів казали: Адже і ми з Його роду! 
<p>29 Таким чином, будучи з Божого роду, ми не повинні вважати, що Божество подібне до золота, або срібла, або каміння — мистецького витвору та вигадок людини. 
<p>30 Отже, Бог, незважаючи на часи незнання, тепер наказує всім людям скрізь каятися, 
<p>31 тому що Він визначив день, коли має справедливо судити цілий світ через Мужа, Якого настановив, даючи віру всім, воскресивши Його з мертвих! 
<p>32 Почувши про воскресіння з мертвих, деякі почали глузувати, а інші сказали: Про це послухаємо тебе іншого разу! 
<p>33 Тому Павло вийшов з-поміж них. 
<p>34 А деякі чоловіки, приєднавшись до нього, повірили; серед них — Діонисій Ареопагіт, жінка, на ім’я Дамара, та інші з ними. 

<h4>Дії 18 
<p>1 Після цього [Павло], залишивши Афіни, прибув до Коринта. 
<p>2 Він знайшов одного юдея на ім’я Акила, родом з Понту, який недавно прибув з Італії, та Прискилу, його дружину, — бо Клавдій наказав усім юдеям залишити Рим, — і прийшов до них. 
<p>3 Оскільки вони були того самого ремесла, то залишився в них і працював; їхнім ремеслом було виготовляти намети. 
<p>4 Щосуботи він проводив бесіди в синагозі, переконуючи юдеїв та греків. 
<p>5 А коли прибули з Македонії Сила й Тимофій, Павло, захоплений Словом, свідчив юдеям, що Ісус є Христос. 
<p>6 Та оскільки вони чинили опір і хулили, то він обтрусив свій одяг і промовив до них: Кров ваша — на вашу голову. Я чистий. Відтепер піду до язичників! 
<p>7 І, пішовши звідти, прибув у дім одного мужа на ім’я Тит. Юст, який шанував Бога; його дім був поблизу синагоги. 
<p>8 А Крисп, старший синагоги, повірив у Господа з усім своїм домом; і багато з коринтян, почувши, увірували й охрестилися. 
<p>9 У видінні вночі Господь сказав Павлові: Не бійся, але говори і не мовчи, 
<p>10 бо Я з тобою, і ніхто не накинеться на тебе, щоби заподіяти тобі зло, тому що маю в цьому місті багато людей! 
<p>11 І він залишився на рік і шість місяців, навчаючи в них Божого Слова. 
<p>12 А коли Галіон був проконсулом в Ахаї, юдеї одностайно накинулися на Павла і привели його на суд, 
<p>13 кажучи: Він підбурює людей не за Законом шанувати Бога! 
<p>14 Коли ж Павло хотів відкрити уста, Галіон сказав юдеям: О юдеї! Якби справді був якийсь злочин або велика кривда, то я підтримав би вас у цій справі. 
<p>15 Але коли суперечка йде про принципи, про імена та про ваш Закон, розглядайте самі, [бо] в цьому я не бажаю бути суддею! 
<p>16 І вигнав їх із суду. 
<p>17 Тоді всі [греки] схопили Состена, старшого синагоги, та били перед судом, а Галіонові те було зовсім байдуже. 
<p>18 А Павло, пробувши ще багато днів, попрощався з братами й відплив до Сирії, і з ним Акила та Прискила. Він обстриг голову в Кенхреях, бо дав обітницю. 
<p>19 Причалив у Ефесі й залишив їх там, а сам, увійшовши до синагоги, розмовляв з юдеями. 
<p>20 Як. просили вони залишитися [в них] на довший час, то він не погодився, 
<p>21 а попрощався і сказав: [Мені неодмінно потрібно провести свято, яке наступає, в Єрусалимі]; я знову повернуся до вас, як на те буде воля Божа! Та й відплив з Ефеса. 
<p>22 І, прибувши до Кесарії, зайшов та привітав Церкву і відбув до Антіохії. 
<p>23 Пробувши певний час, він вирушив далі, проходячи за порядком Галатійську країну та Фригію, підтримуючи всіх учнів. 
<p>24 Один юдей на ім’я Аполлос, родом з Олександрії, чоловік красномовний, який був сильний у Писанні, прибув до Ефеса. 
<p>25 Був він наставлений на Господню дорогу і, палаючи духом, упевнено говорив і навчав про Ісуса, знаючи тільки хрещення Івана. 
<p>26 І він почав сміливо промовляти в синагозі. Почувши його, Акила й Прискила прийняли його та докладніше йому виклали про Божу дорогу. 
<p>27 А коли він хотів піти в Ахаю, брати заохотили його і написали учням, щоби прийняли його. І як він прибув, то дуже допоміг тим, які повірили через благодать, 
<p>28 бо він завзято доказував юдеям їхню неправоту, прилюдно доводячи Писанням, що Ісус є Христос. 

<h4>Дії 19 
<p>1 І сталося, як Аполлос був у Коринті, Павло, пройшовши внутрішні території, прибув до Ефеса і, знайшовши деяких учнів, 
<p>2 запитав їх: Коли ви увірували, чи отримали ви Духа Святого? Вони відповіли йому: Та ми й не чули, що є Дух Святий! 
<p>3 А він [їм] сказав: То в що ж ви хрестилися? Вони відповіли: В хрещення Івана. 
<p>4 Тож Павло промовив: Іван хрестив хрещенням на покаяння, кажучи людям, щоби повірили в Того, Хто йде за ним, тобто в Ісуса [Христа]. 
<p>5 Почувши, вони охрестилися в Ім’я Господа Ісуса, 
<p>6 а коли Павло поклав на них руки, зійшов на них Дух Святий, і вони почали говорити мовами й пророкували. 
<p>7 А було їх усіх чоловік з дванадцять. 
<p>8 Увійшовши до синагоги, він рішуче три місяці переконував і говорив про Царство Боже. 
<p>9 А коли деякі опиралися і не вірили, злословлячи Господню дорогу на очах у безлічі народу, він відступив від них, відокремив учнів і викладав щодня в школі [одного] Тирана. 
<p>10 Це було впродовж двох років, тож усі, які жили в Азії, почули Господнє Слово, — юдеї і греки. 
<p>11 Бог чинив надзвичайні чудеса руками Павла, 
<p>12 так що на хворих клали хусточки й пояси з його тіла, і вони оздоровлялися від недуг, а злі духи виходили. 
<p>13 Деякі з мандруючих юдейських заклиначів почали закликати Ім’я Господа Ісуса на тих, хто мав злих духів, кажучи: Заклинаємо вас Ісусом, Якого проповідує Павло! 
<p>14 То були семеро синів одного юдейського первосвященика Скеви, — вони це робили. 
<p>15 А злий дух у відповідь сказав їм: Ісуса я знаю і Павла знаю, а ви хто такі? 
<p>16 І накинувся на них чоловік, в якому був злий дух, і, перемігши обох, подужав їх, так що втекли з того дому нагі та побиті. 
<p>17 Це стало відомо всім юдеям і грекам, які жили в Ефесі, і страх напав на них усіх, і величалося Ім’я Господа Ісуса. 
<p>18 Чимало хто з тих, які повірили, приходили, визнаючи й розповідаючи про свої вчинки. 
<p>19 А багато ворожбитів, зібравши книги, спалили в усіх на очах. І підрахували їхню ціну та знайшли, що це п’ятдесят тисяч срібняків. 
<p>20 Отак, завдяки Господній силі, Слово зростало і міцніло. 
<p>21 А як це завершилося, Павло в Дусі задумав, пройшовши через Македонію і Ахаю, попрямувати до Єрусалима, говорячи: Як. побуваю там, то потрібно мені й Рим. побачити! 
<p>22 Пославши до Македонії двох із тих, які прислуговували йому, Тимофія і Ераста, сам затримався на якийсь час в Азії. 
<p>23 Того часу зчинився чималий заколот щодо Господньої дороги. 
<p>24 Бо один золотар на ім’я Дмитро, який виготовляв маленькі срібні храми Артеміди, давав ремісникам чималий заробіток. 
<p>25 Зібравши їх та інших, які цим займалися, він сказав: Мужі, ви знаєте, що наш прибуток — від цієї роботи; 
<p>26 і бачите й чуєте, що не тільки в Ефесі, а майже по всій Азії цей Павло переконав і відвернув багатьох людей, говорячи, начебто те, що зроблено руками, — то не боги. 
<p>27 Є небезпека, що не тільки наше ремесло прийде в занепад, але й храм великої богині Артеміди вважатимуть за ніщо. І буде знищена велич тієї, якій поклоняється вся Азія та цілий світ! 
<p>28 Почувши це й переповнившись гнівом, вони кричали, вигукуючи: Велика Артеміда Ефеська! 
<p>29 Тож у місті зчинилася колотнеча. Схопивши Гая та Аристарха — македонців, супутників Павла, усі, як один, кинулися до амфітеатру. 
<p>30 Коли ж Павло хотів вийти до натовпу, то учні не дозволяли йому. 
<p>31 Дехто з азійських начальників, які були його приятелями, послали до нього і благали, щоб не йшов він до амфітеатру. 
<p>32 Отож, кожний кричав щось своє. Збори були бурхливі, та багато хто не знав, чому зібралися. 
<p>33 З юрби висунули Олександра, якого запропонували юдеї. Олександр, зробивши знак рукою, хотів дати пояснення юрбі. 
<p>34 Та довідавшись, що він юдей, усі зо дві години вигукували в один голос: Велика Артеміда Ефеська! 
<p>35 А міський писар, заспокоївши юрбу, сказав: Мужі ефеські, чи є якась людина, яка не знає, що місто Ефес шанує велику Артеміду та її образ, що впав з неба? 
<p>36 Отже, оскільки це незаперечне, треба вам вгамуватися і не робити нічого необачного. 
<p>37 А ви привели цих людей, які ані храму не обікрали, ані богині нашої не зневажають. 
<p>38 Тому коли Дмитро й ті ремісники, які з ним, мають до когось справу, то є судді та проконсули, хай позивають один одного. 
<p>39 А як чогось іншого домагаєтеся, то нехай вирішиться це на законних зборах. 
<p>40 Оскільки нам загрожує небезпека бути за сьогоднішнє звинуваченими в заколоті, і немає жодної причини, котрою зможемо виправдати цей безпорядок! Сказавши це, він розпустив збори. 

<h4>Дії 20 
<p>1 Коли колотнеча вгамувалася, Павло скликав учнів, потішив і поцілував їх, та й вибрався йти до Македонії. 
<p>2 Пройшовши ті краї й підбадьоривши тамтешніх багатьма виступами, він прибув до Греції 
<p>3 і прожив там три місяці. Оскільки юдеї вчинили змову проти нього, коли він хотів відплисти до Сирії, то він надумав повернутися через Македонію. 
<p>4 З ним пішов [аж до Азії] син Пірра Сопатер з Вереї, солуняни Аристарх і Секунд, дервієць Гай, Тимофій та азійці Тихик і Трохим. 
<p>5 Вони вирушили раніше й очікували нас у Троаді, 
<p>6 а ми відпливли після днів Опрісноків із Филип і прибули до них через п’ять днів у Троаду, де прожили сім днів. 
<p>7 Першого ж дня тижня, коли ми зібралися для ламання хліба, Павло промовляв до них і, бажаючи відбути наступного дня, затягнув слово до півночі. 
<p>8 У горниці, де ми зібралися, було багато світильників. 
<p>9 А один юнак на ім’я Євтих сидів на підвіконні. Оскільки Павло довго промовляв. Його здолав глибокий сон. Зморений сном, він упав додолу з третього поверху; його підняли мертвим. 
<p>10 Зійшовши, Павло припав до нього, обняв і сказав: Не тривожтеся, бо його душа в ньому! 
<p>11 Повернувшись, він переломив хліб і спожив, і довго промовляв, аж до світанку, а після того відбув. 
<p>12 А юнака привели живим, і безмірно зраділи. 
<p>13 Ми ж, прийшовши до корабля, відпливли до Асона, маючи намір звідти взяти Павла, — він так нам наказав, тому що сам бажав іти пішки. 
<p>14 Коли ж він приєднався до нас у Асоні, ми взяли його, та й прибули до Мітилени; 
<p>15 наступного дня ми відпливли звідти і причалили напроти Хіоса. А через день відпливли до Самоса [і, перебувши в Трогилії], наступного дня прибули до Мілета, 
<p>16 оскільки Павло надумав обминути Ефес, щоб не затриматися в Азії, бо він поспішав, аби при можливості бути в Єрусалимі на день П’ятидесятниці. 
<p>17 А з Мілета, пославши в Ефес, він закликав пресвітерів Церкви. 
<p>18 Коли вони прибули до нього, він промовив до них: Ви знаєте, що з першого дня, відколи прийшов до Азії, я перебував з вами весь час, 
<p>19 служачи Господу з усією покірливістю, зі слізьми та випробуваннями, яких зазнав через змови юдеїв; 
<p>20 я не ухилявся ні від чого, що вам корисне, аби говорити вам і навчати вас прилюдно і по домах, 
<p>21 засвідчуючи юдеям і грекам покаяння перед Богом і віру в Господа нашого Ісуса. 
<p>22 І ось тепер я, зв’язаний Духом, іду в Єрусалим, не знаючи, що там мене спіткає, 
<p>23 проте Святий Дух у кожному місці свідчить мені, кажучи, що мене очікують кайдани та муки. 
<p>24 Але Я [ні про що не турбуюся] і не дорожу [своєю] душею, лише б [з радістю] закінчити свою дорогу та служіння, яке я одержав від Господа Ісуса: засвідчити Радісну Звістку Божої благодаті! 
<p>25 І ось тепер я знаю, що більше не побачите мого обличчя всі ви, між якими я ходив, проповідуючи [Боже] Царство. 
<p>26 Тому свідчу вам сьогодні, що я чистий від крові всіх! 
<p>27 Адже я не ухилявся від того, щоб об’явити вам усю Божу волю. 
<p>28 Пильнуйте себе та всю отару, в якій вас Дух Святий поставив єпископами, щоби пасти Церкву [Господа і] Бога, яку Він придбав Своєю кров’ю. 
<p>29 [Бо] я знаю, що після мого відходу прийдуть до вас хижі вовки, які не будуть щадити отари. 
<p>30 І з-поміж вас самих постануть мужі, які будуть говорити перекручене, аби потягти учнів слідом за собою. 
<p>31 Тому пильнуйте, пам’ятаючи, що я зі слізьми три роки, день і ніч, не переставав навчати кожного з вас. 
<p>32 І тепер доручаю вас Богові та Слову Його благодаті, яке може збудувати й дати спадщину між усіма освяченими. 
<p>33 Срібла, золота чи одягу я не жадав ні від кого. 
<p>34 Самі знаєте, що моїм потребам і тим, хто був зі мною, послужили ось ці руки. 
<p>35 Я вам увесь час показував, що так працюючи, треба захищати немічних і згадувати слова Господа Ісуса, Який Сам сказав: Блаженніше давати, ніж брати! 
<p>36 Промовивши це, він опустився на коліна та помолився з ними всіма. 
<p>37 Великий же був плач усіх! Припадаючи Павлові до шиї, вони цілували його, 
<p>38 сумуючи найбільше через слова, які сказав, що більше не побачать його обличчя. І вони провели його до корабля. 

<h4>Дії 21 
<p>1 А коли ми розлучилися з ними і відчалили, то попливли прямо і прибули до Коса; наступного дня — до Родоса, а звідти — до Патари. 
<p>2 Знайшовши корабель, який плив до Фінікії, ми сіли й попливли. 
<p>3 Коли показався Кіпр, ми залишили його ліворуч і попливли до Сирії; причалили в Тирі, бо тут корабель мав вивантажити товар. 
<p>4 Тож знайшовши учнів, ми пробули тут сім днів; вони, натхненні Духом, говорили Павлові не йти в Єрусалим. 
<p>5 Коли закінчилися дні нашого перебування, ми вирушили й пішли; нас супроводжували всі з жінками та дітьми аж за межі міста. Схилившись на березі на коліна, помолилися. 
<p>6 Попрощавшись одне з одним, ми сіли в корабель, а вони повернулися додому. 
<p>7 Почавши плавання з Тира, ми причалили в Птолемаїді і, привітавши братів, залишилися в них на один день. 
<p>8 Наступного дня вийшли [ті, хто з Павлом], і прибули до Кесарії та завітали до дому євангеліста Филипа, одного із семи, і залишилися в нього. 
<p>9 Він мав чотирьох дочок — дівчат, які пророкували. 
<p>10 Оскільки [ми] перебували тут багато днів, то прийшов з Юдеї якийсь пророк на ім’я Агав. 
<p>11 І коли прибув до нас, то взяв пояс Павла, зв’язав собі руки та ноги і сказав: Так звіщає Святий Дух: Мужа, власника цього пояса, отак зв’яжуть юдеї в Єрусалимі й видадуть у руки язичників. 
<p>12 Коли ми це почули, то благали — і ми, і тутешні, — щоб він не йшов у Єрусалим. 
<p>13 А Павло відповів: Що ви робите, плачучи й надриваючи мені серце? Адже я готовий не тільки бути ув’язненим, але й померти в Єрусалимі за Ім’я Господа Ісуса! 
<p>14 Оскільки він не піддавався, ми замовкли, сказавши: Нехай буде Господня воля. 
<p>15 Після цих днів, приготувавшись, пішли ми в Єрусалим. 
<p>16 Прийшли з нами і деякі учні з Кесарії, які привели нас до того, у кого ми мали гостювати, — до одного Мнасона з Кіпру, давнього учня. 
<p>17 Коли ми прибули в Єрусалим, брати прийняли нас з любов’ю. 
<p>18 А наступного дня пішов Павло з нами до Якова; посходилися і всі старші. 
<p>19 Привітавши їх, він докладно розповідав про все, що зробив Бог між язичниками завдяки його служінню. 
<p>20 Вони ж, почувши, славили Бога і сказали йому: Чи бачиш, брате, скільки тисяч юдеїв, які повірили? І всі вони ревні прихильники Закону! 
<p>21 Але донеслося до них про тебе, що навчаєш усіх тих юдеїв, які між язичниками, відступати від Мойсея, говориш їм не робити обрізання дітям і не дотримуватися звичаїв. 
<p>22 Тож як бути? Напевне, [збереться натовп], бо почують, що ти прийшов. 
<p>23 Тому зроби те, що тобі радимо. Є в нас четверо чоловіків, які пов’язані обітницею. 
<p>24 Візьми їх і очистися з ними, заплати за них витрати, щоб вони обстригли голови. І всі довідаються, що чутки про тебе неправдиві, але що й сам дотримуєшся Закону, живеш згідно з ним. 
<p>25 А стосовно язичників, які повірили, ми, обміркувавши, написали, щоб [вони не дотримувалися нічого з того, а тільки щоб] оберігали себе від посвяченого ідолам, крові, задушеного і розпусти. 
<p>26 Тоді Павло, взявши чоловіків, очистився з ними наступного дня і ввійшов до храму сповістити, коли закінчаться дні очищення і за кожного з них буде принесено жертву. 
<p>27 А коли мали закінчитися сім днів, юдеї, які з Азії, побачивши Павла в храмі, підбурили весь натовп і наклали на нього руки, 
<p>28 вигукуючи: Мужі ізраїльські, допоможіть! Це людина, яка всіх усюди навчає проти народу, Закону і цього місця! Та ще й греків увів до храму і збезчестив це святе місце! 
<p>29 Бо вони побачили з ним у місті Трохима з Ефеса й думали, що Павло ввів його в храм. 
<p>30 Заметушилося все місто, і було збіговисько народу; схопивши Павла, потягли його геть із храму, а двері негайно зачинили. 
<p>31 Коли ж намагалися вони його вбити, вістка, що заворушився весь Єрусалим, дійшла до тисяцького когорти. 
<p>32 Узявши воїнів та сотників, він негайно подався до них, а вони, побачивши тисяцького й воїнів, перестали бити Павла. 
<p>33 Тоді тисяцький підійшов, схопив його, наказав скувати двома залізними ланцюгами та випитував, хто він і що зробив. 
<p>34 Але кожний у натовпі кричав щось своє. Він же, не маючи змоги докладно зрозуміти через колотнечу, наказав відвести його до казарми. 
<p>35 Коли ж ступив на сходи, воїни були змушені нести його через несамовитість юрби, 
<p>36 бо слідом ішов незліченний натовп, який кричав: Геть його! 
<p>37 Як. мали ввійти в казарми, Павло сказав тисяцькому: Чи можна мені щось тобі сказати? Той відповів: То ти знаєш по-грецькому? 
<p>38 Ти часом не той єгиптянин, який перед цими днями вчинив заколот і вивів у пустелю чотири тисячі вбивць? 
<p>39 А Павло відповів: Я — чоловік, юдей із Тарса в Килікії, громадянин славного міста. Благаю тебе, дозволь мені промовити до народу! 
<p>40 Коли той дозволив йому, Павло, стоячи на сходах, дав народові знак рукою. А як настала велика тиша, звернувся юдейською мовою, кажучи: 

<h4>Дії 22 
<p>1 Мужі-брати і батьки! Вислухайте тепер моє виправдання перед вами. 
<p>2 Почувши, що заговорив до них єврейською мовою, ще більше притихли. А він сказав: 
<p>3 Я — чоловік-юдей, який народився в Тарсі в Килікії, вихований у цьому ж місті, біля ніг Гамалиїла, докладно навчений батьківського закону: я — ревнитель Бога, як усі ви сьогодні. 
<p>4 Я цей напрям учення переслідував аж до смерті, в’яжучи і передаючи до в’язниці чоловіків і жінок, — 
<p>5 як засвідчать про мене всі старші й первосвященик. Від них я одержав листи до братів у Дамаску й пішов, аби зв’язаними привести в Єрусалим для покарання тих, які там були. 
<p>6 Але сталося, коли я йшов і наближався до Дамаска, десь опівдні раптом з неба засяяло довкола мене велике світло. 
<p>7 Я впав на землю і почув голос, який говорив мені: Савле, Савле, чому Мене переслідуєш? 
<p>8 Я відповів: Хто Ти, Господи? Сказав мені: Я — Ісус Назарянин, Якого ти переслідуєш. 
<p>9 А ті, хто був зі мною, побачили світло [і перелякалися], але голосу, який говорив до мене, не чули. 
<p>10 Я запитав: Господи, що мені робити? А Господь промовив до мене: Встань, іди в Дамаск, а там скажуть тобі про все, що потрібно тобі робити! 
<p>11 І оскільки від того яскравого світла я не бачив, то ті, хто був зі мною, вели мене в Дамаск за руку. 
<p>12 А один Ананій, побожний, згідно із Законом, муж, про якого добре свідчать усі юдеї — мешканці [Дамаска], — 
<p>13 прийшов до мене, став і сказав мені: Савле, брате, прозрій! І в тій хвилині я побачив його. 
<p>14 Він же сказав: Бог наших батьків призначив тебе, щоб ти пізнав Його волю і побачив Праведного та почув голос з Його уст, 
<p>15 бо ти будеш Йому свідком перед усіма людьми про те, що побачив і почув. 
<p>16 А тепер чого очікуєш? Устань, охрестися та обмий свої гріхи, прикликавши Його Ім’я! 
<p>17 І сталося, коли я повернувся до Єрусалима і молився в храмі, — в пориві захоплення 
<p>18 я побачив Його… Він говорив до мене: Поспіши, швидше виходь з Єрусалима, бо не приймуть твого свідчення про Мене! 
<p>19 А я сказав: Господи, вони самі знають, що я кидав до в’язниць та бив по синагогах тих, які вірять у Тебе, 
<p>20 а коли лилася кров Твого свідка Степана, то я сам стояв і, схвалюючи [його вбивство], стеріг одяг тих, які його вбивали! 
<p>21 Та Він сказав мені: Іди, тому що Я пошлю тебе далеко — до народів. 
<p>22 Слухали його аж до цього слова, а тоді піднесли свої голоси, вигукуючи: Геть такого із землі, бо не годиться йому жити! 
<p>23 Вони кричали, кидали одяг і жбурляли порох у повітря. 
<p>24 Тож тисяцький звелів відвести його до казарми, наказавши бичуванням допитати його, щоби зрозуміти, з якої причини так кричали проти нього. 
<p>25 А коли розтягли його ременями, то Павло сказав сотникові, який стояв: Хіба вам дозволено бичувати чоловіка — римлянина і не засудженого? 
<p>26 Почувши, сотник підійшов до тисяцького й сповістив, кажучи: [Вважай], що хочеш робити, бо цей чоловік — римлянин! 
<p>27 Наблизившись, тисяцький запитав його: Скажи мені, ти римлянин? Він відказав: Так. 
<p>28 А тисяцький відповів: Я набув це громадянство за великі гроші. Павло ж сказав: А я в ньому й народився. 
<p>29 Тоді від нього негайно відступили ті, які мали його допитувати, а тисяцький налякався, довідавшись, що він римлянин і що він його зв’язав. 
<p>30 А наступного дня, бажаючи краще дізнатися, у чому його звинувачують юдеї, звільнив його [з кайданів] і наказав, аби прийшли первосвященики й увесь синедріон. І, привівши Павла, поставив його перед ними. 

<h4>Дії 23 
<p>1 Поглянувши на синедріон, Павло сказав: Мужі-брати, я до цього дня служив Богові з усієї доброї совісті! 
<p>2 Та первосвященик Ананій наказав своїм прислужникам бити його в уста. 
<p>3 Тоді Павло сказав йому: Бог тебе битиме, стіно побілена! Ти ж сидиш, щоб судити мене за Законом, а наказуєш, переступаючи Закон, бити мене! 
<p>4 А прислужники сказали: Ти докоряєш первосвященикові Божому? 
<p>5 Павло ж промовив: Не знав я, брати, що це первосвященик, адже написано, що начальника свого народу не лихословитимеш! 
<p>6 Зрозумівши, що одна частина тут — садукеї, а друга — фарисеї, Павло вигукнув у синедріоні: Мужі-брати, я ж фарисей, син фарисеїв! За надію на воскресіння мертвих мене судять! 
<p>7 Як. тільки він це промовив, виникла незгода між фарисеями та садукеями, і збори поділилися. 
<p>8 Адже садукеї твердять, що немає ні воскресіння, ні ангела, ні Духа, а фарисеї це визнають. 
<p>9 І зчинився великий галас, і деякі книжники, які були з групи фарисеїв, підійнявшись, чинили опір, кажучи: Ми не знаходимо нічого лихого в цій людині. Що ж, як Дух заговорив до нього чи ангел? [Не будемо воювати з Богом!] 
<p>10 А як здійнялася велика колотнеча, тисяцький, боячись, щоб вони Павла не роздерли, наказав воїнам увійти, забрати його з-посеред них і відвести до казарми. 
<p>11 А наступної ночі Господь, ставши перед ним, промовив: Кріпися, [Павле]! Бо як ти свідчив про Мене в Єрусалимі, так тобі треба свідчити й у Римі! 
<p>12 А коли настав день, [деякі] юдеї, вчинивши змову, дали клятву, запевняючи, що не їстимуть і не питимуть, доки не вб’ють Павла. 
<p>13 Було понад сорок тих, які склали цю спільну клятву. 
<p>14 Вони, підійшовши до первосвящеників і старших, сказали: Ми дали клятву нічого не їсти, доки не вб’ємо Павла. 
<p>15 Тож ви тепер із синедріоном скажіть тисяцькому, щоби [завтра] привів його до вас, ніби бажаєте докладніше довідатися про нього. Ми ж, перш ніж він прибуде, готові його вбити. 
<p>16 А син сестри Павла, почувши про засідку, прибув і, ввійшовши до казарми, сповістив Павлові. 
<p>17 Павло ж, покликавши одного із сотників, сказав: Проведи цього юнака до тисяцького, бо має йому щось сказати. 
<p>18 А тоді той, узявши його, привів до тисяцького й сказав: В’язень Павло, покликавши мене, попросив провести до тебе цього юнака, який має щось тобі сказати. 
<p>19 Узявши його за руку й відвівши вбік, тисяцький запитав: Що ти маєш мені сповістити? 
<p>20 Той розповів: Юдеї змовилися попросити тебе, щоби завтра привів ти Павла до синедріону, ніби бажають вони докладніше випитати його. 
<p>21 Ти ж не вір їм, бо на нього чекають у засідці понад сорок чоловік із них, які між собою склали клятву не їсти і не пити, доки не вб’ють його. Тож тепер вони готові й очікують від тебе розпорядження. 
<p>22 Тоді тисяцький відпустив юнака, наказавши: Нікому не розповідай, що ти мене повідомив про це. 
<p>23 І, покликавши якихось двох сотників, сказав: Приготуйте двісті воїнів, сімдесят кіннотників і двісті стрільців, щоби після третьої години ночі вони вирушили до Кесарії; 
<p>24 і приведіть в’ючних тварин, щоби посадити Павла та відпровадити до намісника Фелікса! 
<p>25 І написав листа такого змісту: 
<p>26 Клавдій Лисій — шановному намісникові Феліксові: вітання! 
<p>27 Цього мужа, якого схопили юдеї та хотіли вбити, я врятував, приступивши з воїнами та довідавшись, що він римлянин. 
<p>28 Бажаючи дізнатися про причину, у чому його звинувачували, я повів [його] до їхнього синедріону. 
<p>29 Я виявив, що його звинувачували в питаннях їхнього Закону і що немає жодної провини, вартої смерті або кайданів. 
<p>30 Коли мені стало відомо про лихий задум, який мали [юдеї] проти цього мужа, негайно послав я його до тебе, наказавши і обвинувачам говорити перед тобою те, що мають проти нього. [Будь здоровий!] 
<p>31 Тож воїни, згідно з наказом, взяли Павла, повели вночі до Антипатриди, 
<p>32 а наступного дня, залишивши кіннотників, щоб ішли з ним, повернулися до табору. 
<p>33 А ті прибули до Кесарії й, давши листа намісникові, поставили перед ним і Павла. 
<p>34 Прочитавши листа та запитавши, з якого він краю, і довідавшись, що з Килікії, 
<p>35 Фелікс сказав: Вислухаю тебе, коли твої обвинувачі прийдуть! І наказав його стерегти в преторію Ірода. 

<h4>Дії 24 
<p>1 А через п’ять днів прибув первосвященик Ананій зі старшими та якимсь промовцем Тертилом, котрі скаржилися намісникові на Павла. 
<p>2 Коли його закликали, Тертил почав звинувачувати, кажучи: Маємо тривалий мир — завдяки тобі, і завдяки твоїй дбайливості цей народ має добробут; 
<p>3 це ми, преславний Феліксе, завжди й усюди зі щирою вдячністю визнаємо. 
<p>4 Але щоби довго тебе не турбувати, прошу тебе з властивою тобі доброзичливістю коротко вислухати нас. 
<p>5 Бо знайшовши цього згубного чоловіка, який провокує колотнечу між усіма юдеями в цілому світі, який є провідником назорейської єресі 
<p>6 та намагався збезчестити храм, ми схопили його [й хотіли судити за нашим Законом. 
<p>7 А тисяцький Лисій, надійшовши з великою силою, вирвав його з наших рук, наказавши його обвинувачам з’явитися до тебе]. 
<p>8 Від нього зможеш сам, розпитавши, про все це довідатися, у чому ми його звинувачуємо. 
<p>9 Приєдналися і юдеї, стверджуючи, що так воно і є. 
<p>10 А Павло, коли намісник дав йому знак говорити, відповів: Знаючи, що ти багато років є суддею цього народу, відважно себе захищатиму, 
<p>11 бо ти можеш довідатися, що не більше дванадцяти днів, як я прийшов у Єрусалим поклонитися. 
<p>12 І ні в храмі, ні в синагогах, ні в місті не знайшли мене, щоб я з кимсь сперечався або зчиняв колотнечу між людьми; 
<p>13 не можуть вони довести тобі й того, у чому тепер мене звинувачують. 
<p>14 Визнаю перед тобою, що згідно із цим напрямом вчення, який вони звуть єрессю, я служу Богові батьків, вірячи в усе, що написано в Законі та в Пророків. 
<p>15 І маю в Бозі надію на те, чого вони й самі очікують: що має бути воскресіння [мертвих] — праведних і неправедних. 
<p>16 І я пильно дбаю про те, щоби завжди мати незаплямовану совість перед Богом і людьми. 
<p>17 А по багатьох роках прийшов я, щоби принести моєму народові милостиню та пожертвування. 
<p>18 При цьому знайшли мене очищеного в храмі, а не з юрбою і не із заколотом. 
<p>19 Деяким же юдеям з Азії належало б перед тобою стати й говорити, коли мають щось проти мене. 
<p>20 Або хай вони самі скажуть, яку неправду знайшли [в мене], коли я стояв перед синедріоном; 
<p>21 хіба що цей єдиний вислів, який я вигукнув, стоячи між ними: Сьогодні ви мене судите за воскресіння мертвих! 
<p>22 [Почувши це], Фелікс, дуже добре обізнаний із цим напрямом учення, відклав їхню справу, кажучи: Коли тисяцький Лисій прийде, розсуджу вас! 
<p>23 І він наказав сотникові охороняти його, але дати полегшення і нікому з близьких не забороняти йому прислуговувати [чи приходити] до нього. 
<p>24 А через декілька днів прийшов Фелікс зі своєю дружиною Друзилою, яка була юдейкою, покликав Павла, щоби почути від нього про віру в Ісуса Христа. 
<p>25 Коли він говорив про праведність, стриманість та майбутній суд, Фелікс, перелякавшись, відповів: Тепер досить, іди, а відповідного часу я покличу тебе! 
<p>26 Водночас він сподівався, що Павло дасть йому грошей, [щоб він його відпустив]. Тому й часто його викликав та розмовляв з ним. 
<p>27 Коли минуло два роки, на зміну Феліксові прибув його наступник Порцій Фест. Та Фелікс, бажаючи догодити юдеям, залишив Павла ув’язненим. 

<h4>Дії 25 
<p>1 А Фест, перебравши владу, через три дні прийшов з Кесарії до Єрусалима. 
<p>2 Первосвященики та провідники юдеїв поскаржилися йому на Павла і благали його, 
<p>3 ласкаво просячи, щоби прислав його в Єрусалим, а самі готували засідку, аби вбити його по дорозі. 
<p>4 Фест же сказав, щоб стерегли Павла в Кесарії, оскільки він сам мав незабаром туди піти. 
<p>5 Отже, — сказав він, — ті з вас, хто може, хай ідуть зі мною, і якщо є якесь порушення в [цьому] чоловікові, хай звинувачують його! 
<p>6 Пробувши в них не більше як вісім або десять днів, повернувся до Кесарії; наступного дня, сівши на місце судді, наказав привести Павла. 
<p>7 Коли його привели, оточили його ті юдеї, котрі прийшли з Єрусалима, висуваючи багато тяжких звинувачень, яких не могли довести. 
<p>8 Павло ж захищався: Я нічим не згрішив ні проти юдейського Закону, ні проти храму, ні проти кесаря! 
<p>9 Тоді Фест, бажаючи догодити юдеям, промовив Павлові у відповідь: Чи ти хочеш піти в Єрусалим і там щодо цього суд від мене прийняти? 
<p>10 А Павло сказав: Я стою перед судом кесаря, де мені належить суд прийняти. Юдеїв нічим я не скривдив, і ти це добре знаєш. 
<p>11 Якщо ж кривду або щось варте смерті я вчинив, то не відмовляюся вмерти. Якщо ж немає нічого того, у чому вони мене звинувачують, ніхто мене не може їм видати. Покликаюся на кесаря! 
<p>12 Тоді Фест, порозмовлявши з радниками, відповів: Ти покликався на кесаря, то й підеш до кесаря! 
<p>13 Коли минуло декілька днів, цар Агрипа й Верніка прибули до Кесарії поздоровити Феста. 
<p>14 Через те, що перебували там чимало днів, Фест розповів цареві про Павла, кажучи: Є один чоловік, в’язень, залишений Феліксом, 
<p>15 на якого, коли я був у Єрусалимі, первосвященики і юдейські старші подали скаргу, домагаючись його засудження. 
<p>16 Я відповів їм, що в римлян немає звичаю видавати якусь людину [на страту], поки обвинувачений не має перед собою тих, які його звинувачують, і не матиме змоги боронитися від звинувачень. 
<p>17 Коли ж вони тут зійшлися, я без жодної затримки наступного ж дня сів на місце судді й наказав привести чоловіка. 
<p>18 Обступивши його, обвинувачі не вказали жодної провини з тих, про які я підозрював, 
<p>19 а мали з ним якісь суперечки про свої забобони і про Якогось померлого Ісуса, про Якого Павло запевняв, що Він живий. 
<p>20 Розгубившись у цьому питанні, я сказав, чи не хоче він піти в Єрусалим і там судитися щодо цього. 
<p>21 Оскільки Павло вимагав, щоби його залишили на розсуд Августа, то я наказав охороняти його, доки не відішлю його до кесаря. 
<p>22 Агрипа ж промовив до Феста: Хотів би я і сам того чоловіка послухати. [Той же] сказав: Завтра почуєш його. 
<p>23 А наступного дня прийшли Агрипа й Верніка з великою пишнотою і ввійшли до судової зали разом із тисяцькими та знатними мужами міста. Коли наказав Фест, привели Павла. 
<p>24 І каже Фест: Агрипо, царю, і всі мужі, які прийшли з нами! Ви бачите того, за кого настирливо просила мене вся юдейська громада і в Єрусалимі, і тут, викрикуючи, що не належить йому більше жити. 
<p>25 Я ж, довідавшись, що нічого вартого смерті він не зробив, та й сам він покликався на кесаря, тож я вирішив послати його. 
<p>26 Не маю нічого певного написати про нього володареві, тому привів я його до вас, особливо до тебе, Агрипо, царю, щоб як розпитаєш його, мав що написати. 
<p>27 Бо здається мені недоречним посилати в’язня, не зазначивши звинувачення проти нього. 

<h4>Дії 26 
<p>1 Агрипа сказав Павлові: Дозволяється тобі про себе самого говорити. Тоді Павло, простягнувши руку, почав оборону: 
<p>2 Царю Агрипо, вважаю себе щасливим, що сьогодні перед тобою можу дати відповідь на все те, у чому звинувачують мене юдеї; 
<p>3 особливо тому, що ти обізнаний з усіма юдейськими звичаями та питаннями. Тому прошу тебе терпеливо вислухати мене. 
<p>4 Отже, життя моє, яке змалку, із самого початку, пройшло між моїм народом у Єрусалимі, знають усі юдеї. 
<p>5 Вони знають мене здавна: аби тільки хотіли посвідчити, що я жив фарисеєм — згідно з дуже строгою течією нашої віри. 
<p>6 А тепер я стою, і мене судять за надію обітниці, яку Бог дав нашим батькам, 
<p>7 до якої дванадцять наших поколінь, служачи безнастанно ніч і день, надіються дійти, — за цю надію, царю, я звинувачений юдеями! 
<p>8 Чи вважаєте ви неймовірним, що Бог воскрешає мертвих? 
<p>9 Правда, я вважав, що мені належить багато зробити проти Імені Ісуса Назарянина. 
<p>10 Це я і зробив у Єрусалимі: багатьох зі святих я замкнув у в’язниці, одержавши владу від первосвящеників. Коли ж їх убивали, я давав згоду. 
<p>11 І дуже часто, караючи їх по всіх синагогах, примушував їх хулити. А сильно лютуючи на них, переслідував їх — навіть по далеких містах. 
<p>12 Ідучи в Дамаск у цих справах з уповноваженнями і наказом від первосвящеників, 
<p>13 опівдні в дорозі побачив я, царю, світло з неба, яскравіше від сонячного світла, яке осяяло мене та тих, хто йшов зі мною. 
<p>14 Коли ми всі попадали на землю, я почув голос, який говорив до мене [й промовляв] єврейською мовою: Савле, Савле, чого Мене переслідуєш? Тяжко тобі бити ногою колючку! 
<p>15 Я запитав: Хто Ти, Господи? Господь відповів: Я — Ісус, Якого ти переслідуєш. 
<p>16 Але підведися і стань на свої ноги, бо на те Я і з’явився тобі, щоби зробити тебе служителем і свідком того, що ти бачив, і того, що Я покажу тобі, 
<p>17 визволяючи тебе від твого народу та від язичників, до яких Я тебе посилаю, — 
<p>18 відкрити їм очі, щоб вони навернулися від темряви до світла та від влади сатани до Бога, щоб одержали вони прощення гріхів і спадок між освяченими вірою в Мене. 
<p>19 Тому, царю Агрипо, я не став чинити опір небесному видінню, 
<p>20 а проповідував: спочатку тим, які були в Дамаску, а потім тим, котрі в Єрусалимі, у кожній юдейській околиці, та язичникам, — щоби покаялися і навернулися до Бога, щоби чинили діла, гідні покаяння. 
<p>21 Через це юдеї, схопивши мене в храмі, намагалися розірвати. 
<p>22 Та одержавши допомогу від Бога, аж до цього дня стою, щоб свідчити малому й великому, не розповідаючи нічого, крім того, що говорили пророки і Мойсей, що має статися: 
<p>23 що має постраждати Христос, що Він, перший воскреслий з мертвих, має проповідувати світло Своєму народові та язичникам. 
<p>24 Коли він отак захищався, Фест гучним голосом сказав: Безумствуєш ти, Павле! Велика вченість приводить тебе до божевілля! 
<p>25 Я не божевільний, високоповажний Фесте, — сказав Павло, — а звіщаю правдиві й розумні слова. 
<p>26 Адже цар, до якого я сміливо говорю, знає про це, бо я не вірю, щоби щось із цього було скрите від нього, адже це не відбулося десь у закутку! 
<p>27 О, царю Агрипо! Чи віриш, пророкам? Знаю, що віриш! 
<p>28 Агрипа ж Павлові: Ще трохи і мене переконаєш стати християнином! 
<p>29 А Павло: Чи трохи, чи багато, але благав би я Бога, щоб не тільки ти, а й усі, хто сьогодні мене чує, стали такими, як я, за винятком оцих кайданів. 
<p>30 [І як сказав це йому], підвівся цар, і намісник, і Верніка, і ті, які сиділи з ними, 
<p>31 і, відійшовши, говорили одне одному, зауважуючи, що нічого, вартого смерті або кайданів, цей чоловік не робить. 
<p>32 Агрипа ж сказав Фестові: Цього чоловіка можна було би звільнити, якби не покликався на кесаря. 

<h4>Дії 27 
<p>1 Коли вирішили, що ми маємо відплисти до Італії, передали Павла та деяких інших в’язнів сотникові полку кесаря, на ім’я Юлій. 
<p>2 Тож сівши на адрамитський корабель, який мав пливти до азійських місць, ми відпливли. З нами був Аристарх, македонець із Солуня. 
<p>3 Наступного дня ми причалили в Сидоні. Юлій ставився до Павла по-людськи і дозволив піти до друзів скористатися їхньою турботою. 
<p>4 Вирушивши звідти, прибули ми до Кіпру, бо був зустрічний вітер. 
<p>5 Коли перепливли килікійське й памфилійське моря, прибули ми до Мири, що в Ликії. 
<p>6 І тут сотник, знайшовши олександрійський корабель, який плив до Італії, посадив нас на нього. 
<p>7 Повільно пливучи багато днів і ледь допливши до Кніда, бо не дозволяв нам вітер, ми пропливли повз Крит біля Салмони. 
<p>8 Ледве минувши його, ми пристали до одного місця, що зветься Добра Пристань, поблизу якого було місто Ласея. 
<p>9 Як. минуло чимало часу і плавання вже стало небезпечним, бо й піст уже минув, Павло радив, 
<p>10 кажучи їм: Мужі, я бачу, що плавання буде небезпечним і з великими втратами — не тільки для вантажу та корабля, а й для наших душ. 
<p>11 Та сотник довіряв більше керманичеві й власникові судна, ніж тому, що говорив Павло. 
<p>12 Оскільки пристань не була зручною для зимівлі, більшість радила відпливти звідти, щоби при можливості дістатися до Финіки й перезимувати в критській пристані, зверненій до півдня і відкритій для північно-західних вітрів. 
<p>13 Тож як повіяв південний вітер, подумали, що досягли бажаного, тому підняли вітрила й попливли повз Крит. 
<p>14 Та незабаром повіяв супротивний рвучкий вітер, який зветься евракилон. 
<p>15 Коли підхопило корабель, і він не міг протистояти вітрові, ми здалися, і нас понесло. 
<p>16 Підпливши до одного острова, що зветься Клавда, насилу змогли втримати рятувальний човен, 
<p>17 якого витягли, і вжили допоміжних засобів, обв’язуючи корабель. Побоюючись, щоб не попасти на мілину Сирту, спустили вітрило; і так нас носило. 
<p>18 Наступного дня, як нас сильно кидала буря, ми почали викидати вантаж, 
<p>19 а третього дня власноручно повикидали корабельне знаряддя. 
<p>20 Тому що багато днів не з’являлися ні сонце, ні зорі, а буря сильно налягала, ми повністю втратили надію на порятунок. 
<p>21 Оскільки довго не їли, то Павло, ставши серед них, сказав: О, мужі! Потрібно було слухати мене й не відпливати з Криту, — то ми не зазнали би цього лиха та втрати. 
<p>22 Тепер же благаю вас: кріпіться, бо не загине душа жодного з вас, а тільки корабель. 
<p>23 Тому що цієї ночі переді мною постав ангел Бога, Якому я належу та Якому служу, 
<p>24 і сказав: Не бійся, Павле! Тобі треба стати перед кесарем, і ось подарував тобі Бог усіх, хто пливе з тобою! 
<p>25 Тому кріпіться, мужі! Бо я вірю Богові, що станеться так, як мені було сказано. 
<p>26 Ми маємо добратися до якогось острова. 
<p>27 А коли надійшла чотирнадцята ніч, як носило нас в Адріатиці, опівночі моряки здогадувалися, що наближаються до якоїсь землі. 
<p>28 І закинувши лот, виявили, що було двадцять сажнів ; пропливши ще трохи й знову закинувши, з’ясували, що було п’ятнадцять сажнів. 
<p>29 А боячись, аби якось не наскочити на скелясті місця, кинули з корми корабля чотири якорі й молилися, аби настав день. 
<p>30 Коли ж моряки намагалися втекти з корабля і спустили човен у море, вдаючи, ніби з носа хочуть закинути якорі, 
<p>31 Павло сказав сотникові й воїнам: Якщо вони не залишаться на кораблі, ви не зможете врятуватися! 
<p>32 Тоді воїни перерізали канати човна й дали йому впасти. 
<p>33 А коли почало розвиднятися, Павло благав усіх вживати їжу, кажучи: Сьогодні чотирнадцятий день ви продовжуєте чекати голодними, нічого не ївши. 
<p>34 Тому благаю вас вживати їжу, бо це для вашого порятунку. Жодному з вас і волосина з голови не впаде. 
<p>35 Сказавши це й узявши хліб, він у всіх на очах віддав хвалу Богові та, переломивши, почав їсти. 
<p>36 Тоді всі підбадьорилися і почали вживати їжу. 
<p>37 Було нас усіх на кораблі двісті сімдесят шість душ. 
<p>38 Наситившись їжею, почали полегшувати корабель, викидаючи збіжжя в море. 
<p>39 А коли настав день, не розпізнали землі та побачили якусь затоку з піщаним берегом, до якої і хотіли, при можливості, причалити кораблем. 
<p>40 Піднявши якорі, пустилися в море, водночас послабили канати на стерні й, піднявши мале вітрило, оскільки дув вітер, попрямували до берега. 
<p>41 Наскочивши на мілину, корабель застряг; ніс загруз і став нерухомий, а корму розбивало силою хвиль. 
<p>42 Воїни радили повбивати в’язнів, щоб ніхто не поплив і не втік. 
<p>43 Але сотник, бажаючи врятувати Павла, стримав їх від цього наміру й наказав тим, хто може плавати, першими стрибати й добиратися до берега, 
<p>44 а інші — хто на дошках, хто на уламках з корабля. І сталося так, що всі врятувалися на землю. 

<h4>Дії 28 
<p>1 А коли ми врятувалися, то довідалися, що острів зветься Мальта. 
<p>2 Тубільці виявили нам надзвичайну людяність; запаливши вогонь, вони приймали нас усіх, тому що був дощ і холод. 
<p>3 Коли Павло назбирав купу хмизу й поклав на вогонь, то змія, виповзши через жар, учепилася в його руку. 
<p>4 Як. тубільці побачили, що змія звисає з його руки, то говорили один одному: Напевно, цей чоловік — убивця, оскільки йому, врятованому від моря, помста не дозволила жити! 
<p>5 А він струснув змію у вогонь, не зазнавши жодної шкоди. 
<p>6 Вони ж очікували, що він спухне або вмить упаде мертвий. Як. того довго очікували і бачили, що нічого злого йому не стається, змінили думку й почали говорити, що він — бог. 
<p>7 Навколо того місця були володіння начальника острова на ім’я Публій, який, прийнявши нас, три дні щиро виявляв гостинність. 
<p>8 І сталося, що батько Публія лежав хворий на гарячку і дизентерію; Павло, ввійшовши до нього і помолившись, поклав на нього руки й оздоровив його. 
<p>9 Коли ж це сталося, то й інші на острові, хто мав недуги, приходили й оздоровлялися. 
<p>10 І вони вшанували нас великими почестями, а як ми відпливали, давали нам усе, що було потрібно. 
<p>11 А по трьох місяцях ми відпливли олександрійським кораблем зі знаком Діоскурів, що перезимував на острові. 
<p>12 Допливши до Сіракуз, ми пробули там три дні. 
<p>13 Відпливши звідти, прибули до Реґії. А як через день повіяв південний вітер, то наступного дня ми прибули до Путеол, 
<p>14 де знайшли братів, а вони вмовили нас пробути з ними сім днів. Таким чином, ми підійшли до Рима. 
<p>15 А звідти брати, почувши про нас, вийшли нам назустріч аж до форуму Апія і до Трьох Таверн. Побачивши їх, Павло подякував Богові й підбадьорився. 
<p>16 Коли ж ми прийшли в Рим, [сотник передав в’язнів воєводі], а Павлові дозволено було перебувати окремо зі своїм сторожем, воїном. 
<p>17 І сталося, що через три дні Павло скликав знатних юдеїв. Коли вони зійшлися, сказав їм: Мужі-брати, хоч я нічого не зробив проти народу або батьківських звичаїв, мене передали з Єрусалима в’язнем у руки римлян, 
<p>18 які, розсудивши мою справу, хотіли відпустити, бо жодної провини, вартої смерті, не було на мені. 
<p>19 Та юдеї були проти, тому я змушений був покликатися на кесаря, — не для того, щоб народ мій у чомусь звинуватити. 
<p>20 Саме з цієї причини попросив, щоб вас побачити й порозмовляти, бо заради надії Ізраїля закований я в ці кайдани. 
<p>21 А вони відказали йому: Ми ні листа про тебе не одержали з Юдеї, і жоден із братів, прийшовши, не сповістив і не сказав чогось злого про тебе. 
<p>22 Хочемо від тебе почути, що думаєш, бо про цю секту відомо нам, що їй скрізь чинять опір. 
<p>23 У призначений день багато хто прийшов до нього в господу. Він від ранку аж до вечора говорив їм, засвідчуючи про Боже Царство, переконував їх про Ісуса із Закону Мойсея і пророків. 
<p>24 Та деякі вірили в те, про що він говорив, а інші не вірили. 
<p>25 Коли ж не погодилися одні з одними та стали відходити, Павло промовив так: Добре сказав Дух Святий через пророка Ісаю до ваших батьків, 
<p>26 проголошуючи: Іди до цього народу і скажи: Слухом почуєте, та не зрозумієте; вдивляючись, будете дивитися, та не побачите. 
<p>27 Адже серце цього народу загрубіло, і вухами важко стали сприймати, і свої очі примружили, аби часом не побачити очима, і не почути вухами, і не зрозуміти серцем, і не навернутися, — щоб Я оздоровив їх. 
<p>28 Тож нехай буде вам відомо, що це Боже спасіння послано до язичників, — і вони почують! 
<p>29 [І як він це казав, відійшли юдеї, ведучи між собою велику суперечку]. 
<p>30 А він цілих два роки перебував на власному утриманні й приймав усіх, хто приходив до нього, 
<p>31 проповідуючи Боже Царство і з усією відвагою безборонно навчаючи про Господа Ісуса Христа. 