<h2></h2>

<h4>Єремії 1 
<p>1 Слова Єремії, сина Хілкії, зі священицького роду, з Анатоту, що у Веніяміновому краю. 
<p>2 До нього було ГОСПОДНЄ слово тринадцятого року царювання в Юдеї Йосії, Амонового сина. 
<p>3 А потім у часи Єгоякима, сина Йосії, юдейського царя, і аж до кінця одинадцятого року п’ятого місяця Седекії, сина Йосії, царя Юдеї, і виселення мешканців Єрусалима в неволю. 
<p>4 ГОСПОДНЄ слово було до мене такого змісту: 
<p>5 Я обрав тебе ще до того, як тебе створив у материнському лоні. Перш ніж ти народився, Я освятив тебе, призначивши тебе пророком для народів. 
<p>6 Але я відповів: О, Владико ГОСПОДИ, я ж не вмію говорити, оскільки я ще молодий! 
<p>7 Та ГОСПОДЬ мені сказав: Не говори: Я ще молодий, бо ти підеш до всіх, до кого лише тебе пошлю, і говоритимеш те, що Я тобі накажу. 
<p>8 Не бійся нікого, бо Я буду з тобою, аби тебе рятувати, – говорить ГОСПОДЬ. 
<p>9 І ГОСПОДЬ простягнув Свою руку, та доторкнувся до моїх уст; після цього сказав до мене ГОСПОДЬ : Ось Я вклав Мої слова в твої уста! 
<p>10 Дивись, Я нині тебе ставлю над народами й над царствами, аби викорінювати і руйнувати, губити й нищити, а також відбудовувати й насаджувати! 
<p>11 Було до мене ГОСПОДНЄ слово такого змісту: Що ти бачиш, Єреміє? Я відповів: Бачу галузку мигдалевого дерева. 
<p>12 А ГОСПОДЬ мені сказав: Ти правильно побачив, адже Я пильную над Моїм словом, щоб воно виконувалось. 
<p>13 Після цього знову було до мене ГОСПОДНЄ слово такого змісту: Що ти бачиш тепер ? І я відповів: Бачу киплячий казан, передня сторона якого нахилена в бік півночі. 
<p>14 І ГОСПОДЬ сказав мені: З півночі насувається лихо на всіх мешканців краю! 
<p>15 Бо ось Я скликаю всі роди північних царств, – говорить ГОСПОДЬ. Вони прийдуть, і кожен з них поставить свого престола біля єрусалимських брам і навколо всіх його стін, і при кожному юдейському місті. 
<p>16 Я виголошу щодо них Свій вирок за їхнє беззаконня, адже, залишивши Мене, вони кадили ладаном перед чужими богами, і поклонялися виробам власних рук! 
<p>17 Ти ж підпережись, встань і говори їм усе, що Я тобі накажу. Не бійся їх, бо інакше Я нашлю на тебе ще більший страх перед ними. 
<p>18 Сьогодні Я тебе роблю немовби містом-фортецею, наче залізним стовпом і мідною стіною для всього краю – проти царів Юдеї та її можновладців, проти її священиків і народу краю. 
<p>19 Вони виступлять проти тебе війною, але не здолають тебе, тому що Я з тобою, – говорить ГОСПОДЬ, – аби тебе рятувати! 

<h4>Єремії 2 
<p>1 Було до мене ГОСПОДНЄ слово такого змісту: 
<p>2 Іди і проголоси в Єрусалимі такі слова: Так говорить ГОСПОДЬ ! Я пам’ятаю ласки твоєї юності й любов твоїх заручин, коли ти ( дочко Сіону ) ходила за Мною в пустелі, в незасіяній землі. 
<p>3 Ізраїль – Святиня ГОСПОДНЯ, як Його первоплід. Усі, хто посмів би на них зазіхнути, вважалися б злочинцями, і їх спіткало б нещастя, – говорить ГОСПОДЬ. 
<p>4 Послухай ГОСПОДНЬОГО слова, доме Якова та всі роди дому Ізраїля! 
<p>5 Так говорить ГОСПОДЬ : Яку кривду знайшли в Мені ваші батьки, котрі так далеко відійшли від Мене, потягнувшись за марнотою настільки, що самі стали марнотою? 
<p>6 Вони навіть не питають: Де ГОСПОДЬ, Котрий вивів нас із Єгипетського краю; Котрий провадив нас по пустелі, – через голі рівнини та гірські ущелини, через безводну землю і морок смертних тіней, – землею, якою ніхто ніколи не ходив, і яку не заселяли люди? 
<p>7 Я вас впровадив до плодючого краю, аби ви споживали його плоди і користувалися його благами. Ви ж, прийшовши туди, опоганили Мою землю, – Мою спадщину перетворили на гидоту! 
<p>8 Священики не питають: Де ГОСПОДЬ ? А ті, хто дотримується Закону, не знають Мене, пастирі ж відступили від Мене, а пророки пророкують Ваалом, і пішли за тими, хто не допоможе! 
<p>9 Тому Я буду судитися з вами, – говорить ГОСПОДЬ, – судитимуся і з вашими онуками. 
<p>10 Підіть хоча б на Кіттімські острови і подивіться; пошліть до Кедару, й докладно придивіться та довідайтесь, чи траплялось у них щось подібне! 
<p>11 Чи поміняв якийсь з народів своїх богів, хоч вони – зовсім не боги?! Мій же народ поміняв свою славу на те, від чого немає жодної користі. 
<p>12 Жахніться від цього, небеса, і здригніться від приголомшуючої вістки, – говорить ГОСПОДЬ. 
<p>13 Адже два злочини Мій народ учинив: вони Мене, Джерело живої води, відкинули, а видовбали свої водойми, – водоймища діряві, які не здатні утримувати воду. 
<p>14 Хіба Ізраїль став рабом, або він у рабстві народився? Чому ж він став здобиччю? 
<p>15 На нього ричать левчуки, посилюючи свій голос; вони перетворюють його землю в пустелю, а його спалені міста залишились без мешканців. 
<p>16 Навіть мешканці Нофа ( Мемфіса ) та Тахпанхеса пасуться на тімені твоєї голови. 
<p>17 Хіба не ти сам навів усе це на себе через те, що ти залишив ГОСПОДА, твого Бога, коли Він провадив тебе вірною дорогою? 
<p>18 От і тепер, для чого тобі дорога в Єгипет? Може напитись води з Шіхору ( Нілу )? А чому ти йдеш в Ассирію? Щоб попити води з Ріки ( Евфрату )? 
<p>19 Тебе покарає власний злочин, і твоє відступництво стане тобі докором. Тож пізнай і усвідом, як це для тебе погано й гірко залишити свого ГОСПОДА, твого Бога! На жаль, у тебе немає страху переді Мною, – говорить мій Владика ГОСПОДЬ Саваот. 
<p>20 Адже в давнину Я розбив твоє ярмо, розтрощив твої кайдани, і ти, дочко Сіону, обіцяла: Не служитиму ідолам ! Але на кожному високому пагорбі й під кожним крислатим деревом ти лягала для блуду! 
<p>21 Ти забуваєш, що це Я тебе посадив, як добірну виноградну лозу з вишуканого насіння. Як же ти в Мене перетворилась на звироднілий кущ чужої виноградної лози? 
<p>22 Тому, хоч би ти вмивалась лужною водою та вживала багато мила, проте брудна пляма твого беззаконня переді Мною залишиться, – говорить Мій Владика ГОСПОДЬ. 
<p>23 Як ти скажеш: Я не опоганилася, і не ходила за Ваалами? Подивись на свою дорогу в долині, усвідом, що ти натворила, вертлява верблюдице, кривуляючи своїми дорогами! 
<p>24 Ти, як дика ослиця, яка звикла до пустелі, і яка в своїй невгамовній пристрасті втягує ніздрями вітер. Хто її зможе втримати в час збудження? Усі, що її шукають, не змучаться, – знайдуть її в місяці її. 
<p>25 Отож, зупинись, щоб не залишитись босою, і не пересохло від спраги твоє горло! Але ти заперечуєш: Це, мовляв, даремна річ! Адже я покохала чужих богів і за ними піду! 
<p>26 Як буває соромно злодієві, коли його схоплять на місці злочину, так соромно буде домові Ізраїля, – всім: їхнім царям, їхнім можновладцям, їхнім священикам і їхнім пророкам. 
<p>27 Адже всі вони кажуть дерев’яному ідолу: Ти – мій отець! – як і кам’яному: Ти нас породив! До Мене ж вони повернулись спиною, а не обличчям, хоча в час своєї недолі кликатимуть до Мене: Устань і спаси нас! 
<p>28 А де ж твої боги, яких ти собі наробила, дочко Сіону ? Нехай встануть і, якщо зможуть, нехай тебе врятують, коли трапиться лихо! Адже, скільки в тебе міст, Юдеє, стільки в тебе і богів!? 
<p>29 Навіщо сперечаєтесь зі Мною? Ви всі повстали проти Мене, – говорить ГОСПОДЬ. 
<p>30 Надаремно Я карав ваших дітей, адже ви так і не сприйняли Моєї науки. Ваші мечі знищували ваших пророків, наче хижі леви. 
<p>31 О ви, нинішнє покоління, послухайте ГОСПОДНЄ слово: Хіба Я був для Ізраїлю пустелею або землею глибокої темряви? Чому Мої люди кажуть: Ми вільні йти, куди захочемо, і до Тебе вже не повернемось?! 
<p>32 Хіба може дівчина забути свої прикраси, чи наречена – своє вбрання? Але Мій народ Мене забув вже дуже давно. 
<p>33 Як же вправно ти вибираєш дорогу, шукаючи кохання!? У цій справі ти можеш навчити навіть і злочинців. 
<p>34 Адже на п?лах твоєї одежі можна знайти кров убогих невинних людей, якої Я не знайшов навіть у зломників, але, незважаючи на це, 
<p>35 ти кажеш: Невинна я, і Його ( Божий ) гнів мене мине! Тому Я свідчитиму проти тебе на суді, хоча б тому, що ти говориш: Я не згрішила. 
<p>36 Яка ж ти необачна у виборі своєї дороги! Завдасть тобі сорому Єгипет, не менше ніж осоромила тебе Ассирія. 
<p>37 Ти вийдеш звідти, вхопивши руками свою голову, оскільки ГОСПОДЬ відкинув тих, на кого ти покладала надію, і тобі з ними не пощастить. 

<h4>Єремії 3 
<p>1 Ти знаєш постанову: Якщо чоловік відпустить свою дружину, і вона, пішовши від нього, стане дружиною іншого чоловіка, то хіба можна першому знову повернутися до неї? Хіба не оскверниться тим земля? Ти ж чинила перелюб з багатьма коханцями, чи можна тепер тобі повернутися до Мене? – питає ГОСПОДЬ. 
<p>2 Підійми свої очі на узгір’я і подивись, – де лише ти не блудила? Ти сідала в очікуванні на дорогах, як араб у пустелі, опоганюючи край своєю розпустою і своїм злочинством. 
<p>3 Тому й припинились весняні дощі, – не було й пізнього дощу. Твоє чоло стало як у блудниці, і сорому ти не хотіла знати. 
<p>4 Хіба тепер ти не звертаєшся до Мене: Отче мій, Ти Провідник моєї юності! 
<p>5 Невже вічно Ти будеш гніватись і завжди зберігатимеш образу ? Ти так вже говорила, але при цьому чинила зло, на яке лише спромагалась. 
<p>6 За днів царя Йосії промовив до мене ГОСПОДЬ : Чи ти бачив, що творить ця зрадниця, Ізраїль? Як вона ходить на кожну високу гору і під кожне крислате дерево, і там віддається розпусті? 
<p>7 Після всього, що вона зробила, Я думав, що повернеться до Мене, але вона не повернулась. Це все бачила її невірна сестра Юдея. 
<p>8 Я також бачив, що хоч за всі випадки перелюбу зрадниці на ім’я Ізраїль, Я її відкинув, давши їй розвідного листа, проте її сестра, невірна Юдея, знаючи це, не злякалася, але пішла, і так само почала чинити блудство й вона. 
<p>9 Так сталося, що її безсоромна розпуста, яку вона чинила з кам’яними і дерев’яними ідолами, набула розголосу, і таким чином вона осквернила весь край. 
<p>10 Однак і після всього цього невірна сестра Ізраїлю, Юдея, не навернулася до Мене всім своїм серцем, а лише удавано з лукавством, – говорить ГОСПОДЬ. 
<p>11 Тоді сказав мені ГОСПОДЬ : Відступниця Ізраїль виявилась справедливішою, ніж невірна Юдея. 
<p>12 Піди й проголоси ці слова Північному царству, говорячи: Повернися, відступнице, Ізраїлю, – говорить ГОСПОДЬ, – і Я не дивитимусь на вас у гніві, адже Я милостивий, – говорить ГОСПОДЬ, – і не тримаю гніву вічно. 
<p>13 Лише визнай свою провину в тому, що ти згрішила проти ГОСПОДА, твого Бога, віддаючись розпусті з чужинцями під кожним крислатим деревом, а до Мого голосу ти не прислухалась, – говорить ГОСПОДЬ. 
<p>14 Поверніться ж, діти-відступники, – говорить ГОСПОДЬ, – адже Я ваш Владика і зберу вас по одному з міста й по двоє з роду, та впроваджу вас на Сіон. 
<p>15 Я дам вам пастирів за серцем Моїм; вони пастимуть вас уміло й розумно. 
<p>16 А коли ви намножитесь і станете плодючими на землі, тоді, – каже ГОСПОДЬ, – більше не будуть говорити про Ковчег Заповіту ГОСПОДА ! – Він навіть нікому не спаде на думку; не згадуватимуть про нього й не відчуватимуть у ньому потреби; також більше не пориватимуться його зробити. 
<p>17 У той час називатимуть Єрусалим ГОСПОДНІМ престолом; там, у Єрусалимі, зберуться всі народи в Ім’я ГОСПОДА, і вже більше не діятимуть за впертістю свого злого серця. 
<p>18 Це буде час, коли дім Юди й дім Ізраїля ходитимуть один з одним, і разом прийдуть зі землі північної до краю, який Я дав як спадщину вашим батькам. 
<p>19 Тоді Я говорив: Як би хотілося Мені прийняти тебе як сина, і дати тобі так бажану землю, – кращу зі спадщин багатьох народів. Так, Я мріяв: Ти зватимеш Мене Отцем і вже не відступиш від Мене; 
<p>20 Але ви, доме Ізраїлів, знехтували Мною, – говорить ГОСПОДЬ, – як жінка, котра зраджує свого чоловіка. 
<p>21 І ось на узгір’ях чути голос, – плач і благання синів Ізраїлевих, оскільки вони викривили свої дороги, забули ГОСПОДА, свого Бога. 
<p>22 Повертайтеся, сини-відступники! Я вилікую ( прощу ) ваше відступництво! Ось ми йдемо до Тебе, бо Ти – ГОСПОДЬ, наш Бог! 
<p>23 Справді, це обман, коли люди покладають надію на пагорби й узгір’я; справжнє, спасіння Ізраїлю тільки в ГОСПОДІ, Богові нашому! 
<p>24 Від днів нашої молодості ганьба пожирала працю наших батьків, отари їхніх овець, їхню худобу, а також їхніх синів і їхніх дочок. 
<p>25 Ми лежимо в нашому соромі, і нас покриває власне безчестя, тому що ми, як і наші батьки, грішили перед ГОСПОДОМ, нашим Богом, від нашої юності аж до цього дня, а голосу ГОСПОДА, нашого Бога, ми не слухали. 

<h4>Єремії 4 
<p>1 Якщо вирішиш повертатися, Ізраїлю, – говорить ГОСПОДЬ, – то повертайся до Мене. Ти тоді відкинеш своїх гидких ідолів з-перед Моїх очей, не будеш більше блукати. 
<p>2 Якщо ти присягатимешся: Як живий ГОСПОДЬ ! – і житимеш чесно, справедливо й праведно, тоді й інші народи благословлятимуться у Ньому та будуть Ним хвалитися. 
<p>3 Адже так говорить ГОСПОДЬ мужам Юди та Єрусалима: Розорюйте свою цілину, і не сійте поміж терниною ( бур’янами ). 
<p>4 Мешканці Єрусалима й усі, що заселяють Юдею, обріжте крайню плоть вашого серця, обрізуйтеся заради ГОСПОДА, – щоб не запалав Мій гнів, як вогонь, і не вибухнув пожежею через ваші злочини, бо тоді не буде кому його погасити. 
<p>5 Оповістіть Юдею, і проголосіть у Єрусалимі, – скажіть: Трубіть трубою в усій країні й волайте на повний голос, говорячи: Збираймося, і поспішаймо в укріплені міста! 
<p>6 Підійміть стяг до Сіону! Ховайтесь, не зупиняючись, тому що Я спроваджую лихо з півночі й велике нещастя! 
<p>7 Зі свого лігвища виходить лев, підіймається руйнівник народів; він вийшов зі свого місця, щоб перетворити твій край на пустелю. Ваші міста будуть зруйновані й залишаться без мешканців. 
<p>8 Тому підпережіться веретищем, плачте й голосіть, оскільки ГОСПОДЬ не відвернув від вас полум’я Свого гніву. 
<p>9 Того дня станеться так: – говорить ГОСПОДЬ, – затремтить серце царя та серця його можновладців; жахнуться священики, й заніміють пророки. 
<p>10 Я тоді сказав: О, мій Владико ГОСПОДИ, невже Ти говорив неправду цьому народові та Єрусалимові, пообіцявши: У вас буде мир! А тим часом меч загрожує нашому життю!? 
<p>11 Того часу казатимуть цьому народові та Єрусалимові: Сухий вітер повіяв з височин пустелі, в напрямку дочки Мого народу, але не для провіювання, і не для очищення. 
<p>12 Надто сильний для цього вітер прийде від Мене. Тепер Я Сам проголошу вирок щодо них. 
<p>13 Він ( ворог ) підіймається, як хмара, а його колісниці, як вихор; його коні швидші за орлів! Горе нам, адже ми загинемо! 
<p>14 Тож, поки час, змий зло з твого серця, Єрусалиме, щоб тобі врятуватися! Доки в тобі будуть гніздитися зловісні задуми? 
<p>15 Адже доноситься вже голос від Дана, й страшна вістка з Єфремової гори. 
<p>16 Повідомте про це людям, оповістіть про це в Єрусалимі: З далеких країв наближаються вороги, здіймаючи крики проти міст Юдеї. 
<p>17 Наче охоронці полів, вони вишиковуються навколо нього ( Єрусалима ), тому що він збунтувався проти Мене, – говорить ГОСПОДЬ. 
<p>18 Твої вчинки й твої задуми стали цьому причиною. Твоє лиходійство настільки гірке, що аж вразило твоє серце. 
<p>19 Тяжко мені! Невимовний біль у моїх нутрощах, страждає і, здається, розривається моє серце! Я не можу мовчати, бо чую голос труби, бойові крики. 
<p>20 Надходять повідомлення про нещастя за нещастям, знищена вся країна. В одну мить не стало моїх наметів, раптово зруйновано мій притулок. 
<p>21 Як довго дивитимусь на бойові знамена, слухатиму тривожні звуки труби? 
<p>22 Який же Мій народ нерозумний! Мене знати не хоче. Вони – немудрі й недалекоглядні, – діти, що втратили розум. Вони мудрі робити лихе, а на вчинки добра вони не здатні! 
<p>23 Я подивився на землю, – а вона пуста і порожня; на небо – й немає світла його! 
<p>24 Я глянув на гори, а вони тремтять, і зрушились усі узгір’я! 
<p>25 Дивлюся, аж ось немає жодної людини, а всі небесні птахи порозлітались. 
<p>26 Я бачу, як перед ГОСПОДОМ родюча земля перетворилась на пустелю, а від Його палкого гніву всі її міста лежать у руїнах. 
<p>27 Адже так говорить ГОСПОДЬ : Увесь край буде спустошено, хоч повністю його не знищу. 
<p>28 Тому-то й сумуватиме земля, і потемніють угорі небеса, бо Я так провістив. Я наперед визначив і не пожалію; Я присягнувся, і від цього не відступлю! 
<p>29 Від крику вершників і лучників порожніють цілі міста. Люди ховатимуться в нетрях, видиратимуться на скелі. Усі міста опустіють, не залишиться жодного мешканця. 
<p>30 А ти, спустошений Єрусалиме, що робитимеш? Хоч одягаєшся в кармазин і оздоблюєш себе золотими прикрасами, підфарбовуєш стибієм свої очі, – надаремно прикрашуєш себе. Відкинули тебе коханці, – вони вже зазіхають на твоє життя. 
<p>31 Адже Я вже чую крик, наче породіллі, – зойк, наче жінки, котра народжує вперше, лемент дочки Сіону. Вона волає, протягуючи свої руки: Горе мені, бо я вмираю на очах моїх убивць! 

<h4>Єремії 5 
<p>1 Пройдіться хоча б вулицями Єрусалима, роздивіться, та розпитайте; пошукайте на його майданах, чи знайдете хоч одну людину, котра б дотримувалася правосуддя і шукала правди?! І Я змилосердився б над ними. 
<p>2 Навіть коли вони говорять: Як живий ГОСПОДЬ ! – то присягаються фальшиво. 
<p>3 Хіба ж Твої очі, ГОСПОДИ, не побачили б правди? Ти їх карав, а вони наче не відчували болю й не жалкували ! Ти допускав для них знищення, але вони й тоді не бажали робити належні висновки! Їхні обличчя ставали твердішими за камінь, і вони не виявляли бажання до навернення. 
<p>4 І Я сказав: Вони, напевно, бідняки. Вони безглузді, бо не знають ГОСПОДНЬОЇ дороги, присудів свого Бога. 
<p>5 Піду-но я до знаменитих і поговорю з ними, адже вони знають ГОСПОДНІ закони та присуди свого Бога. Але й вони всі потрощили ярмо закона, розірвали узи Заповіту. 
<p>6 Тому й нападе на них лев із лісу, пустельний вовк їх розриватиме, й леопард чатуватиме над їхніми містами, так що кожен хто з них вийде, буде пошматований. Адже надто численні їхні беззаконня, і велике їхнє відступництво. 
<p>7 Заради чого Я мав би тобі прощати? Твої сини Мене залишили й присягаються чимось, що не є Богом! Я їх годував, а вони чинили перелюб і товпляться в домі блудниці. 
<p>8 Вони стали пожадливими, як відгодовані жеребці, – кожен ірже до дружини свого ближнього. 
<p>9 Як же Мені за це не карати, – питає ГОСПОДЬ, – хіба можу Я такому народові, як цей, не віддати належного? 
<p>10 Підіймайтеся на його захисні мури й руйнуйте, але не до кінця! Відрубайте його галузки, тому що вони не належать ГОСПОДУ. 
<p>11 Адже дім Ізраїля і дім Юди цілковито зрадили Мене! – говорить ГОСПОДЬ. 
<p>12 Вони відцурались ГОСПОДА, заявивши: Нічого Він не зробить! Лихо на нас не прийде! Ми не побачимо ні меча, ні голоду! 
<p>13 Їхні пророки легковажні, як вітер, і сл?ва від ГОСПОДА в них немає. Тому ось що з ними станеться! 
<p>14 Так говорить ГОСПОДЬ Бог Саваот: За те, що вони говорять такі слова, то Я перетворю Мої слова в твоїх устах у вогонь, а цей народ стане дровами, і той вогонь їх пожере! 
<p>15 Отже, Я спроваджу на вас, роде Ізраїлів, народ здалека, – говорить ГОСПОДЬ, – народ древній, народ сильний, мови якого ти не знаєш, і що він говоритиме, ти не будеш розуміти. 
<p>16 Його сагайдак, як відкритий гріб, – усі вони хоробрі воїни. 
<p>17 Вони з’їдять твій врожай і твій хліб; вони також поглинуть твоїх синів і твоїх дочок; вони пожеруть твої отари овець і твої череди корів; поглинуть і твої виноградники та твої смоківниці. Вони зруйнують мечем твої укріплені міста, на які ти покладав надію. 
<p>18 Але навіть у ті дні, – говорить ГОСПОДЬ, – Я не допущу вашого повного знищення! 
<p>19 Якщо ж будуть люди питати: За що зробив нам усе це ГОСПОДЬ, Бог наш? Тоді скажеш їм: Оскільки ви Мене залишили й служили в своєму краю чужим богам, тому будете служити чужинцям у чужому краю! 
<p>20 Сповістіть це роду Якова, й оголосіть це в Юдеї, говорячи: 
<p>21 Вислухай це, народе нерозумний і безсердечний, – ви, що маєте очі, але не бачите, маєте вуха, але не чуєте! 
<p>22 Невже у вас немає переді Мною жодного страху? – питає ГОСПОДЬ, – і невже Моя присутність не викликає у вас тремтіння? Я визначив границею моря пісок, – віковічною межею, яку воно не переступить. І хоч його розлючені хвилі налягають, але не здолають; шалено ревуть, однак не можуть вийти за межу! 
<p>23 У цього ж народу серце вперте та бунтівне, – вони відвернулись і пішли своєю дорогою. 
<p>24 Вони навіть не подумали у своєму серці: Побіймося ГОСПОДА, нашого Бога, Котрий посилає нам своєчасні дощі, – ранні та пізні в належну пору, визначаючи для нас встановлені тижні жнив. 
<p>25 Ваші беззаконня відняли все це, – ваші гріхи позбавили вас таких благ! 
<p>26 Адже серед Мого народу виявились нечестиві, які чатують, наче птахолови в засідці, ставлять пастки, щоб ловити людей. 
<p>27 Як клітка повна пташок, так і їхні домівки сповнені підступу. Тому вони звеличуються і багатіють. 
<p>28 Потовстіли й погладшали, в своїх злочинах переступили всяку межу; про правосуддя не дбають й на сирітських справах наживаються; нужденних на суді не захищають. 
<p>29 Хіба Я можу за це не покарати, – говорить ГОСПОДЬ, – хіба не віддам Я таким людям, як ці, належне? 
<p>30 Щось жахливе й огидне твориться в цій країні: 
<p>31 пророки провіщають обман; священики, тримаючись за владу, все це підтримують, а Моєму народові таке подобається! А що ви будете робити, як настане тому кінець? 

<h4>Єремії 6 
<p>1 Утікайте, діти Веніяміна, геть з Єрусалима! Дайте трубою сигнал тривоги в Текої, і подайте знак із Бет-Гаккерема, тому що з півночі насувається велике лихо руйнування! 
<p>2 Вродливу й випещену дочку Сіону я спустошу ! 
<p>3 До неї прийдуть пастухи зі своїми отарами, поставлять на ній довкола намети, й кожен пастиме на своєму наділі. 
<p>4 Підіймайтесь проти неї на священну війну! Вставайте, щоб ударити опівдні! Горе нам, адже день закінчується і простягаються вечірні тіні!.. 
<p>5 Вставайте й вирушимо, – вночі зруйнуймо її палаци! 
<p>6 Адже так говорить ГОСПОДЬ Саваот: Зрубуйте дерева й насипайте проти Єрусалима вал! Це те місто, яке має бути покаране, бо воно сповнене насильства! 
<p>7 Як криниця утримує холодною свою воду, так і воно ( місто Єрусалим ) зберігає свіжим своє зло. Звідти доноситься лемент насильства й грабежів. Я постійно бачу там біль і страждання… 
<p>8 О, Єрусалиме, схаменись, щоб Я не відвернувся з огидою від тебе і щоб Я не зруйнував тебе, перетворивши тебе в незаселену землю! 
<p>9 Адже так говорить ГОСПОДЬ Саваот: Позбирайте уважно рештки Ізраїлю, як визбирують останні ягідки винограду; ще раз протягни рукою по його галуззю, щоб переконатись. 
<p>10 До кого Мені заговорити й засвідчити, щоб звернули увагу? Їхні вуха закриті, і не здатні почути! Адже ГОСПОДНЄ слово стало для них предметом глузування, – вони не відчувають у ньому задоволення. 
<p>11 Я сповнений ГОСПОДНЬОГО гніву, й мені важко стриматись. Він ( гнів ) виллється на дітей, що на вулиці; на зібраних разом юнаків, тому що всі будуть захоплені в неволю, як і люди середнього віку, – чоловіки з жінками, навіть ті, що досягли похилого віку! 
<p>12 Їхні оселі належатимуть іншим, разом з їхніми полями та жінками. Адже Я простягаю Свою руку на мешканців цього краю! – говорить ГОСПОДЬ, – 
<p>13 оскільки всі, починаючи з їхнього найменшого і до найбільшого, прагнуть незаконної наживи; так само всі, від пророка й до священика, – ошуканці! 
<p>14 Вони лікують рани Мого народу недбало, говорячи: Мир, мир! Тоді як миру немає! 
<p>15 Невже вони не засоромляться, творячи гидоту? Але ж вони зовсім не знають, що таке сором, і навіть не червоніють. Тому вони впадуть між полеглими; спіткнуться, коли надійде година Мого покарання, – говорить ГОСПОДЬ. 
<p>16 Так говорить ГОСПОДЬ : Зупиніться на дорогах ваших і роздивіться, довідайтеся про стежки відвічні: де дорога до доброго, нею йдіть, і знайдете спокій вашим душам. Але вони відповіли: Не підемо! 
<p>17 Тоді Я поставив над ними вартових, котрі б волали : Прислухайтесь до голосу труби! Але вони сказали: Не будемо слухати! 
<p>18 Тому послухайте народи й дізнайся, громадо, що їх чекає. 
<p>19 Слухай, уся земля! Ось Я спроваджую на цей народ лихо, як результат їхніх задумів, оскільки вони не зважали на Мої слова і Законом Моїм знехтували! 
<p>20 Навіщо Мені принесені зі Шеви ладан, та запашна тростина із далеких земель? Ваші всепалення Мені не подобаються, і ваші жертви неприємні Мені! 
<p>21 Тому так говорить ГОСПОДЬ : Оце Я кладу перед цим народом перешкоду, об яку спіткнуться батьки разом зі синами, сусід загине вкупі зі своїм ближнім. 
<p>22 Так говорить ГОСПОДЬ : Ось надходить з північного краю народ, – великий народ вирушає з країв землі. 
<p>23 Вони міцно тримають луки й списи, – жорстокі вони й безжалісні! Їхні крики, як ревуче море; вони мчать на конях, й готові, як один, ринутися у бій з тобою, дочко Сіону! 
<p>24 Коли ми почули вістку про них, то ослабли наші руки, нас охопили тривога й болі, наче в породіллі. 
<p>25 Не виходьте в поле і не йдіть на дорогу, тому що скрізь вороги з мечами, – всі люди охоплені страхом. 
<p>26 Дочко мого народу, огорни себе веретищем і валяйся у попелі. Учини жалобу й плач, як за єдиною дитиною ; гірко ридай, адже впаде на нас нещастя зненацька! 
<p>27 Я призначив тебе випробувачем серед мого народу, аби ти ( пророку ) пізнавав і випробовував дорогу життя, якою вони ходять. 
<p>28 Усі вони вперті бунтівники, постійні наклепники, тверді, як мідь і залізо, – усі вони зіпсуті. 
<p>29 Ковальський міх перестав дмухати, – від вогню згорів свинець. Надаремно плавильник пробував очищувати, – погане так і не відокремилось… 
<p>30 Їх називатимуть негодящим сріблом, тому що ГОСПОДЬ їх відкинув. 

<h4>Єремії 7 
<p>1 Слово, що надійшло до Єремії від ГОСПОДА, було такого змісту: 
<p>2 Стань у брамі ГОСПОДНЬОГО Дому і виголоси там слова, кажучи: Слухайте ГОСПОДНЄ слово, всі юдеї, котрі входите через ці брами поклонятися ГОСПОДУ! 
<p>3 Так говорить ГОСПОДЬ Саваот, Бог Ізраїлю: Випрямте ваші дороги життя та ваші вчинки, і Я сприятиму, аби ви залишались на цьому місці! 
<p>4 Не покладайтесь на оманливі слова, говорячи: Тут Храм ГОСПОДНІЙ, Храм ГОСПОДНІЙ, Храм ГОСПОДНІЙ! 
<p>5 Тільки якщо ви дійсно випрямите свої дороги життя та ваші задуми, якщо будете застосовувати правосуддя між ближніми, 
<p>6 не пригноблюючи приходця, сироти й вдови; не проливатимете на цьому місці невинної крові, та не підете услід чужих богів, собі ж на біду, 
<p>7 тоді Я дозволю вам і далі жити на цьому місці, – в краю, який Я дав вашим батькам на вічні віки! 
<p>8 Але ж ви продовжуєте покладатись на оманливі слова, які не приносять жодної користі. 
<p>9 Чи ви будете красти, вбивати й чинити перелюб, і фальшиво присягати, і кадити Ваалові, і ходити за іншими богами, яких ви не знаєте, 
<p>10 а тоді прийдете й станете переді Мною в цьому Домі, який носить Моє Ім’я, і скажете: "Ми спасенні", щоб чинити усі ці гидоти? 
<p>11 Хіба цей Дім, у якому проголошується Моє Ім’я, у ваших очах став печерою розбійників? Я усе це бачу, – говорить ГОСПОДЬ. 
<p>12 Тож підіть-но до Мого місця, в Шіло, де раніше перебувало Моє Ім’я, і подивіться, що Я з ним зробив через злочинство Мого народу Ізраїлю. 
<p>13 Так само й тепер, оскільки ви чините всі ті самі справи, – говорить ГОСПОДЬ, – хоча Я постійно звертався до вас, безперестанку попереджаючи, але ви не слухали; Я кликав вас, а ви не відповідали! 
<p>14 Тому Я зроблю з Домом, в якому проголошується Моє Ім’я і на який ви так покладаєтесь, – тобто з місцем, яке Я дав вам і вашим батькам, – учиню так само, як Я зробив зі Шіло! 
<p>15 Я відкину вас від Себе, як уже відкинув Я всіх ваших братів – увесь рід Єфрема! 
<p>16 А ти, Єреміє, не заступайся за цей народ, не благай за них наполегливо й не молись, – не звертайся з проханням про них до Мене, бо Я не слухатиму тебе! 
<p>17 Хіба ти не бачиш, що вони творять у містах Юдеї та на вулицях Єрусалима? 
<p>18 Їхні діти збирають дрова, а їхні батьки розпалюють вогонь; їхні жінки замішують тісто, щоб напекти тістечок для небесної цариці ; вони приносять жертви возливання чужим богам, викликаючи тим Мій гнів. 
<p>19 Але хіба вони ображають лише Мене, – говорить ГОСПОДЬ ? – Хіба їм самим від цього не соромно? 
<p>20 Тому так говорить мій Владика ГОСПОДЬ : Мій палкий гнів і Моє обурення зіллються на це місце: на людей і на скотину, на дерева в полі та на плоди землі, – запалиться і не погасне! 
<p>21 Так говорить ГОСПОДЬ Саваот, Бог Ізраїлю: Додавайте ваші всепалення до ваших жертв і їжте їхнє м’ясо! 
<p>22 Адже, коли Я виводив ваших батьків з Єгипетського краю, Я навіть не говорив їм тоді про всепалення і жертви! 
<p>23 Тоді Я дав їм лише таку Заповідь, говорячи: Слухайтеся Мене, і Я буду вашим Богом, а ви будете Моїм народом! Ходіть тільки тими дорогами життя, які Я вам накреслюю, – і вам буде добре! 
<p>24 Та вони не слухали, і не зважали на все це, а діяли за власним розсудом і впертістю свого нечестивого серця; вони обернулись назад, замість того щоб дивитись уперед! 
<p>25 З того часу як ваші батьки вийшли з Єгипетського краю і по цей день, Я день у день, постійно посилав до вас усіх Моїх слуг-пророків. 
<p>26 Але вони ( предки ) не слухалися Мене, й не вважали на застереження; стали тугошиїми, чинячи зло ще більше, ніж їхні батьки! 
<p>27 І коли ти говоритимеш їм усі ці слова, вони тебе не послухають; навіть коли волатимеш до них, вони не відізвуться! 
<p>28 Тому скажи їм від Мене : Ви – народ, який не слухається повелінь ГОСПОДА, свого Бога, і не сприймає напоумлення. Зникла усяка правда з їхніх уст, – наче стерта. 
<p>29 Отже, обстрижи своє волосся і викинь його геть; здійми на горах голосіння, оскільки ГОСПОДЬ відкинув і залишив покоління, що поводує Його гнів. 
<p>30 Адже Юдині діти чинять зло переді Мною, – говорить ГОСПОДЬ. – Вони поставили свої гидоти в Домі, в якому проголошується Моє Ім’я, і тим осквернили його. 
<p>31 Вони влаштували узвишшя Тофета, що в долині Бен-Гінном, аби спалювати своїх синів і своїх дочок у вогні, чого Я не заповідав, і що навіть не спадало Мені на думку! 
<p>32 Тому надходять дні, – говорить ГОСПОДЬ, – коли більше не називатимуть це місце ні "Тофет", ні "Долина Бен-Гінном", а лише "Долина Вбивства", і ховатимуть у Тофеті мертвих через брак місць на кладовищі. 
<p>33 Трупи цього народу будуть поживою для птахів небесних і польових звірів, і не буде кому їх відганяти. 
<p>34 Так, Я припиню в містах Юдеї і на вулицях Єрусалима голоси радості, й голоси веселощів; замовкне голос нареченого й голос нареченої, бо цей край буде спустошений. 

<h4>Єремії 8 
<p>1 У той час, – говорить ГОСПОДЬ, – повикидають з гробів кості юдейських царів і кості її ( Юдеї ) можновладців; кості священиків, і кості пророків, кості багатьох мешканців Єрусалима. 
<p>2 І порозкидають їх перед сонцем, перед місяцем та перед усіма небесними силами, яких вони любили, яким служили, за ким услід вони ходили, яких дотримувались і яким поклонялися. Їх ( костей ) не збиратимуть і не ховатимуть; вони стануть гноєм на поверхні землі. 
<p>3 Адже всі, котрі залишаться живими серед цього нікчемного роду в усіх місцевостях, куди їх вижену, волітимуть краще вмерти, ніж жити, – говорить ГОСПОДЬ Саваот. 
<p>4 А ще скажи їм, на чому наголошує ГОСПОДЬ : Коли хтось впаде, то хіба не встає? Хіба той, хто зіб’ється з дороги, не вертається назад? 
<p>5 Чому ж цей Єрусалимський народ вперто тримається відступлення? Вони міцно вхопились за обман і навернутись не бажають! 
<p>6 Я уважно їх слухав, але вони того, що треба, не говорять, – немає людини, яка б каялась у своєму злочині, говорячи: Що ж я накоїв?! Кожен з них поривається до бігу, наче той кінь, що прагне в бій. 
<p>7 Навіть лелека в небі знає зумовлений для нього час; як і горлиця, ластівка та журавель пильнують час свого прильоту, тоді як Мій народ не знає ГОСПОДНІХ законів. 
<p>8 Як же ви можете говорити: Ми мудрі, й знаємо ГОСПОДНІЙ Закон!? Адже фальшиве перо ваших писарів перетворило його ( Закон ) на обман! 
<p>9 Осоромились мудреці, вони злякались і впіймались. Якщо вони знехтували ГОСПОДНІМ словом, то в чому ж їхня мудрість? 
<p>10 Тому віддам їхніх жінок іншим, а їхні поля – загарбникам, оскільки всі вони, від найменшого до найбільшого, охоплені думкою про наживу; від пророка й до священика, – всі живуть неправдою. 
<p>11 Вони недбало лікують рану дочки Мого народу, проголошуючи: Мир! Мир! Тоді як миру немає. 
<p>12 Хіба вони соромляться, творячи гидоту? Адже вони взагалі не знають, що таке сором, і навіть не червоніють. Тому й впадуть серед полеглих; коли їх відвідаю, вони не зможуть встояти, – говорить ГОСПОДЬ. 
<p>13 Дощенту обберу їх, – говорить ГОСПОДЬ, – не залишу й виноградинки на виноградній лозі, і жодної фіги на смоківниці, – зів’яне навіть листя; усе, що Я їм дав, відійде. 
<p>14 Чому ми сидимо? Збирайтеся, і підемо в укріплені міста, там загинемо, адже ГОСПОДЬ, наш Бог, призначив нас на загибель і дає нам пити отруєну воду, оскільки ми згрішили проти ГОСПОДА ! 
<p>15 Ми очікували миру, але нічого доброго немає; чекали зцілення, а прийшло страхіття! 
<p>16 Від Данового краю чути хропіння його ( ворожих ) коней; від звуку іржання цих жеребців здригається вся земля. Вони йдуть, аби пожерти весь край з усім, що в ньому, – міста і їхніх мешканців. 
<p>17 Ось Я випускаю на вас отруйних зміїв, на яких не діє жодне заклинання, і вони кусатимуть вас, – говорить ГОСПОДЬ. 
<p>18 Я позбавлений радості, – бідкається Єреемія, – моє серце вмліває… 
<p>19 Вже чую волання про допомогу доньки Мого народу з далекої країни: Невже немає ГОСПОДА на Сіоні? Невже в нього ( в Сіону ) немає його Царя? Чому ж вони викликають в Мене гнів, – питає ГОСПОДЬ, – своїми різьбленими ідолами та чужоземними марнотами? 
<p>20 Проминули жнива, скінчилось літо, а ми не спасенні… 
<p>21 Через страждання дочки мого народу, я зовсім розбитий, – говорить пророк, – ходжу сумним, мене огортає страх. 
<p>22 Невже немає бальзаму в Гілеаді, невже там немає лікаря? Чому дочка мого народу не може одужати? 
<p>23 О, хто би наповнив мою голову водою, аби мої очі мали джерело сліз! Я б оплакував удень і вночі загиблих дочки мого народу!.. 

<h4>Єремії 9 
<p>1 Якби мені хтось дав притулок подорожніх у пустелі, я залишив би мій народ, і пішов би від них! Адже всі вони перелюбники, зграя зрадників! 
<p>2 Їхній підступний язик, наче натягнутий лук, обман і невір’я панують у країні; один злочин випливає з іншого злочину, а Мене знати не хочуть, – говорить ГОСПОДЬ. 
<p>3 Нехай кожен остерігається свого ближнього, і не покладається на брата свого, тому що всі брати затівають зраду, і кожен приятель розносить плітки! 
<p>4 Один ошукує іншого, і ніхто не говорить правди. Вони привчили свої язики говорити неправду, лукавити до знесилення. 
<p>5 Ти мешкаєш посеред обману; саме через обман вони відмовляються Мене пізнавати, – говорить ГОСПОДЬ. 
<p>6 Тому так говорить ГОСПОДЬ Саваот: Ось Я їх переплавлю і випробую їх, бо що Я мав би зробити з такою дочкою Мого народу!? 
<p>7 Їхній язик – смертоносна стріла, – вони підступно ведуть розмови своїми устами. Про мир вони говорять зі своїми ближніми, тоді як у своєму серці готують на них пастку. 
<p>8 Хіба Я можу за таке не карати, – говорить ГОСПОДЬ, – хіба Я не повинен такому народові, як цей, відплатити? 
<p>9 Тому я, Єремія, підійму голосіння на горах; у степах і на пасовиськах затягну жалобну пісню, оскільки вони спустошені й ніхто там не з’являється. Там не чути рикання худоби, розлетілись птахи небесні й розбіглись польові звіри. 
<p>10 Отже, Я, ГОСПОДЬ, перетворю Єрусалим на руїни, де мешкатимуть шакали, а міста Юдеї зроблю безлюдними й спустошеними. 
<p>11 Де той мудрець, який зрозумів би це і до кого звернулись би ГОСПОДНІ уста, а він щоб це переповів іншим, – внаслідок чого має бути знищена земля й вигорить наче пустеля, без перехожих? 
<p>12 І промовив ГОСПОДЬ : Тому, що вони залишили Мій Закон, який Я виклав перед ними, не слухали Мого голосу, і не чинили за Законом, 
<p>13 а ходили за впертістю свого серця та за Ваалами, як їх навчили їхні батьки! 
<p>14 Тому так говорить ГОСПОДЬ Саваот, Бог Ізраїлів: Я нагодую цей народ полином і напою їх отруйною водою! 
<p>15 Я розпорошу їх серед народів, яких не знали ні вони, ні їхні батьки, і пошлю вслід за ними меч, поки не знищу їх! 
<p>16 Так говорить ГОСПОДЬ Саваот: Усвідомте, що вже можна кликати плакальниць, щоб завчасно прибули, – пошліть за умілими голосільницями, аби прийшли. 
<p>17 Нехай поспішають, щоб уже почати над нами голосіння, та так, щоб і з наших очей потекли сльози, й наші повіки були зрошені водою! 
<p>18 Адже вже чутно голосний плач на Сіоні: Як же ми спустошені й покриті великою ганьбою, оскільки ми змушені залишити край, бо й наші поселення зруйновані. 
<p>19 Послухайте і ви, жінки, ГОСПОДНЄ слово, і постарайтесь сприйняти слова саме Його уст; навчіть ваших дочок плакати, і одна одну – жалібних пісень! 
<p>20 Адже смерть вдирається крізь наші вікна, входить у наші палати, аби вигубити дітей на вулицях й молодь на майданах. 
<p>21 Проголоси таке ГОСПОДНЄ провіщення: Лежатимуть тіла людей, наче гній на полях, як снопи за женцями, і нікому буде їх збирати. 
<p>22 Тому так говорить ГОСПОДЬ : Нехай мудрий не хвалиться своєю мудрістю, і сильний нехай не хвалиться силою своєю. Нехай багатий не хвалиться своїм багатством! 
<p>23 Але, хто хоче хвалитися, нехай хвалиться тим, що знає Мене; розуміє, що Я ГОСПОДЬ, Котрий творить милосердя, правосуддя і правду на землі, бо саме це Мені подобається, – говорить ГОСПОДЬ. 
<p>24 Ось надходять дні, – говорить ГОСПОДЬ, – коли Я відвідаю кожного обрізаного та необрізаного. 
<p>25 Єгипет, Юдею, Едом, синів Аммона, Моав та всіх мешканців пустелі, що вистригають собі скроні, оскільки всі ці народи необрізані тілом, а весь Ізраїлів дім необрізаний серцем! 

<h4>Єремії 10 
<p>1 Послухай, роде Ізраїлів, слова, які щодо вас проголошує ГОСПОДЬ ! 
<p>2 Так говорить ГОСПОДЬ : Не привчайтесь до звичаїв народів ( язичників ) і не бійтеся небесних ознак, яких бояться ті люди! 
<p>3 Адже звичаї інших народів – марнота! Бо ідол – дерево, зрубане в лісі й оброблене сокирою ремісника; 
<p>4 воно прикрашене сріблом і золотом, на чомусь укріплене цвяхами та молотком, щоб не впало й не хиталось. 
<p>5 Вони ( ідоли ), як опудала на баштані: вони не розмовляють; їх неодмінно потрібно носити, оскільки самі не ходять! Тому не бійтеся їх, адже вони не заподіють зла, – та й добра від них не чекайте! 
<p>6 Немає подібного до Тебе, ГОСПОДИ ! Ти Один величний, і навіть у Твоєму Імені потужна сила. 
<p>7 Хто Тебе не боятиметься, Царю народів? Лише Тобі належить поклоніння! Усі мудреці народів, у всіх їхніх царствах, не можуть зрівнятись з Тобою! 
<p>8 Всі до одного вони безумні й безглузді, тому їхнє уявне напоумлення – порожнеча, бо що візьмеш з дерева?! 
<p>9 Так само й коване срібло, доставлене з Таршішу, як і золото з Уфазу, – усе це виріб митця і руки золотаря. Та й одежа на них з блакиті й порфіру – ніщо інше як вироби вмілих митців. 
<p>10 Але ГОСПОДЬ є справжнім Богом; Він – живий Бог, Цар вічний! Від Його гніву здригається земля, а народи не здатні витримати Його обурення. 
<p>11 Отже, скажіть їм так: Боги, які не створили неба і землі, зникнуть зі землі, та з-під небес! 
<p>12 ГОСПОДЬ же створив землю силою Своєю, утвердив усесвіт Своєю мудрістю, і Своїм розумом розпростер небеса. 
<p>13 Щойно зазвучить Його голос, у небі починають шуміти води, з країв землі підіймаються хмари, блискавки звіщають про дощ, а з Його сховищ виривається вітер. 
<p>14 Стосовно ж людини та її знання, то вона іноді виявляється зовсім немудрою. Адже кожний плавильник золота мав би соромитись свого ідола, розуміючи, що його виріб – ніщо інше як обман, позбавлений духа. 
<p>15 Вони нікчемні й варті глузування, оскільки в час відплати будуть знищені. 
<p>16 Не таким є уділ Якова! Його майбутнє –Той, Хто створив усе; а плем’я Його спадку – Ізраїль! ГОСПОДЬ Саваот – Його Ім’я! 
<p>17 Отже, збирай свої пожитки ( клунки ) в краю, який в облозі. 
<p>18 Адже так говорить ГОСПОДЬ : На цей раз Я відкину від Себе мешканців цього краю, завдам їм страждань, аби вони, шукаючи, знайшли Мене. 
<p>19 Горе мені в моїй скрусі! Мої рани невиліковні! Але я сказав: Це заслужена недуга, і я мушу її стерпіти! 
<p>20 Мій намет знищений, і всі мої шнури позривані. Мої діти відійшли від мене, і їх більше немає. Нема кому знову розіп’яти мій намет, й нікому повісити мої завіси. 
<p>21 Адже пастирі втратили глузд й не шукають ГОСПОДА, через що їм не пощастило, і всі їхні стада розпорошені. 
<p>22 Вже чути галас, – звістка про те, що він наближається! Великий гуркіт несеться зі сторони північного краю, аби обернути юдейські міста в руїни, – в поселення для шакалів. 
<p>23 Знаю, ГОСПОДИ, що не від волі людини залежить її дорога, і сама по собі людина не здатна керувати своєю ходою. 
<p>24 Напоумляй мене, ГОСПОДИ, але за Своїм правосуддям, і не в Своєму гніві, щоб мені не загинути. 
<p>25 Вилий Своє обурення на народи, які Тебе не знають, і на роди, які не прикликають Твого Імені. Адже вони проковтнули Якова; вони пожерли й знищили його, а поселення його спустошили. 

<h4>Єремії 11 
<p>1 Слово від ГОСПОДА до Єремії було таке: 
<p>2 Послухайте слів цього Заповіту! Звертаючись до них, – до юдейських мужів, і до мешканців Єрусалима, 
<p>3 скажи їм: Так говорить ГОСПОДЬ, Бог Ізраїлів: Проклята людина, котра не дотримується слів ( умов ) того Заповіту, 
<p>4 який Я проголосив вашим батькам, коли Я вивів їх із Єгипетського краю, – тієї залізної печі, говорячи: Прислухайтесь до Мого голосу і робіть так, як Я вам заповідаю, і будете Моїм народом, а Я буду вашим Богом! 
<p>5 Щоб Я дотримався присяги, поклявшись вашим батькам дати їм землю, яка тече молоком і медом, як є сьогодні! І я ( Єремія ) у відповідь сказав: Амінь! Нехай так станеться, ГОСПОДИ ! 
<p>6 ГОСПОДЬ же мені сказав: Проголоси всі ці слова в містах Юдеї і на вулицях Єрусалима, закликаючи: Прислухайтесь до слів ( умов ) цього Заповіту і виконуйте їх! 
<p>7 Адже Я наполегливо нагадував вашим батькам з того часу, коли Я вивів їх із Єгипетського краю і до сьогодні, постійно, зі самого ранку, повторюючи слова: Слухайтеся Мого голосу! 
<p>8 Але ж вони не слухалися і не вважали на Мої слова, а кожен діяв за бажанням свого зіпсутого серця. Тому Я й спровадив на них усе те, що було передбачене в умовах Заповіту, який Я звелів виконувати; але ж вони його не дотримувались!? 
<p>9 І ГОСПОДЬ сказав мені: Виявлено змову між юдейським народом і мешканцями Єрусалима. 
<p>10 Вони знову повернулись до беззаконня своїх прабатьків, котрі відмовилися дотримуватись Моїх слів ( умов ); вони пішли вслід чужих богів, аби їм служити! Рід Ізраїлів і рід Юди порушили Мій Заповіт, який Я уклав з їхніми батьками. 
<p>11 Тому так говорить ГОСПОДЬ : Ось Я наводжу на них лихо, якого вони не зможуть уникнути; тоді вони волатимуть до Мене, але Я їх не почую. 
<p>12 І підуть мешканці юдейських міст та мешканці Єрусалима, й волатимуть до богів, перед якими вони ( прабатьки ) кадили ладаном, але ідоли не зможуть їх врятувати від лиха, яке спіткало. 
<p>13 Адже скільки в тебе, Юдо, міст, стільки й твоїх богів; скільки вулиць у Єрусалимі, стільки ви поставили жертовників на сором, жертовників для кадіння Ваалові! 
<p>14 Тож не молися ти ( Єреміє ) за цей народ; не молись і не благай за них, тому що Я не слухатиму, коли вони волатимуть до Мене, в час їхньої недолі! 
<p>15 Що Моя улюблена дочка Сіону робить у Моєму Домі після численних гидот, які вона зробила? Хіба м’ясо священних жертв може відвести від тебе лихо, коли ти радієш, чинячи злочин? 
<p>16 Чудовою, вічнозеленою оливою з пишними плодами, назвав тебе ГОСПОДЬ, але з гуркотом великої бурі й палаючого вогню навколо неї згорить листя і обламаються її галузки. 
<p>17 ГОСПОДЬ Саваот, Котрий тебе посадив, виголосив про тебе зле за зло дому Ізраїля та дому Юди, яке вчинили самі собі, викликаючи Мій гнів тим, що кадили Ваалові. 
<p>18 ГОСПОДЬ відкрив мені, аби я знав, – Ти показав мені їхні погані вчинки. 
<p>19 Що ж до мене, то я був, наче довірливе ягня, яке ведуть на заріз, не усвідомлюючи, які підступні наміри мають проти мене. Знищимо, – говорили вони, – дерево разом з його плодами; викорінимо його із землі живих, аби більше не згадувалось навіть його ім’я. 
<p>20 Ти ж, ГОСПОДИ Саваоте, судиш справедливо, досліджуєш думки і серце; нехай я побачу Твою відплату щодо них, адже Тобі я доручив свою справу! 
<p>21 Тому так говорить ГОСПОДЬ щодо мешканців Анатоту, котрі замишляють тебе вбити, заявляючи: Не пророкуй в Ім’я ГОСПОДНЄ, бо інакше загинеш від наших рук. 
<p>22 Але ГОСПОДЬ Саваот говорить так: Я їм відплачу. Їхні юнаки загинуть від меча, а їхні сини та їхні дочки помруть з голоду. 
<p>23 Не буде після них і залишку, оскільки Я спроваджу лихо на мешканців Анатоту, коли настане час їхніх відвідин. 

<h4>Єремії 12 
<p>1 Ти, ГОСПОДИ, будеш правий ( матимеш рацію ), якби я захотів сперечатись з Тобою, проте я все ж хотів би поговорити з Тобою відносно справедливості. Чому нечестивим у житті щастить і віроломні почувають себе в безпеці? 
<p>2 Адже Ти їх посадив, вони пустили коріння, ростуть і приносять плоди. Ти, ніби близький в їхніх устах, тоді як далекий від їхніх сердець. 
<p>3 Але мене Ти, ГОСПОДИ, знаєш; Ти бачиш мене, Ти дослідив моє серце і розумієш, що я з Тобою. Відокрем їх, як овець, призначених на заріз, визнач їх на день страти. 
<p>4 До яких пір земля перебуватиме в жалобі і в’янутиме трава на кожному полі через злочини тих, котрі на ній живуть? Гинуть тварини й птахи, бо вони сказали: Він не побачить нашого кінця! 
<p>5 Якщо ти біг з пішими, – відповідає ГОСПОДЬ , – і вони тебе втомили, то як будеш змагатися з кіннотою? Коли ти почуваєш себе в небезпеці в мирній країні, то що робитимеш під час повені Йордану? 
<p>6 Адже навіть твої брати, й родина твого батька, зраджують тебе, голосно лаючись услід тобі. Тому не довіряй їм, навіть коли по-доброму звертатимуться до тебе! 
<p>7 Я залишив Мій дім, Я покинув Мій спадок, Я віддав любе Моїй душі ( народ ) у руки його ворогів. 
<p>8 Моя спадщина стала для Мене, наче лев у лісі: підносить проти Мене свій голос, через що Я її зненавидів. 
<p>9 Невже Мій спадок став для Мене наче різнобарвний птах, за яким чатують гієни та звідусіль злітаються хижі птахи? Так, ідіть, збирайтеся усі хижі звіри й кидайтеся на поживу... 
<p>10 Ватага пастухів спустошила Мій виноградник, – геть витоптала Мій наділ, перетворивши Мою улюблену частку на голу пустелю. 
<p>11 Отже, вона ( частка ) перетворена в руїну, й спустошена, – вона плаче переді Мною; знищений увесь край, – і нема нікого, хто брав би це до серця. 
<p>12 Спустошувачі зайняли навіть пагорби пустелі й ГОСПОДНІЙ меч усе пожирає, від одного краю землі й до іншого краю землі, – не має спокою жодна людина! 
<p>13 Сіють пшеницю, а жнуть тернину ( бур’яни ); вони працюють, втомлюються, але без жодної користі. Ви соромитесь свого врожаю через палкий ГОСПОДНІЙ гнів. 
<p>14 Так говорить ГОСПОДЬ і відносно всіх ваших лихих сусідів, котрі зазіхають на спадщину, яку Я розподілив між Моїм народом Ізраїлем: Ось Я викоріню їх з їхньої ( Ізраїлю ) землі, а рід Юдин вирву з-посеред них ( загарбників ). 
<p>15 А після того як їх вирву, Я виявлю до них милосердя і поверну кожного на його спадщину, – кожного в свою країну. 
<p>16 І станеться, якщо вони справді навчаться ходити дорогами Мого народу й присягатись Моїм Ім’ям: Як живий ГОСПОДЬ ", – так само як вони навчили Мій народ присягатися Ваалом, – то розбудуються посеред Мого народу. 
<p>17 Якщо ж не послухаються, то Я цілковито викоріню той народ і вигублю, – говорить ГОСПОДЬ. 

<h4>Єремії 13 
<p>1 Так сказав мені ГОСПОДЬ : Іди й придбай собі лляний пояс, і підпережи ним свої крижі, але не клади його у воду! 
<p>2 За ГОСПОДНІМ велінням, я купив пояс, і підперезав ним свої крижі. 
<p>3 І знову було до мене ГОСПОДНЄ слово такого змісту: 
<p>4 Візьми пояс, який ти придбав, та носиш на своїх крижах і, вставши, йди до Євфрату ; сховай його там у щілині скелі. 
<p>5 Я пішов і заховав його біля Євфрату, як і наказав мені ГОСПОДЬ. 
<p>6 І ось що було далі: після багатьох днів ГОСПОДЬ сказав мені: Встань, іди знову до Євфрату й візьми звідти пояс, який колись Я тобі наказав там заховати! 
<p>7 Пішовши до Євфрату, я знайшов те місце, де його заховав, і взяв пояс. Той пояс вже зітлів і ні на що не був придатним. 
<p>8 І було до мене ГОСПОДНЄ слово такого змісту: 
<p>9 Так говорить ГОСПОДЬ : Так само буде знищена гордість Юдеї і надмірна зарозумілість Єрусалима. 
<p>10 Цей порочний народ, котрий відмовляється дотримуватися Моїх слів, і діє за впертістю свого серця, та йде вслід чужих богів, і, поклоняючись їм, служить їм, стане таким, як цей пояс, який ні на що вже не придатний! 
<p>11 Адже, як пояс прилягає до тіла людини, так Я наблизив до Себе весь дім Ізраїля і весь Юдин дім, – говорить ГОСПОДЬ, – аби вони були Моїм особливим народом – Моєю хвалою, і славою, але вони не послухались. 
<p>12 Тому перекажи їм оці слова: Так говорить ГОСПОДЬ, Бог Ізраїлів: Усякий бурдюк наповнюють вином. Вони ж скажуть тобі: Хіба ми не знаємо, що всякий бурдюк наповнюють вином? 
<p>13 На це скажи їм: Так говорить ГОСПОДЬ : Ось Я до оп’яніння напою всіх мешканців цього краю: царів, котрі сидять на Давидовому престолі, і священиків, і пророків, і всіх мешканців Єрусалима! 
<p>14 Я розіб’ю їх, зіпхнувши одного з іншим, – навіть батьків і синів між собою, – говорить ГОСПОДЬ. Не буде пощади нікому, не милуватиму і не жалкуватиму, що вони знищені. 
<p>15 Отже, прислухайтесь, будьте дуже уважні й не зазнавайтесь, тому що це говорить ГОСПОДЬ. 
<p>16 Віддайте славу ГОСПОДУ, вашому Богові, поки не потемніло, і поки ще ваші ноги не почали спотикатись у сутінках на горах; тоді будете очікувати світла, але Він оберне його на темноту, – перетворить на непроглядну темряву. 
<p>17 Якщо ви не прислухаєтесь до цього, то моя душа, – каже Єремія, – потайки плакатиме; через вашу гординю я гірко ридатиму, – мої очі проливатимуть сльози, тому що ГОСПОДНЯ отара відведена в полон. 
<p>18 Скажіть цареві та матері-цариці: Упокоріться і сядьте низенько, адже впала з вашої голови корона вашої слави! 
<p>19 Ваші південні міста замкнуті, й нікому їх відкрити. Уся Юдея взята в неволю, – цілковито відселена. 
<p>20 Підведи, дочко Сіону, твої очі та подивись на тих, що йдуть з півночі! Де довірена тобі Богом отара – славне твоє стадо? 
<p>21 Що ти скажеш, коли поставлять над тобою тих, кого ти сама привчила, аби вони були твоїми провідниками? Тоді тебе схоплять болі, як у породіллі. 
<p>22 І коли ти спитаєш себе: Чому все це мене спіткало, то знай : через безліч твоїх гріхів піднято поділ твоєї спідниці, і оголені твої ноги. 
<p>23 Хіба може кушієць ( чорношкірий ) змінити колір своєї шкіри, чи леопард – свої плями? Так само і ви, котрі звикли чинити зло, хіба можете робити добро? 
<p>24 Тому Я розпорошу вас, як полову, що підіймає і розносить вітер пустелі. 
<p>25 Така твоя, дочко Сіону, доля і частка, визначена Мною, – говорить ГОСПОДЬ, – оскільки ти забула Мене, та понадіялась на обман. 
<p>26 Через те Я Сам підійму поділ твоєї спідниці аж на твоє обличчя, аби всі побачили твій сором. 
<p>27 Я бачив твій гидкий перелюб та твоє похітливе іржання, твою безсоромну розпусту на пагорбах і на полях. Горе тобі, Єрусалиме! Чи зможеш ти коли-небудь очиститися?! 

<h4>Єремії 14 
<p>1 Слово ГОСПОДНЄ, що було до Єремії під час великої посухи. 
<p>2 Плаче Юдея, розсохлі брами розсипались та валяються на землі, доносяться зойки з Єрусалима. 
<p>3 Їхні можновладці посилають своїх слуг по воду, але ті, прийшовши до криниці, та не знайшовши там води, повертають свій посуд порожнім. Розгублені і засоромлені, вони покривають свої голови. 
<p>4 Від спеки потріскалась земля, оскільки не падає на землю дощ. Пригнічені рільники також покривають свої голови. 
<p>5 Навіть лань, народжуючи в полі, залишає своє дитинча, бо не стало рослинності. 
<p>6 Дикі осли, стоячи на голих узгір’ях, хапають повітря, наче шакали; їхні очі занепадають, бо немає трави. 
<p>7 Хоч наші провини свідчать проти нас, зроби, ГОСПОДИ, з нами заради Твого Імені, адже намножились наші гріхи, які ми учинили перед Тобою. 
<p>8 Ти – єдина Надія Ізраїлю, його Рятівник у час недолі. Чому Ти стоїш у цій країні, наче приходець, – як мандрівник, який зупиняється, щоб переночувати? 
<p>9 Чому Ти, як розгублена людина, як хоробрий воїн, котрий не має сили спасти? Адже Ти, ГОСПОДИ, є серед нас, і Твоїм Ім’ям ми названі, тож не залишай нас! 
<p>10 Але ГОСПОДЬ так говорить про цей народ: Вони так люблять безцільно тинятися, що вже не можуть стримати своїх ніг. ГОСПОДЬ цього не сприймає. Тепер Він пригадає їхнє свавілля і покарає їх за гріхи. 
<p>11 Тому ГОСПОДЬ сказав мені: Не молися, щоб цьому народові щастило. 
<p>12 Навіть коли вони будуть постити, Я не слухатиму їхнього благання; й коли вони принесуть всепалення і хлібні жертви, не сприйматиму їх, а винищу їх мечем, голодом і моровицею. 
<p>13 Тоді я сказав: Як же так, мій Владико ГОСПОДИ ! Адже пророки їх заспокоюють: Ви навіть не побачите меча, і голоду у вас не буде, а, навпаки, встановлю у вас на цьому місці тривалий мир. 
<p>14 І ГОСПОДЬ сказав мені: Ці пророки провіщають від Мого Імені обман. Я їх не посилав, і не доручав їм, бо Я взагалі не розмовляв з ними! Вони вам пророкують фальшиві видіння, – порожнє чаклунство, і підступний обман власного серця. 
<p>15 Тому так говорить ГОСПОДЬ відносно пророків, що провіщають від Мого Імені, хоча Я їх не посилав, кажучи: У цьому краю не буде ні меча, ні голоду, – то ці пророки самі загинуть від меча і голоду. 
<p>16 Що ж до людей, яким вони пророкують, то їхні тіла будуть залишені на вулицях Єрусалима, позаяк гинутимуть від голоду та меча, і нікому буде їх поховати, – їх самих, їхніх жінок, їхніх синів, і їхніх дочок. Так Я виллю на них зло, яке вони самі творили. 
<p>17 А ще скажи їм такі слова: Нехай Мої очі проливають сльози вночі та вдень, і хай вони ( очі ) не перестають плакати, тому що важкий удар буде нанесено дівиці, – дочці Мого народу, – дуже жорстокої рани їй завдадуть. 
<p>18 Коли вийду в поле, – там побиті мечем, а якщо ввійду в місто, там муки голоднечі. Бо як пророк, так і священик тиняються по краю, якого не знають. 
<p>19 Невже Ти зовсім відкинув Юдею, став ненависним Твоїй душі Сіон? Навіщо Ти нас так вразив, позбавивши нас зцілення? Ми очікували миру, але добра немає; сподівались на лікування, але перед нами жах. 
<p>20 ГОСПОДИ, ми усвідомлюємо наші гріхи й беззаконня наших батьків, адже ми, справді згрішили проти Тебе. 
<p>21 Але заради Твого Імені, не відкидай, не допусти безчестя трону Твоєї слави, згадай і не розривай Твого Заповіту з нами. 
<p>22 Хіба серед ідолів народів є такі, котрі посилали б дощ? І хіба небеса самі посилають зливу? Хіба усе це не в Твоїй владі, ГОСПОДИ, Боже наш? На Тебе ми покладаємось, тому що Ти все це робиш. 

<h4>Єремії 15 
<p>1 І ГОСПОДЬ сказав мені: Якби навіть переді Мною стали Мойсей і Самуїл, то і тоді Моє серце не відчуло би прихильності до цього народу. Прожени їх з-перед Моїх очей, і нехай йдуть геть! 
<p>2 Буде так, що вони тебе спитають: Куди нам йти? Тоді скажеш їм: Так говорить ГОСПОДЬ : Хто приречений на смерть, хай іде на смерть; хто приречений під меч, впаде від меча; а хто приречений на голод, нехай голодує; хто приречений у полон, нехай йде в полон! 
<p>3 Я визначу для них чотири роди покарання, – говорить ГОСПОДЬ, – меча, щоби нищив; псів, щоб розривали; птахів небесних і польових звірів, щоб пожирали і знищували. 
<p>4 Я віддам їх як страхітливий приклад для всіх земних царств за те, що Манассія, син Єзекії, юдейський цар натворив у Єрусалимі. 
<p>5 Хто змилується над тобою, Єрусалиме? Хто тобі поспівчуває? Хто до тебе зайде, аби запитати, як ти себе почуваєш? 
<p>6 Ти відкинув Мене, – говорить ГОСПОДЬ, – повернувся до Мене спиною, тому Я простягнув Свою руку проти тебе і знищив тебе; Я втомився тебе жаліти! 
<p>7 Я розвіював їх лопатою для віяння по містах землі, позбавляв їх дітей, – губив власний народ, оскільки вони не звертали зі своїх доріг. 
<p>8 Їхніх вдів намножилось у Мене більше ніж морського піску. На матір юнацтва Я опівдні наводив грабіжника, зненацька викликаючи в усіх тривогу і страх. 
<p>9 Зовсім вибилась зі сил та, що народила сімох, вмирає вона… Її сонце зайшло ще опівдні, – вона так і не позбулась сорому і ганьби. А тих, котрі від неї залишилися, Я віддам під меч на очах їхніх ворогів, – говорить ГОСПОДЬ. 
<p>10 Горе мені, моя мамо, що ти мене народила чоловіком, з яким сперечається і свариться вся країна. Адже я нікому не позичав сам, ні в кого не брав на лихву, – проте усі мене проклинають. 
<p>11 І ГОСПОДЬ сказав мені: Хіба Я не спрямовував тебе заради їхнього ж добра? Хіба я не заступався за тебе перед ворогами в час лиха і ворожнечі ? 
<p>12 Хіба можна розбити залізом залізо і мідь з півночі? 
<p>13 Твоє багатство та твої скарби Я віддам як здобич без викупу, за всі твої гріхи в межах усіх твоїх кордонів. 
<p>14 І поведу вас у край ваших ворогів, якого ви не знали. Тому що запалав вогонь Мого гніву проти вас, і він певний час горітиме. 
<p>15 ГОСПОДИ, Ти все знаєш! Згадай мене і заступися за мене, відплати за мене всім тим, котрі мене переслідують. Не дозволь їм мене погубити задля Твого довготерпіння. Ти знаєш, що заради Тебе я терплю ганьбу. 
<p>16 Щойно надходили Твої слова, я їх споживав; ГОСПОДИ Саваоте, Твоє слово було для мене радістю і натхненням мого серця, адже наді мною прикликалось Твоє Ім’я. 
<p>17 Я ніколи не сідав у товаристві веселих глумливців. Під тягарем ( відповідальністю ) Твоєї руки ( доручення ) я сидів один, адже Ти сповнив мене жорстокістю. 
<p>18 Чому мій біль не втихає і Моя рана не заживає та не гоїться? Невже Ти став для мене як пересихаючий потік, якому не можна довіряти? 
<p>19 Відповідаючи, ГОСПОДЬ так сказав: Якщо навернешся, то Я відновлю тебе, і ти перебуватимеш переді Мною. І якщо тільки благородне виходитиме від тебе й нічого нікчемного, то будеш Моїми устами. Вони ( недоброзичливці ) повернуться до тебе, а не ти повертатимешся до них. 
<p>20 Я зроблю тебе перед цим народом неприступним мідним муром, і, хоч вони воюватимуть з тобою, проте не зможуть подужати тебе, тому що Я буду з тобою, аби тебе визволяти й рятувати тебе, – говорить ГОСПОДЬ. 
<p>21 Я спасу тебе від рук злочинців і визволю з рук гнобителів. 

<h4>Єремії 16 
<p>1 І було до мене ГОСПОДНЄ слово такого змісту: 
<p>2 Не бери собі дружини, і нехай у цій країні в тебе не буде ні синів, ні дочок. 
<p>3 Адже так говорить ГОСПОДЬ про синів і про дочок, що народилися в цій місцевості, а також про матерів, котрі їх народили, та про їхніх батьків, котрі дали їм у цій країні життя: 
<p>4 Вони повмирають від жахливих хвороб; не будуть ані оплакані, ані поховані. Гноєм лежатимуть на поверхні землі. Вони також гинутимуть від меча й від голоду, а їхні трупи стануть їжею для птахів небесних та земних звірів. 
<p>5 Тому так говорить ГОСПОДЬ : Не заходь у дім смутку, не оплакуй небіжчика, і не співчувай близьким, тому що Я відібрав від цього народу Мій спокій, – говорить ГОСПОДЬ, – позбавивши його милосердя і співчуття. 
<p>6 У цій країні вмиратимуть усі, – від малого до великого; їх не ховатимуть і не будуть оплакувати, не робитимуть, на знак жалоби, на тілі нарізів і не голитимуться. 
<p>7 Для того, хто в жалобі, не ламатимуть хліба, аби його потішити з приводу важкої втрати, і не поїтимуть його чашею втіхи, на спомин про його батька чи про його матір. 
<p>8 Не заходь також у дім, де бенкетують, аби з ними сидіти, їсти й пити. 
<p>9 Тому що так говорить ГОСПОДЬ Саваот, Бог Ізраїлю: Ось Я припиню на цьому місці, на ваших очах й за ваших днів, звуки радості й галас веселощів, голос нареченого й голос нареченої. 
<p>10 І коли перекажеш цьому народові всі ці слова, то вони тебе спитають: За що ГОСПОДЬ провістив щодо нас таке велике лихо? Яка наша провина, в чому наш гріх? Що такого ми учинили проти ГОСПОДА, нашого Бога? 
<p>11 Тоді ти їм скажеш: За те, що ваші батьки Мене залишили, – говорить ГОСПОДЬ, – і пішли вслід чужих богів; їм вони служили, та їм поклонялись, а Мене відкинули, не дотримуючись Мого Закону. 
<p>12 Що ж до вас, то ви перевершили ваших батьків у своєму злочинстві. Кожен з вас діє за впертістю свого злого серця, не бажаючи послухатись Мене! 
<p>13 Тому Я вижену вас із цього краю в країну, якої не знаєте ні ви, ні ваші батьки. Там будете служити іншим богам і вдень, і вночі, тому що Я не виявлю до вас милосердя. 
<p>14 Недалекий той час, – говорить ГОСПОДЬ, – коли перестануть присягатись: Як живий ГОСПОДЬ, Котрий вивів нащадків Ізраїля з Єгипетського краю, 
<p>15 а говоритимуть : Як живий ГОСПОДЬ, Котрий вивів нащадків Ізраїля з північних земель та з усіх інших країн, куди Він їх повиганяв. Адже Я обов’язково поверну їх у їхній край, який Я колись дав їхнім батькам! 
<p>16 Ось Я посилаю численних рибалок, – говорить ГОСПОДЬ, – котрі їх ловитимуть. Після цього пошлю багато мисливців, котрі полюватимуть на них на кожній горі, на кожному пагорбі та в усіх скелястих ущелинах. 
<p>17 Адже Мої очі бачать усі їхні дороги життя, – вони не сховані від Мене, їхні провини також не приховані від Моїх очей. 
<p>18 Насамперед, подвійною мірою відплачу за їхні злочини та за їхні гріхи, оскільки вони осквернили Мою землю мертвечиною своїх ідолів; своїми огидними бовванами переповнили Мої володіння. 
<p>19 ГОСПОДЬ, – сила моя та моя твердиня; мій захист у лиху годину. До Тебе прийдуть народи від країв землі й скажуть: Дійсно, спадщина поведінки наших батьків – обман і марнота, від якої немає жодної користі. 
<p>20 Хіба людина може зробити собі бога? Адже ідол не може бути богом! 
<p>21 Тому на цей раз Я відкриюсь цьому народові, об’явлю їм Свою владу та Свою силу, і вони зрозуміють, що Моє Ім’я – ГОСПОДЬ. 

<h4>Єремії 17 
<p>1 Гріх Юди ( його нащадків ) записаний залізним різцем, вирізьблений діамантовим вістрям на таблицях їхніх сердець та на рогах їхніх жертовників. 
<p>2 Наче про власних дітей, так вони турбуються про свої жертовники та ашер, під кожним крислатим деревом, на високих пагорбах. 
<p>3 Мою гору в полі, твої багатства й усі твої скарби віддам, як здобич ворогам. Віддам також твої узвишшя – за гріх в усіх межах твоїх. 
<p>4 Через власну провину ти віддаси свою спадщину, яку Я тобі дав; заставлю тебе служити своїм ворогам у країні, якої ти не знаєш, бо ви розпалили вогонь Мого гніву, який палатиме вічно! 
<p>5 Так говорить ГОСПОДЬ : Проклята людина, яка покладається на іншу людину і вважає тіло своєю опорою, а серцем відвертається від ГОСПОДА ! 
<p>6 Він буде, як ялівець у пустелі: не відчує, коли приходить щось добре; живе собі в засушливій місцевості, – десь у пустелі, в солончаках безлюдних. 
<p>7 Але благословенна людина, яка цілковито покладається на ГОСПОДА, і надією якої є ГОСПОДЬ. 
<p>8 Він уподібниться до дерева, посадженого над водою, яке простягає своє коріння до потоку; йому не страшна спека, яка може надійти, і листя його завжди зеленіє. Навіть у рік посухи воно не перестає плодоносити. 
<p>9 Серце людини лукаве понад усе, і вкрай зіпсуте, – хто його може осягнути? 
<p>10 Я ГОСПОДЬ, досліджую серце, і випробовую нутро ( думки людини ), аби кожному відплатити згідно з його дорогою життя та за плодами його вчинків. 
<p>11 Як куріпка, що висиджує чужі яйця, яких не знесла, так само той, хто здобуває багатство несправедливо; у половині своїх днів він його втратить, а наприкінці виявиться безумцем. 
<p>12 Престолом слави, вивищеним споконвіку, є місце нашої Святині ( освячення ). 
<p>13 ГОСПОДЬ – надія Ізраїлю! Усі, хто Тебе залишає, осоромляться. Ті, котрі від Тебе відступають, будуть записані на піску, оскільки вони залишили ГОСПОДА – Джерело живої води. 
<p>14 Вилікуй мене, ГОСПОДИ, і я буду здоровим, спаси мене, і я буду спасенним. Адже лише Тобою я хвалюся. 
<p>15 Ось вони мені говорять: Де ГОСПОДНЄ слово? Нехай воно здійсниться! 
<p>16 Проте я не ухилився від того, щоб бути в Тебе пастирем. Ти також знаєш, що я не прагнув лихої години. Що виходило з моїх уст, все було явним перед Тобою. 
<p>17 Не будь для мене страхіттям, адже Ти мій захист у час недолі. 
<p>18 Нехай осоромляться мої переслідувачі, але не допусти моєї ганьби. Нехай сповняться страхом вони, але не допусти лиха на мене. Спровадь на них годину лихоліття і розтрощи їх подвійним погромом. 
<p>19 Тоді сказав мені ГОСПОДЬ : Іди й стань у Брамі синів народу, якою входять і якою виходять юдейські царі, а також ставай в усіх брамах Єрусалима, 
<p>20 і проголошуй їм: Слухайте ГОСПОДНЄ слово, юдейські царі, всі юдеї та всі мешканці Єрусалима, що входять цими воротами! 
<p>21 Так говорить ГОСПОДЬ : Бережіть ваше життя й не носіть жодних тягарів у суботній день; не вносьте нічого в цей день брамами Єрусалима, 
<p>22 і не виносьте тягарів із ваших осель у суботній день, і не виконуйте жодної праці, але святкуйте суботній день, як Я і заповів вашим батькам! 
<p>23 Вони ж не послухались і не брали цього до уваги, а виявились тугошиїми, не слухаючись і не приймаючи напоумлення. 
<p>24 Отже, якщо ви дійсно послухаєтесь Мене, – говорить ГОСПОДЬ, – й перестанете в суботній день носити тягарі через брами цього міста, і день суботній стане для вас святим, так що ви відмовитесь від будь-якої праці в цей день, 
<p>25 то і надалі входитимуть ( в’їжджатимуть ) через брами цього міста царі та можновладці, котрі сидять на Давидовому престолі, а також їздять на колісницях і конях, – вони і їхні можновладці, громадяни Юдеї та мешканці Єрусалима. Це місто буде заселене повіки. 
<p>26 І приходитимуть з інших міст Юдеї та з околиць Єрусалима; з Веніямінового краю і з рівнин, з гір і південного ( Негев ) краю, приносячи всепалення і жертви, хлібні дари й ладан, а найголовніше вони приноситимуть до ГОСПОДНЬОГО Дому хвалу та вдячність. 
<p>27 Якщо ж ви Мене не послухаєтесь, щоб святкувати суботній день так, щоб не носити тягарів, коли проходите через брами Єрусалима в суботній день, то Я запалю в його брамах вогонь. Він пожере палаци Єрусалима вогнем невгасимим. 

<h4>Єремії 18 
<p>1 Надійшло до Єремії від ГОСПОДА слово такого змісту: 
<p>2 Встань і йди до дому гончаря, і там ти почуєш Мої слова. 
<p>3 Тож я пішов у дім ( майстерню ) гончаря, й застав його за роботою на гончарному кружалі. 
<p>4 І коли посудина, яку він робив з глини, в руках гончаря не вдавалася, як буває з глиною, то він робив із неї інший посуд, який він вважав за доцільне зробити. 
<p>5 І було до мене ГОСПОДНЄ слово такого змісту: 
<p>6 Хіба Я не можу з вами, роде Ізраїлів, зробити так, як оцей гончар? – говорить ГОСПОДЬ. Адже ви, роде Ізраїлів у Моїх руках, як глина в руках гончаря. 
<p>7 Буває, що Я пригрожу якомусь народові, або царству, що його викоріню, спустошу і знищу, 
<p>8 але якщо той народ відвернеться від свого зла, про яке Я попереджував його, то Я пожалію його, і не спроваджу на нього лиха, яке Я мав намір учинити. 
<p>9 Іншим разом Я провіщу щодо народу, або царства, що відбудую і що вкореню його, 
<p>10 але вони чинитимуть те, що є злом переді Мною, й не слухатимуть Мого голосу, то Я відміню те добро, яке Я обіцяв їм зробити. 
<p>11 Отже, тепер скажи мужам Юдеї та мешканцям Єрусалима слова, які говорить ГОСПОДЬ : Ось Я готую на вас лихо й обмірковую проти вас певний задум. Тож нехай кожен із вас зійде зі свого злого шляху і покращить свою дорогу життя та свої вчинки. 
<p>12 Але вони скажуть: Даремна розмова! Ми будемо діяти так, як вважаємо за потрібне, і кожен з нас чинитиме за впертістю ( велінням ) свого лихого серця! 
<p>13 Тому так говорить ГОСПОДЬ : Запитайте між народами; чи хтось чув щось подібне? Жахливі речі творить діва Ізраїлева. 
<p>14 Хіба зникає сніг на ліванських скелястих схилах? Хіба висихають холодні води, що течуть з далеких гір? 
<p>15 Але Мій народ Мене забув, продовжуючи кадити нікчемним ідолам, які довели до того, що вони ( люди ) збились зі своєї дороги, – з давніх шляхів, аби блукати по бездоріжжю невторованих стежок, 
<p>16 перетворивши таким чином свій край на страхіття, вічне посміховисько. Усі, котрі проходитимуть повз нього, будуть вражені і похитуватимуть головою. 
<p>17 Наче східним вітром, Я розпорошу їх перед їхніми ворогами, а в лиху їхню годину повернусь до них плечима, а не обличчям. 
<p>18 А вони ( вороги ) сказали: Нумо, учинімо проти Єремії змову, бо й без нього не загине ні закон у священика, ні рада мудрого, ані слово пророка. Давайте вдаримо його за його ж провіщенням і не будемо зважати на всі його слова. 
<p>19 Зглянься на мене, ГОСПОДИ, і послухай, що кажуть мої вороги. 
<p>20 Хіба віддають злом за добро? Адже вони викопали для мене яму. Згадай, як я стояв перед тобою, благаючи про їхній добробут, аби відвернути від них Твій гнів. 
<p>21 Тому віддай їхніх дітей на голоднечу, а їх самих приречи під меч. Нехай їхні жінки стануть бездітними та вдовами, чоловіки яких загинуть від пошесті, а їхні юнаки нехай поляжуть від меча на війні. 
<p>22 Нехай з їхніх домівок доноситься лемент, коли Ти несподівано наведеш на них орду, адже вони викопали яму, щоб мене упіймати, розставили для моїх ніг таємну пастку. 
<p>23 Адже Ти, ГОСПОДИ, знаєш про всі їхні злочинні задуми, щоб мене знищити. Не прощай їм їхніх провин і не зітри їхніх гріхів перед Тобою. Нехай вони попадають перед Тобою, – в час Твого гніву відплати їм. 

<h4>Єремії 19 
<p>1 Тоді ГОСПОДЬ мені сказав: Піди й придбай у гончаря випалений глиняний глечик; тоді візьми із собою кілька старійшин з народу та кілька старійшин зі священиків, 
<p>2 і піди з ними до долини Бен-Гінном, що при вході до Череп’яної Брами, і проголоси там слова, які Я тобі скажу. 
<p>3 Промов до них так: Слухайте ГОСПОДНЄ слово, юдейські царі, та мешканці Єрусалима. Так говорить ГОСПОДЬ Саваот, Бог Ізраїлю: Ось Я спроваджую на це місце таке лихо, що в кожного, хто про це почує, задзвенить у його вухах. 
<p>4 Це станеться через те, що Мене залишили і зробили це місце чужим, оскільки звершують тут кадіння ладаном перед чужими богами, яких не знали ні вони, ні їхні батьки, ні юдейські царі, наповнивши це місце кров’ю невинних. 
<p>5 І влаштували узвишшя Ваалові, щоб спалювати своїх дітей у вогні, як жертву всепалення для Ваала, чого Я не заповідав і не казав, і що на думку Мені не спадало. 
<p>6 Тому надходить час, – говорить ГОСПОДЬ, – коли більше не називатимуть це місце ні "Тофет", ні "Долина Бен-Гінном", але "Долина Вбивства"! 
<p>7 Все, що було задумано Юдою і Єрусалимом про це місце, оберну в ніщо. Я зроблю так, що вони впадуть від меча перед своїми ворогами, – від рук тих, що зазіхають на їхнє життя. Я віддам їхні трупи на їжу птаству небесному та польовим звірам. 
<p>8 Я учиню це місто страхіттям і посміховиськом, так що кожен, хто проходитиме повз нього, здригнеться і засвистить над усіма його руїнами. 
<p>9 Я допущу, щоб вони поїдали тіла своїх синів та тіла своїх дочок. Перебуваючи в облозі та в нещасті через пригноблення з боку своїх ворогів, котрі зазіхають на їхнє життя, люди їстимуть тіла своїх ближніх. 
<p>10 Після цих слів розіб’єш глечик на очах мужів, котрі прийшли з тобою, 
<p>11 і скажеш їм: Так говорить ГОСПОДЬ : Ось так Я розіб’ю цей народ і зруйную місто, як розбивається глиняний посуд, якого вже більше відновити неможливо. І ховатимуть мертвих у Тофеті, оскільки не вистачатиме належних місць для поховання. 
<p>12 Ось так Я учиню із цим містом, – говорить ГОСПОДЬ, – і з його мешканцями, так що воно ( місто ) уподібниться Тофету. 
<p>13 Навіть житла в Єрусалимі, та палаци юдейських царів будуть, як місце Тофету; адже осквернені всі будинки, на дахах яких кадили ладаном усім небесним силам ( сонцю, місяцю, зіркам ) і приносили жертви возливання чужим богам. 
<p>14 Коли Єремія повернувся з Тофета, куди посилав його ГОСПОДЬ, аби там пророкувати, то став у дворі ГОСПОДНЬОГО Дому, й промовив до всього народу: 
<p>15 Так говорить ГОСПОДЬ Саваот, Бог Ізраїлю: Ось Я спроваджую на це місто та на всі міста околиці всі нещастя, про які Я їм провіщав, оскільки вони залишаються твердошиїми й відмовляються прислухатися до Моїх слів! 

<h4>Єремії 20 
<p>1 Коли священик Пашхур, син Іммера, призначений старшим наглядачем ГОСПОДНЬОГО Дому, почув усі ці слова пророцтва Єремії, 
<p>2 то вдарив Пашхур пророка Єремію, і наказав закувати його в колоди ( диби ), що були в горішній Веніяміновій Брамі ГОСПОДНЬОГО Дому. 
<p>3 Але сталося так, що коли наступного дня Пашхур вирішив звільнити Єремію з колоди, то Єремія сказав йому: Не Пашхуром назвав тебе ГОСПОДЬ, а просто Маґор-Міссавівом ( навколишнім страхіттям ). 
<p>4 Тому що так говорить ГОСПОДЬ : Ось ти станеш страхіттям для себе та для всіх твоїх друзів, оскільки всі вони поляжуть від меча своїх ворогів, а твої очі будуть бачити це. А всю Юдею Я віддам у руки вавилонського царя. Він відведе людей до Вавилона і знищить їх мечем. 
<p>5 Віддам також усі багатства цього міста, всі його здобутки, всі його коштовності, та всі скарби юдейських царів, – усе Я віддам у руки їхніх ворогів. Вони ( вороги ) їх пограбують, заберуть і вивезуть у Вавилон. 
<p>6 Що ж до тебе, Пашхуре, то ти сам і всі, котрі мешкають у твоєму домі, підете в неволю; тебе відведуть до Вавилону, де ти і помреш і де будеш похований разом зі своїми приятелями, котрим ти провіщав неправду. 
<p>7 ГОСПОДИ, Ти мене до цього схилив, і я піддався Тобі; Ти міцно схопив мене і подужав. Адже я став повсякденним посміховиськом, – кожен глузує з мене. 
<p>8 Щоразу, як тільки починаю говорити, то мушу кричати, волаючи: Насильство та спустошення! Таким чином ГОСПОДНЄ слово стало для мене ганьбою і повсякденним глузуванням. 
<p>9 Але, щойно я вирішую: Не згадуватиму про Нього й більше не говоритиму в Його Ім’я, то в моєму серці наче спалахує вогонь, який був притушений у моїх костях; я стараюсь його втримувати, але не можу. 
<p>10 Адже я чую злісні наклепи багатьох: Всі довкола охоплені жахом! Потрібно його викрити! Донесімо куди слід на нього! – шепочуться між собою навіть мої приятелі, очікуючи, коли я спіткнуся, – Може вдасться його обманути, і тоді здолаємо його, та, врешті-решт помстимося йому! 
<p>11 Але ГОСПОДЬ зі мною, як могутній витязь! Тому мої переслідувачі спотикнуться, і не переможуть мене! Вони будуть осоромлені, оскільки діяли нерозумно; їх вкриє вічна ганьба, яка повік не забудеться. 
<p>12 Адже ГОСПОДЬ Саваот досліджує праведного, – Він знає думки і серце! Дозволь мені побачити Твою помсту над ними, оскільки свою справу я довірив Тобі. 
<p>13 Тож співайте ГОСПОДЕВІ, хваліть ГОСПОДА, тому що Він врятував життя убогого, визволивши його з рук злочинців. 
<p>14 Проклятий той день, коли я народився! Нехай не буде благословення на тому дневі в який мене народила моя мати. 
<p>15 Нехай буде проклята людина, котра принесла моєму батькові вістку, кажучи: В тебе народився хлопчик! – чим, звичайно ж, дуже його потішила. 
<p>16 Нехай ту людину спіткає доля, як ті міста, які ГОСПОДЬ нещадно зруйнував! Нехай він чує крик тривоги вранці та військовий гамір опівдні, 
<p>17 за те, що не вбив мене в утробі, так щоб моя мати стала для мене гробом, а її утроба – вічною вагітністю. 
<p>18 Невже для того я вийшов з утроби, щоб зазнати лише страждань та горя, і закінчити свій вік у зневазі?.. 

<h4>Єремії 21 
<p>1 Слово, яке було Єремії від ГОСПОДА, коли цар Седекія послав до нього Пашхура, сина Малкії, і священика Софонію, сина Маассея, з такими словами: 
<p>2 Запитай, будь ласка, ГОСПОДА відносно нас, адже вавилонський цар Навуходоносор, воює проти нас. Може ГОСПОДЬ, як колись, учинить заради нас Свою гідну подиву справу, аби Навуходоносор відійшов від нас ( Єрусалима ). 
<p>3 Єремія їм відповів: Скажіть Седекії, 
<p>4 що говорить ГОСПОДЬ, Бог Ізраїлів: Ось Я повертаю проти вас військову зброю, що у ваших руках, і якою ви воюєте з вавилонським царем та з халдеями, які вас оточили поза мурами, і введу їх усіх у це місто. 
<p>5 Я Сам воюватиму проти вас простягненою рукою і могутнім раменом у гніві й запалі та великому обуренні. 
<p>6 Я знищу всіх, котрі мешкають у цьому місті, – людей і тварин; вони загинуть від великої моровиці. 
<p>7 А після цього, – говорить ГОСПОДЬ, – Я видам юдейського царя Седекію, його можновладців, народ і всіх, котрі врятувались у цьому місті від моровиці, від меча і від голоду, в руки вавилонського царя Навуходоносора, – в руки їхніх ворогів, тобто в руки тих, котрі прагнуть їх смерті. Він ( цар ) вбиватиме їх мечем, не щадячи їх, не співчуваючи, і не виявляючи милосердя. 
<p>8 А цьому народові скажи, що говорить ГОСПОДЬ : Ось Я пропоную вам вибір: дорогу життя і дорогу смерті. 
<p>9 Хто залишатиметься в цьому місті, той загине від меча, від голоду й від моровиці, а хто вийде і перейде до халдеїв, що вас оточили, той житиме, і життя такого буде йому як здобич. 
<p>10 Адже Я звернув Свій погляд проти цього міста на зло, а не на добро, – говорить ГОСПОДЬ, – і воно буде віддане в руки вавилонського царя, який спалить його вогнем. 
<p>11 А домові юдейського царя порадь вислухати ГОСПОДНЄ слово: 
<p>12 Доме Давидів! Так говорить ГОСПОДЬ : Із самого ранку ( постійно ) чиніть правосуддя, рятуйте пригнобленого з рук злочинця, аби Мій гнів, через ваші погані вчинки, не спалахнув, як вогонь, і не розгорівся так, що ніхто не зможе загасити. 
<p>13 Ось Я виступаю проти тебе, мешканцю долини, скеле над рівниною, – говорить ГОСПОДЬ, – проти вас, що говорите: Хто посміє виступити проти нас? Хто увірветься в наші помешкання? 
<p>14 Знайте : Я вас покараю згідно з плодами ваших учинків, – говорить ГОСПОДЬ, – запалю вогонь у його ( Єрусалима ) лісі, який пожере все, що довкола нього. 

<h4>Єремії 22 
<p>1 Так говорить ГОСПОДЬ : Піди в палац юдейського царя, і передай йому такі слова, 
<p>2 говорячи: Слухай ГОСПОДНЄ слово, царю юдейський, що сидиш на Давидовому престолі, – ти, твої слуги, твій народ і всі, що проходять цими ( Єрусалима ) воротами! 
<p>3 Так говорить ГОСПОДЬ : Звершуйте правосуддя і живіть праведно, рятуйте пригнобленого з рук злочинця; не робіть кривди приходцеві, сироті та вдові, й не допускайте над ними насильства; не проливайте невинної крові на цьому місці. 
<p>4 Адже, якщо ви дійсно будете дотримуватись цього веління, то через брами вашого міста входитимуть і в’їжджатимуть на колісницях та конях царі, які сидять на Давидовому престолі, їхні слуги та їх народ. 
<p>5 Якщо ж не послухаєтесь цих слів, то Я присягаюсь Собою, – говорить ГОСПОДЬ, – що цей палац перетвориться на руїни. 
<p>6 Тому що так говорить ГОСПОДЬ про дім юдейського царя: Хоч ти для Мене наче Гілеад, як вершина Лівану, Я тебе оберну на пустелю, незаселену місцевість. 
<p>7 І призначу проти тебе руйнівників – людей зі своїм устаткуванням; вони вирубають твої добірні кедри, і кинуть їх у вогонь. 
<p>8 Багато людей проходитимуть через це місто; вони питатимуть один одного: І за що ГОСПОДЬ зробив так із цим великим містом? 
<p>9 А їм відповідатимуть: За те, що порушили Заповіт ГОСПОДА, свого Бога, поклонялись іншим богам, і служили їм. 
<p>10 Тому не плачте за померлим і не уболівайте за ним, а радше оплакуйте того, хто пішов у полон, бо він вже не повернеться і не побачить краю свого народження. 
<p>11 Адже так говорить ГОСПОДЬ про Шаллума, сина Йосії, юдейського царя, котрий царював замість свого батька Йосії, що залишив це місце: Він сюди вже не повернеться, 
<p>12 але помре там, куди його запровадили під час полону; рідного краю він більше не побачить. 
<p>13 Горе тому, хто будує свій дім несправедливістю, а свої горішні світлиці – беззаконням, коли ближній його працює на нього даремно, а він не віддає йому його платні, 
<p>14 хто каже: Я збудую собі великий дім з просторими горішніми світлицями. Він вирубує собі вікна, обшальовує кедриною і малює червоною фарбою. 
<p>15 Невже гадаєш, що маєш бути царем тому що перевищив кедриною інших? Хіба твій батько не мав що їсти і пити, через те що чинив правосуддя і жив чесно? Адже саме тому йому й щастило! 
<p>16 Він захищав на суді знедоленого й убогого, від чого був щасливим і сам. Хіба не це є свідченням того, що людина знає Мене? – говорить ГОСПОДЬ. 
<p>17 Твої ж очі й твоє серце тільки й дбають про власну користь навіть ціною невинної крові, яку проливаєш, пригнічуючи та чинячи насильство над людьми. 
<p>18 Тому так говорить ГОСПОДЬ про Єгоякіма, сина Йосії, царя Юдеї: Його не будуть ось так оплакувати: Яке ж то горе, мій брате! Яке горе, сестро моя ! За ним не голоситимуть: Яке ж то горе, володарю! Або: Яке горе, ваша величносте! 
<p>19 Його поховають, як ховають осла: виволочать і викинуть за ворота Єрусалима. 
<p>20 Піднімися на Ліван, Сіонська дочко* , і кричи, – голоси з усіх сил на Башані, й ридай на Аварімі, тому що всі твої коханці ( союзники ) загинули. 
<p>21 Адже Я звертався до тебе в час твого добробуту, але ти відповідала: Не буду слухати! Така твоя дорога з юних літ, – ти не прислухалась до Мого голосу. 
<p>22 Тому вітер пастиме всіх твоїх пастухів, а твої коханці ( союзники ) потраплять у полон. Лише тоді ти відчуєш сором і ганьбу за всі свої злочини. 
<p>23 Ти, що живеш на Лівані, що звила собі гніздо серед кедрів, як же ти будеш стогнати, коли тебе спіткають муки, – нестерпні болі, як у породіллі. 
<p>24 Як Я живий, – говорить ГОСПОДЬ, – навіть якби Єхонія, син Єгоякіма, цар юдейський, був перснем з печаткою на Моїй правиці, то і звідти Я тебе зірвав би, 
<p>25 та віддав би тебе в руки тих, що прагнуть твоєї смерті, та в руки тих, кого ти завжди боявся, – в руки самого Навуходоносора, вавилонського царя, і в руки халдеїв. 
<p>26 Я викину тебе разом з твоєю матір’ю, котра тебе народила, в чужу країну, яка не є вашою батьківщиною; там ви й помрете. 
<p>27 Проте в країну, за якою вони тужитимуть, ніколи не повернуться. 
<p>28 Хіба не цей Єхонія виявився нікчемним створінням, подібним до розбитого горщика, який нікому непотрібний. Тому він і його нащадки відкинуті, й стали вигнанцями в країні, якої не знають? 
<p>29 О земле, земле, земле! Вислухай ГОСПОДНЄ слово: 
<p>30 Так говорить ГОСПОДЬ : Запишіть про цього чоловіка, що він був бездітним, як людина, котрій протягом усього життя не щастило. Адже жодному чоловікові з його нащадків вже не пощастить зійти на престол Давида, і стати володарем в Юдеї! 

<h4>Єремії 23 
<p>1 Горе пастухам, котрі нищать і розпорошують овець Моєї отари! – це слова ГОСПОДА. 
<p>2 Тому так говорить ГОСПОДЬ, Бог Ізраїлю, про пастирів, котрі пасуть Його народ: Це ви розпорошили Моїх овець і розігнали їх ( отари ). Ви не турбувались про них! Через те Я покараю вас за ваші злочини, – говорить ГОСПОДЬ. 
<p>3 Я Сам зберу залишок Моєї отари з усіх країв, до яких Я їх ( овець ) раніше вигнав, і спроваджу їх на їхнє пасовисько; вони будуть плідними, і намножаться. 
<p>4 Я поставлю над ними пастирів, які пастимуть їх; вони вже більше не житимуть у страху, не жахатимуться, і не загубляться, – говорить ГОСПОДЬ. 
<p>5 Надходить такий час, – говорить ГОСПОДЬ, – коли Я виведу від Давида праведний Паросток. Він, як Цар, правитиме мудро та запровадить на землі правосуддя і справедливість. 
<p>6 За його днів Юда спасеться, і житиме в безпеці Ізраїль. А ось Його Ім’я, яким Його називатимуть: ГОСПОДЬ – наша Праведність. 
<p>7 Тому наближається час, – говорить ГОСПОДЬ, – коли більше не говоритимуть: Як живий ГОСПОДЬ, Котрий вивів нащадків Ізраїля з Єгипетського краю, 
<p>8 а скоріше: Як живий ГОСПОДЬ, Котрий вивів нащадків Ізраїля з північної землі, та з інших країв, куди Я їх вигнав, і привів, щоб жили на власній землі. 
<p>9 Стосовно ж пророків, то моє серце в мені розбите, тремтять усі мої кості; я заточуюсь, як п’яна людина, як той чоловік, що сп’янів від вина заради ГОСПОДА і задля Його святих слів. 
<p>10 Адже край сповнений перелюбниками; через Боже прокляття земля перебуває в жалобі, позаяк повисихали в степах пасовиська; проте й надалі їх спрямованість – злочин, а їхня сила – безправ’я… 
<p>11 Як пророк, так і священик однаково оскверняють себе, і навіть у Моєму Домі Я бачу їхні беззаконня, – говорить ГОСПОДЬ. 
<p>12 Тому їхня дорога стане для них, немов ожеледиця в темряві, – їх штовхнуть – і вони впадуть на ній, тому що в рік їх відплати, Я скерую на них лихоліття, – говорить ГОСПОДЬ. 
<p>13 І в пророках Самарії я побачив безумство, – вони пророкували Ваалом і звели на манівці Мій народ, Ізраїль. 
<p>14 І в пророках Єрусалима Я побачив страшні речі: вони чинили перелюб і ходили в неправді, зміцнювали руки злочинців, щоб ніхто не відвернувся від свого зла. Усі вони стали для Мене, як Содом, а мешканці Єрусалима, – як Гоморра! 
<p>15 Тому так говорить ГОСПОДЬ Саваот відносно пророків: Ось Я нагодую їх полином і напою їх отруйною водою, адже від єрусалимських пророків беззаконня розповсюдилось по всій землі. 
<p>16 Так говорить ГОСПОДЬ Саваот: Не слухайте слів пророків, які вам провіщають, – вони вас обманюють, сповіщаючи видумане власним серцем, а не ГОСПОДНІ слова. 
<p>17 Переважно вони звертаються до тих, котрі нехтують Моїм застереженням, говорячи : ГОСПОДЬ сказав: У вас буде мир! Так само й тим, котрі діють за впертістю свого серця, вони кажуть: Вас не спіткає лихо! 
<p>18 Але хто з них був у ГОСПОДНІЙ раді та міг бачити й чути Його слова? Хто прислухався до Його слова і був уважний у виконанні ? 
<p>19 Ось зривається завірюха ГОСПОДНЬОГО гніву, – грізний вихор впаде на голови нечестивих. 
<p>20 ГОСПОДНІЙ гнів не відвернеться, доки не завершиться усе, й доки Він не виконає Своїх задумів. При кінці днів ви це зрозумієте достеменно. 
<p>21 Я не посилав пророків, а вони побігли самі. Я не звертався до них, а це означає, що вони від себе пророкували. 
<p>22 І якби вони були на Моїй раді, то сповіщали б Моєму народові Мої слова, які їх відвернули б від їхньої гріховної дороги, та від їхніх підступних учинків. 
<p>23 Хіба Я є Богом лише зблизька, – питає ГОСПОДЬ, – а здалека Я вже не є Всемогутнім Богом? 
<p>24 Невже хтось може сховатися в якійсь криївці, так що Я його не побачу? – говорить ГОСПОДЬ. Хіба то не Я наповнюю небо і землю? – питає ГОСПОДЬ. 
<p>25 Я чув усе те, що говорили пророки, фальшиво провіщаючи від Мого Імені, промовляючи: Я бачив сон, я сон побачив! 
<p>26 Як довго ще перебуватиме омана в серцях пророків, котрі провіщають неправду власних задумів? 
<p>27 Вони бажають, щоб народ Мій забув Моє Ім’я через їхні сни, які вони переповідають один одному, так само як забули їхні батьки Моє Ім’я через Ваала. 
<p>28 Пророк, який бачив сон, нехай і розповідає його як свій сон, але хто від Мене має слово, нехай правдиво сповіщає Моє слово. Що спільного між половою і зерном? – питає ГОСПОДЬ. 
<p>29 Хіба Моє слово не подібне до вогню, – говорить ГОСПОДЬ, – або до молота, що розбиває скелі? 
<p>30 Тому Я виступаю проти пророків, – говорить ГОСПОДЬ, – котрі викрадають один в одного Мої слова. 
<p>31 Я також проти пророків, – говорить ГОСПОДЬ, – котрі видають плід свого язика за ГОСПОДНЄ провіщення. 
<p>32 Я виступаю проти всіх тих, котрі свої фальшиві сни подають як пророцтво, – говорить ГОСПОДЬ, – і, розповідаючи їх, вони зваблюють Мій народ своєю неправдою і власним обманом, тоді як Я їх не посилав, і Я їм не наказував; від них немає жодної користі для цього народу, – говорить ГОСПОДЬ. 
<p>33 Якщо ж цей народ, або пророк, чи священик запитають тебе, кажучи: Який у тебе від ГОСПОДА тягар пророцтва ? Тоді скажи їм: Ви є цим тягарем, – і Я вас скину зі себе, – говорить ГОСПОДЬ. 
<p>34 Коли ж пророк або священик, чи хтось із народу від себе скаже: Маю ГОСПОДНІЙ тягар ( пророцтво ), – то Я покараю таку людину разом з його родиною. 
<p>35 Ви можете питати один одного і брат брата: Що про це говорить ГОСПОДЬ, або: Що сказав ГОСПОДЬ ? 
<p>36 Але у жодному разі не згадуйте ГОСПОДНЬОГО тягаря ( справжнього пророцтва ), адже нестерпним тягарем для людини стане його власне слово, оскільки ви перекручуєте слова Живого Бога, тобто ГОСПОДА Саваота, нашого Бога. 
<p>37 Ви можете питати пророка: Що тобі на те, чи інше відповів ГОСПОДЬ ? або: Що сказав ГОСПОДЬ ? 
<p>38 Якщо ж ви будете стверджувати, що це ГОСПОДНЄ пророцтво- тягар, то ГОСПОДЬ попереджає: За те, що ви і далі стверджуєте, що у вас є ГОСПОДНЄ пророцтво- тягар, хоч Я посилав до вас з наказом: Більше не говоріть, що це ГОСПОДНЄ пророцтво- тягар, – 
<p>39 то за це Я зовсім вас забуду і відкину від Себе, як непотрібний тягар, – і вас, і місто, яке Я дав вам і вашим батькам; 
<p>40 Я приречу вас нести тягар вічної ганьби й вічної наруги, яка не забувається. 

<h4>Єремії 24 
<p>1 ГОСПОДЬ показав мені два кошики зі смоквами, що стояли перед ГОСПОДНІМ Храмом. Це відбулось після того, як Навуходоносор, вавилонський цар, взяв з Єрусалима в полон юдейського царя Єхонію, сина Єгоякіма, всіх можновладців Юдеї, а також ремісників, ковалів-слюсарів, і запровадив їх до Вавилону. 
<p>2 В одному кошику були дуже добрі смокви, як бувають ранні смокви, а в другому кошику були дуже погані смокви, і взагалі не придатні для їжі. 
<p>3 ГОСПОДЬ спитав мене: Що ти бачиш, Єреміє? Я відповів: Смокви, – смокви гарні й дуже добрі, а також погані, – настільки погані, що їх неможливо їсти через їхню непридатність. 
<p>4 І було до мене ГОСПОДНЄ слово такого змісту: 
<p>5 Так говорить ГОСПОДЬ, Бог Ізраїлю: Такими ж добрими, як ці гарні смокви, Я визнаю вигнанців з Юдеї, яких Я відправив звідси до халдейського краю, їм на добро. 
<p>6 Я доброзичливо споглядатиму на них, і поверну їх назад у цю землю; Я відбудую їх, і більше не нищитиму, посаджу їх, і не викорінюватиму. 
<p>7 І дам їм серце, здатне Мене пізнати, що Я – ГОСПОДЬ. Вони стануть Моїм народом, а Я буду їхнім Богом, тому що навернуться до Мене всім своїм серцем. 
<p>8 Що ж до смокв поганих, які не придатні для їжі, то так говорить ГОСПОДЬ : саме так учиню із Седекією, юдейським царем, його вельможами та всіма тими, котрі залишились у Єрусалимі, – як і з тими, що залишились в усьому краю, а також з тими, що замешкали в Єгипті. 
<p>9 Я зроблю так, що вони стануть страховиськом для всіх країн землі, а також ганьбою і приповідкою, глузуванням і прокляттям скрізь, куди Я їх вижену. 
<p>10 І скерую проти них меч, голод і моровицю, аж доки вони не щезнуть зі землі, яку Я дав їм і їхнім батькам. 

<h4>Єремії 25 
<p>1 Слово, яке було до Єремії щодо всього юдейського народу в четвертому році правління Єгоякіма, сина Йосії, юдейського царя, – це був перший рік правління Навуходоносора, вавилонського царя, – 
<p>2 і яке пророк Єремія проголосив усьому юдейському народові та всім мешканцям Єрусалима, говорячи: 
<p>3 Від тринадцятого року Йосії, Амонового сина, царя Юдеї, й до цього дня, – ось уже протягом двадцяти трьох років, – надходить до мене ГОСПОДНЄ слово, а я із самого ранку наполегливо звіщав його вам, але ви не слухали. 
<p>4 ГОСПОДЬ заздалегідь посилав до вас також інших Своїх слуг-пророків, але ви не слухали й не звертали жодної уваги і на їхні слова. 
<p>5 Вони говорили: Зверніть, кожен зокрема, зі своєї лихої дороги й залиште ваші злі вчинки, аби й далі жити на землі, яку ГОСПОДЬ дав вам і вашим батькам на віки вічні. 
<p>6 Не ходіть за іншими богами, щоб їм служити та їм поклонятись, викликаючи Мій гнів ділами ваших рук, аби Я не вчинив вам лиха! 
<p>7 Та ви не слухали Мене, – говорить ГОСПОДЬ, – спонукаючи Мене до гніву вчинками своїх рук, – собі ж на зло. 
<p>8 Тому так говорить ГОСПОДЬ Саваот: Оскільки ви не послухались Моїх слів, 
<p>9 ось Я пошлю і зберу всі північні роди, – говорить ГОСПОДЬ, – зокрема, і Мого раба Навуходоносора, вавилонського царя, і спроваджу їх у цей край та на його мешканців, а також на всі навколишні народи, й дощенту вигублю їх, прирікаючи на закляття; перетворю їх на страхіття та посміховисько, й на вічні руїни. 
<p>10 Я покладу край їхнім веселощам і радості: замовкне голос нареченого і голос нареченої, а також гуркіт жорен, погасне світло світильників. 
<p>11 Уся ця земля перетвориться на румовища і пустелю, а народи служитимуть вавилонському цареві сімдесят років. 
<p>12 Коли ж мине сімдесят років, то Я покараю вавилонського царя за злочини його та його народу, – говорить ГОСПОДЬ, – а халдейський край перетворю на вічну пустелю. 
<p>13 І виконаю над цим краєм усі Мої провіщення, які Я проголосив щодо нього, – усі пророцтва Єремії, відносно всіх народів, записані в цьому сувої. 
<p>14 Адже вони самі будуть поневолені численнішими й сильнішими народами та великими царями; Я відплачу їм за їхніми вчинками, та діяльністю власних рук. 
<p>15 Після цього так сказав мені ГОСПОДЬ, Бог Ізраїлю: Візьми з Моїх рук цю чашу вина гніву й напій з неї ( чаші ) усі народи, до яких Я тебе посилаю, 
<p>16 щоб вони пили й заточувались до безумства перед мечем, який Я пошлю на них. 
<p>17 Тож я взяв чашу з ГОСПОДНІХ рук, і напоїв з неї усі народи, до яких послав мене ГОСПОДЬ : 
<p>18 Єрусалим, усі міста Юдеї, його царів і його вельмож, аби приректи їх спустошенню, на страхіття й на посміховисько та на прокляття, як воно і є сьогодні. 
<p>19 Також фараона, царя Єгипту, і його рабів, його вельмож, і весь його народ; 
<p>20 все розмаїття інших народів, як-от: всіх царів землі Уц, та всіх царів филистимського краю, в тому числі Ашкелон, Газу, Екрон і залишки Ашдода; 
<p>21 Едом і Моав та синів Аммона; 
<p>22 усіх царів Тира, усіх царів Сидона, та всіх царів узбережжя на іншому боці моря; 
<p>23 Дедан, Тему, Буз, і всіх, хто вистригає у себе скроні ; 
<p>24 всіх аравійських царів, та всіх царів різних племен, що мешкають у пустелі; 
<p>25 всіх зімрійських царів, і всіх царів Елама, і всіх царів Мідії, 
<p>26 а також всіх царів Півночі, – близьких і далеких, одного за одним, – і царів усіх царств землі, які лише існують на землі, а цар Шешаха питиме останнім. 
<p>27 І ти скажи їм: Так говорить ГОСПОДЬ Саваот, Бог Ізраїлю: Пийте і впивайтесь! Падаючи, виблюйте випите, але ви вже не встанете від удару меча, який Я посилаю на вас. 
<p>28 А якщо вони відмовлятимуться взяти чашу з твоїх рук, щоб випити, тоді скажи їм: Так говорить ГОСПОДЬ Саваот: Вам неодмінно доведеться випити! 
<p>29 Адже якщо на місто, в якому прикликається Моє Ім’я, Я починаю насилати лихо, то хіба вас якимось чином омине покарання? Ви не залишитесь непокарані, оскільки Я закликаю меч на всіх мешканців землі, – говорить ГОСПОДЬ Саваот. 
<p>30 Ти ж, Єреміє, провіщатимеш щодо них усі ці слова, говорячи: ГОСПОДЬ загримить з висоти, Він подасть Свій голос зі Свого святого помешкання. Він потужно загримить на Свою вівчарню, закричить, наче чавильники винограду і відповість усім, мешканцям землі. 
<p>31 Цей галас донесеться до країв землі, позаяк у ГОСПОДА судова справа з народами; у Нього судовий процес з кожним тілом, і нечестивих Він віддасть під меч, – таке приречення ГОСПОДА. 
<p>32 Так говорить ГОСПОДЬ Саваот: Нещастя переходитиме від народу до народу, і грізна буря вже зривається від країв землі. 
<p>33 В результаті лежатимуть побиті ГОСПОДОМ від одного краю землі й до іншого краю землі. Вони не будуть оплакані, їх не позбирають, і не поховають; вони будуть як гній на просторах землі. 
<p>34 Голосіть, пастирі, та кричіть! Валяйтесь у попелі, провідники отари, тому що надійшов час вашого власного заколення ( зарізу ), – усі ви будете викинуті, як розбитий, хоча й коштовний посуд. 
<p>35 Не буде для пастирів захисту, ані порятунку для провідників отари. 
<p>36 Чути голосіння пастирів і ридання керівників отари, оскільки ГОСПОДЬ знищив їхні пасовиська; 
<p>37 спустошені мирні оселі від палаючого гніву ГОСПОДА. 
<p>38 Він, наче лев, що залишив своє лігвище, і земля перетворюється на пустелю від кари спустошувача та від Його палкого гніву. 

<h4>Єремії 26 
<p>1 На початку правління юдейського царя Єгоякіма, сина Йосії, було до Єремії слово від ГОСПОДА такого змісту: 
<p>2 Так говорить ГОСПОДЬ : Стань у дворі ГОСПОДНЬОГО Дому і проголоси мешканцям усіх міст Юдеї, – зокрема тим, що прийшли поклонитися в ГОСПОДНЬОМУ Домі, – усі слова, які Я тобі доручаю їм сказати, не пропусти жодного слова. 
<p>3 Може, послухають, і звернуть кожен зі своєї лихої дороги; і тоді Я пожалію їх і відверну лихо, яке Я маю намір на них спровадити за їхні злочини. 
<p>4 А ще скажи їм: Так говорить ГОСПОДЬ : Якщо не послухаєте Мене, щоб дотримуватись Мого Закону, який Я вам дав, 
<p>5 і не будете прислухатись до слів Моїх слуг пророків, яких Я постійно, з самого ранку, посилаю до вас, хоч ви Мене й не слухаєте, 
<p>6 то Я учиню з цим Домом ( Храмом ) так, як зі Шіло, а це місто приречу на прокляття в усіх народах землі. 
<p>7 Священики, пророки, як і весь народ, слухали Єремію, котрий провіщав ці слова в ГОСПОДНЬОМУ Домі. 
<p>8 Але сталося так: щойно Єремія закінчив проголошувати все, що йому наказав ГОСПОДЬ сказати всьому народові, як його схопили священики, пророки й весь народ, волаючи: Ти неодмінно повинен померти! 
<p>9 Для чого ти провіщаєш від ГОСПОДНЬОГО Імені, говорячи: З цим Домом ( Храмом ) станеться так, як зі Шіло, а це місто буде спустошене й залишиться без мешканців. Тож увесь народ повстав у ГОСПОДНЬОМУ Домі проти Єремії. 
<p>10 Коли ж юдейські можновладці почули про ці події, то прийшли з царського палацу до ГОСПОДНЬОГО Дому, й сіли перед входом до Нової брами ГОСПОДНЬОГО Дому. 
<p>11 Тоді священики та пророки сказали вельможам та всьому народові такі слова: Цей чоловік заслуговує на покарання смертю, тому що він пророкував проти цього міста, як ви самі чули на власні вуха. 
<p>12 І промовив Єремія до всіх можновладців та до всього народу такі слова: ГОСПОДЬ послав мене провіщати проти цього Дому й проти цього міста всі ті слова, що ви почули. 
<p>13 Тепер же, благаю, виправте ваші дороги життя та ваші вчинки й прислухайтеся до голосу ГОСПОДА, вашого Бога; ГОСПОДЬ пожаліє вас і не допустить лиха, яке Він замислив проти вас. 
<p>14 Що ж до мене, то я у ваших руках. Робіть зі мною те, що вважаєте за потрібне і правильне. 
<p>15 Але добре запам’ятайте: якщо ви мене вб’єте, то стягнете невинну кров на себе, на це місто та на його мешканців, тому що насправді послав мене до вас ГОСПОДЬ, аби сповістити вам усі ці слова. 
<p>16 Після цього вельможі та весь народ сказали священикам і пророкам: Цей чоловік не заслуговує на смертну кару, оскільки він звертався до нас в Ім’я ГОСПОДА нашого Бога. 
<p>17 Виступили також деякі з-поміж старійшин краю, і, звертаючись до всього зібрання народу, промовили: 
<p>18 За днів юдейського царя Єзекії пророкував Міхей з Морашету. І сказав усьому юдейському народові такі слова: Так говорить ГОСПОДЬ Саваот: Сіон переорють, як поле, – Єрусалим стане купою руїн, а Храмова гора – лісистими узвишшями! 
<p>19 Хіба ж юдейський цар Єзекія та весь Юда за те вбили його? Хіба не злякався він ГОСПОДА й не почав благати ГОСПОДА, аби Він змилосердився? Тоді пожалів їх ГОСПОДЬ і відмінив лихо, яке хотів їм заподіяти. Тож невже ми самі стягнемо на себе таке велике зло? 
<p>20 Був ще один муж, котрий пророкував від ГОСПОДНЬОГО Імені, – це Урія, син Шемаї з Кір’ят-Єаріма. Він також провіщав проти цього міста та проти цієї країни, сповіщаючи те саме, що і Єремія. 
<p>21 Коли почув цар Єгоякім і всі його лицарі та вельможі слова цього мужа, то цар вирішив його вбити. Дізнавшись про це, Урія злякався і втік, подавшись у Єгипет. 
<p>22 Але цар Єгоякім послав у Єгипет Елнатана, сина Акбора, разом з іншими мужами, 
<p>23 які забрали Урію з Єгипту, і привели його до царя Єгоякіма; цар вбив Урію мечем і наказав кинути його тіло в гробницю, де ховали звичайних людей. 
<p>24 Стосовно ж Єремії, то за нього вступився Ахікам, сина Шафана, який його захистив, аби він не був виданий у руки народу й не загинув. 

<h4>Єремії 27 
<p>1 На початку правління юдейського царя Єгоякіма, сина Йосії, було до Єремії слово від ГОСПОДА такого змісту: 
<p>2 Так сказав мені ГОСПОДЬ : Зроби собі ярмо з поворозками й надінь його на свою шию. 
<p>3 І через послів, що прибули в Єрусалим до юдейського царя Седекії, пошли такі самі цареві Едому, і цареві Моаву, і цареві аммонійців, і цареві Тира, і цареві Сидона. 
<p>4 І накажи їм передати їх ( ярма ) своїм володарям зі словами: ГОСПОДЬ Саваот, Бог Ізраїлю, говорить, щоб ви так сказали вашим володарям: 
<p>5 Я – Той, Хто Своєю великою силою і Своєю простягнутою рукою створив землю, людину та всіх тварин, що існують на землі, і Я даю її ( землю ) тим, кому лишень забажаю. 
<p>6 Зараз Я віддаю усі ці землі в руки вавилонського царя Навуходоносора, Мого слуги. Також Я віддаю йому всіх диких звірів, аби йому служили. 
<p>7 Всі народи також служитимуть йому, його синові, та його внукові, аж поки настане час і для його краю, коли численні народи й великі царі поневолять ( покладуть ярмо ) його. 
<p>8 Якщо якийсь народ, або царство, не захочуть служити йому, тобто вавилонському цареві Навуходоносорові, й не підставлять своєї шиї під ярмо царя Вавилону, то в такому разі Я покараю той народ мечем, голодом і моровицею, – таке приречення ГОСПОДА, – аж поки не знищу їх рукою вавилонського царя. 
<p>9 Тому ви не слухайте ваших пророків, ні ваших ворожбитів, ні ваших сновидців, ні ваших чаклунів, ні ваших чародіїв, котрі вас запевняють, говорячи: Ви не будете служити вавилонському цареві! 
<p>10 Адже вони провіщають вам обман, прирікаючи вас на вигнання з вашої землі. Я буду змушений вигнати вас, – і ви загинете! 
<p>11 Але народ, який нахилить свою шию під ярмо царя Вавилону і буде йому служити, Я залишу його ( народ ) на власній землі, – говорить ГОСПОДЬ. Він оброблятиме її і мешкатиме на ній. 
<p>12 Усі ці слова я сповістив також юдейському цареві Седекії, сказавши йому: Нахиліть свою шию під ярмо царя Вавилону, служачи йому та його народові, й будете жити. 
<p>13 Навіщо вам помирати, – тобі та твоєму народові від меча, голоду та моровиці, як ГОСПОДЬ провістив щодо народу, який не побажає служити вавилонському цареві? 
<p>14 Отже, не слухайте слів пророків, які вам віщують, говорячи: Ви не будете служити цареві Вавилону! Адже вони провіщають вам неправду, 
<p>15 і Я їх не посилав, – говорить ГОСПОДЬ. – Вони пророкують від Мого Імені обман, аби Я вас відкинув, і щоб ви загинули разом з пророками, які вам провіщають. 
<p>16 Звертаючись до священиків і всього цього народу, я сказав слова ГОСПОДА : Не слухайте слів ваших пророків, котрі вам провіщають, запевняючи: Оце незабаром посуд ГОСПОДНЬОГО Дому буде повернений з Вавилона. Адже вони неправду вам пророкують! 
<p>17 Не слухайте їх! Служіть вавилонському цареві й будете жити. Чому має перетворитись на руїну місто? 
<p>18 Якби вони були справжніми пророками, і якби було в них ГОСПОДНЄ слово, то вони благали б ГОСПОДА Саваота, аби посуд, який ще залишився в ГОСПОДНЬОМУ Домі, і в палаці юдейського царя в Єрусалимі, не був вивезений до Вавилона. 
<p>19 Тому так говорить ГОСПОДЬ Саваот про колони, про мідне море, про підставки та про решту посуду, який ще залишився в цьому місті, 
<p>20 і який вавилонський цар Навуходоносор не забрав, коли полонив з Єрусалима до Вавилона юдейського царя Єхонію, сина Єгоякіма, разом з усіма видатними людьми Юдеї та Єрусалима. 
<p>21 Ось що говорить ГОСПОДЬ Саваот, Бог Ізраїлю, про посуд, який залишився в ГОСПОДНЬОМУ Домі та в палаці юдейського царя, і, взагалі в Єрусалимі: 
<p>22 Його відвезуть у Вавилон, і він там залишатиметься до того дня, поки Я не прийду за ним, – говорить ГОСПОДЬ. – Тоді Я його заберу і поверну на колишнє місце. 

<h4>Єремії 28 
<p>1 Того ж самого року на початку правління юдейського царя Седекії, у четвертому році його царювання, в п’ятому місяці, Ананія, син Аззура, пророк з Ґівеона, звернувся до мене в ГОСПОДНЬОМУ Домі в присутності священиків і всього народу з такими словами: 
<p>2 Так говорить ГОСПОДЬ Саваот, Бог Ізраїлю, запевняючи: Я зламаю ярмо вавилонського царя. 
<p>3 Через два роки Я поверну на це місце увесь посуд ГОСПОДНЬОГО Дому, який забрав вавилонський цар Навуходоносор з цього місця і переніс його до Вавилона. 
<p>4 Так само Я поверну на його місце і юдейського царя Єхонію та всіх громадян Юдеї, яких запровадили до Вавилона, – говорить ГОСПОДЬ, – тому що Я розіб’ю ярмо вавилонського царя. 
<p>5 Пророк Єремія дав відповідь пророкові Ананії там же в присутності священиків і перед всім народом, який стояв у ГОСПОДНЬОМУ Домі. 
<p>6 Пророк Єремія сказав: Нехай би і справді так зробив ГОСПОДЬ ! Нехай ГОСПОДЬ виконає твоє провіщення і поверне з Вавилона на це місце посуд ГОСПОДНЬОГО Дому, як і всіх полонених! 
<p>7 Але вислухай слова, які я скажу тобі, і нехай почує весь народ: 
<p>8 Пророки, які були з давніх-давен, задовго до тебе й до мене, провіщали відносно багатьох країн та потужних царств про війну, голод і моровицю. 
<p>9 Проте пророків, котрі провіщали мир, лише тоді визнавали правдивими послами ГОСПОДА, коли слово пророка збувалось. 
<p>10 Тоді пророк Ананія рвучко стягнув ярмо зі шиї пророка Єремії, і розбив його. 
<p>11 Перед усім народом Ананія вигукнув такі слова: Так говорить ГОСПОДЬ : Протягом двох років саме так Я зламаю ярмо Навуходоносора, вавилонського царя, знявши його зі шиї всіх народів! Пророк Єремія повернувся і пішов своєю дорогою. 
<p>12 Після того як пророк Ананія розбив ярмо, стягнувши його зі шиї пророка Єремії, було до Єремії ГОСПОДНЄ слово такого змісту: 
<p>13 Йди і скажи Ананії такі слова: Так говорить ГОСПОДЬ : Ти зламав дерев’яне ярмо, але Я замість нього зроблю залізне ярмо. 
<p>14 Тому що так говорить ГОСПОДЬ Саваот, Бог Ізраїлю: Я надіваю на шиї всіх цих народів залізне ярмо, аби вони служили Навуходоносору, царю Вавилону. Навіть польових звірів Я віддав йому. 
<p>15 Далі пророк Єремія сказав пророкові Ананії: Слухай, Ананіє, ГОСПОДЬ тебе не посилав, в той час як ти викликаєш у цього народу надію на те, чого не станеться. 
<p>16 Тому так говорить ГОСПОДЬ : Я змету тебе з поверхні землі, й цього ж року ти помреш, бо ти свідчив усупереч ГОСПОДУ. 
<p>17 У тому ж році, сьомого місяця, пророк Ананія помер. 

<h4>Єремії 29 
<p>1 Ось зміст листа, який пророк Єремія послав з Єрусалима до тих старійшин, які ще залишились серед перебуваючих у полоні, а також до священиків, до пророків, і до всіх людей, яких Навуходоносор переселив з Єрусалима у Вавилон. 
<p>2 А відбулось це після того, як були відведені з Єрусалима цар Єхонія й цариця-мати,а з ними євнухи, урядовці Юдеї та Єрусалима, ремісники й ковалі-слюсарі. 
<p>3 Лист було передано через Елеаса, сина Шафана і Ґемарію, сина Хілкія, якого юдейський цар Седекія послав до вавилонського царя Навуходоносора у Вавилон. Ось його зміст: 
<p>4 Так говорить ГОСПОДЬ Саваот, Бог Ізраїлю, до всіх поневолених, котрих Я переселив з Єрусалима до Вавилону: 
<p>5 Будуйте доми й проживайте в них, насаджуйте сади й споживайте їхні плоди. 
<p>6 Одружуйтесь, і народжуйте синів та дочок, – одружуйте ваших синів, й віддавайте заміж ваших дочок, і нехай родяться у них діти, – намножуйтесь, і не зменшуйтеся! 
<p>7 Дбайте про спокій міста, в яке Я вас виселив, і моліться за нього ГОСПОДУ, оскільки за його добробуту і вам буде добре. 
<p>8 Адже так говорить ГОСПОДЬ Саваот, Бог Ізраїлю: Нехай не зваблюють вас пророки, і ворожбити, які серед вас, і не звертайте уваги на ваші сни, які вам сняться, 
<p>9 тому що вони ( ворожбити ) вам провіщають неправду від Мого Імені; Я їх не посилав, – говорить ГОСПОДЬ. 
<p>10 Передречення ГОСПОДНЄ таке: Коли сповниться сімдесят років, відведених Вавилонові, Я вас відвідаю і здійсню Мою добру обітницю щодо вас, аби повернути вас на це ( рідне для вас ) місце. 
<p>11 Адже лише Я знаю наміри, які Я маю щодо вас, – говорить ГОСПОДЬ, – наміри про ваш спокій, а не про лихо, аби забезпечити вас добробутом у майбутньому й надією. 
<p>12 І коли ви заволаєте до Мене, прийдете і помолитесь до Мене, Я вислухаю вас. 
<p>13 А коли будете Мене шукати, то знайдете, якщо шукатимете Мене всім вашим серцем. 
<p>14 Я дозволю вам Мене знайти, – запевняє ГОСПОДЬ, – поверну вас з полону, та позбираю вас з-посеред усіх народів – звідусіль, куди Я вас вигнав, – говорить ГОСПОДЬ, – і поверну вас у ті місцевості, звідки Я вас виселив. 
<p>15 Якщо ви скажете: ГОСПОДЬ призначив для нас пророків і у Вавилоні, 
<p>16 то ось що говорить ГОСПОДЬ про царя, який зараз сидить на Давидовому престолі, а також щодо всього народу, який живе у цьому місті, – про ваших братів, які не потрапили з вами у полон. 
<p>17 Так говорить ГОСПОДЬ Саваот: Ось Я посилаю на них меч, голод і моровицю. Я учиню з ними, як з непридатними смоквами, які настільки погані, що їх неможливо їсти. 
<p>18 Я доганятиму їх мечем, голодом і моровицею, і учиню їх огидними для всіх країн землі, прокляттям, страхіттям, посміховиськом та наругою поміж усіма народами, куди я їх повиганяю, 
<p>19 оскільки вони не послухались Моїх слів, – говорить ГОСПОДЬ, – з якими Я звертався до них зранку й до вечора через Моїх слуг-пророків; вони їх не послухались, – наголошує ГОСПОДЬ. 
<p>20 Ви ж, усі вигнанці, котрих Я вислав з Єрусалима до Вавилону, вислухайте слово ГОСПОДА. 
<p>21 Так говорить ГОСПОДЬ Саваот, Бог Ізраїлю, про Ахава, сина Колая, і про Седекію, сина Маасеї, котрі провіщають вам неправду від Мого Імені: Я віддаю їх у руки вавилонського царя Навуходоносора. Він їх повбиває на ваших очах. 
<p>22 І стануть вони серед юдейських вигнанців, що у Вавилоні, прокляттям, бо говоритимуть: Нехай учинить з тобою ГОСПОДЬ так, як із Седекією та з Ахавом, яких цар Вавилону засмажив на вогні. 
<p>23 Адже вони творили в Ізраїлі огидні речі, чинили перелюб з жінками своїх ближніх, і провіщали від Мого Імені неправду, чого Я їм не доручав. Я про все це знаю, бо був свідком, – говорить ГОСПОДЬ. 
<p>24 А до Шемаї, нехеламійця, скажи наступні слова: 
<p>25 Так говорить ГОСПОДЬ Саваот, Бог Ізраїлю, дослівно: Позаяк ти від свого імені посилав листи до всього народу, що залишився в Єрусалимі, і до священика Софонії, сина Маасеї, та до інших священиків, в якому писав: 
<p>26 ГОСПОДЬ призначив тебе священиком замість священика Єгояди, аби ти був наглядачем у ГОСПОДНЬОМУ Домі за кожним божевільним чоловіком, котрий видає себе за пророка. Віддавай такого до в’язниці, заковуючи ноги в колоди. 
<p>27 А тепер: Чому ти не висловиш догани Єремії з Анатота, який вам і далі пророкує? 
<p>28 Адже він прислав листа і до нас, у Вавилон, переконуючи: Неволя затягнеться надовго, тому будуйте доми й проживайте в них, насаджуйте сади й споживайте їхні плоди… 
<p>29 Священик Софонія прочитав цей лист в присутності пророка Єремії, 
<p>30 після чого було ГОСПОДНЄ слово до Єремії такого змісту: 
<p>31 Передай всім вигнанцям такі слова: Так говорить ГОСПОДЬ про Шемаю, нехеламійця: Оскільки Шемая вам пророкував, хоч Я його не посилав, але воно ( фальшиве пророцтво ) викликає у вас нездійсненну надію, 
<p>32 тому так говорить ГОСПОДЬ : Я покараю Шемаю, нехеламійця, і його нащадків: не залишиться в нього нікого, хто дожив би разом з цим народом до такого часу, щоб побачити добробут, який Я учиню для Мого народу, – говорить ГОСПОДЬ, – тому що він говорив усупереч ГОСПОДУ. 

<h4>Єремії 30 
<p>1 Слово, яке було до Єремії від ГОСПОДА такого змісту: 
<p>2 Так говорить ГОСПОДЬ, Бог Ізраїлю, наказуючи: Запиши всі слова, які Я тобі говорив, у сувій. 
<p>3 Адже надходить час, – говорить ГОСПОДЬ, – коли Я поверну з полону Мій народ, Ізраїль і Юдею, – це запевнення ГОСПОДА, – і приведу їх до краю, який Я дав ще їхнім батькам, і вони ним володітимуть. 
<p>4 А ось слова, які ГОСПОДЬ сказав щодо Ізраїлю та Юдеї: 
<p>5 Так говорить ГОСПОДЬ : Ми чуємо зойки страху. Немає миру. 
<p>6 Розпитайте і подумайте: Чи мужчина може народити? Чому ж Я бачу руки кожного чоловіка на його крижах, наче в породіллі, і з поблідлими обличчями? 
<p>7 Горе! Адже це великий день, і подібного йому немає. Це час страждань Якова, але він буде від них врятований! 
<p>8 Того дня, – говорить ГОСПОДЬ Саваот, – Я зламаю ярмо на вашій шиї й розіб’ю ваші кайдани, так що ви перестанете служити чужинцям. 
<p>9 Тоді ви почнете служити ГОСПОДУ, своєму Богові, й своєму цареві, нащадку Давида, якого Я поставлю для них. 
<p>10 Тож, Якове, мій слуго, не бійся, – говорить ГОСПОДЬ, – і не жахайся Ізраїлю! Адже Я врятую тебе в далекому краю, – поверну твоїх нащадків з країни їхнього поневолення. Повернеться Яків й житиме в спокої і в безпеці, бо вже ніхто його не лякатиме. 
<p>11 Тому що Я з тобою, – говорить ГОСПОДЬ, – щоб тебе спасати. Я знищу всі народи, серед яких Я тебе розпорошив. Але тебе Я не вигублю; Я лише покараю тебе, як вимагає справедливість, і непокараним не залишу. 
<p>12 Так говорить ГОСПОДЬ : Невиліковна твоя рана, тяжка твоя недуга, – дочко Сіону, – 
<p>13 нікому заступитись за тебе на суді, немає ліків, які позбавили би тебе хвороби. 
<p>14 Усі твої коханці забули про тебе й не цікавляться тобою, тому що Я тебе поранив ударами ворога, його суворим покаранням, за численні твої провини й безліч твоїх гріхів. 
<p>15 Навіщо ти нарікаєш на свої рани, на свій непроминальний біль? За численні твої провини й безліч твоїх гріхів! Я це тобі учинив! 
<p>16 Але ті, котрі тебе пожирають, самі будуть пожерті, і хто тебе пригноблював, – усі вони підуть у неволю. Всі твої грабіжники будуть пограбовані; а ті, для кого ти стала здобиччю, самі стануть здобиччю. 
<p>17 Тобі ж, дочко Сіону, Я принесу зцілення і вилікую тебе від твоїх ран, – запевняє ГОСПОДЬ, – хоч тебе прозвали відкинутою про яку ніхто вже ніколи не подбає. 
<p>18 Так говорить ГОСПОДЬ : Ось Я поверну з неволі намети Якова й виявлю милосердя до його поселень. Місто також буде відбудоване на його пагорбі, підійметься і царський палац на належному для нього місці. 
<p>19 І полине звідти пісня хвали й подяки, а також вигуки тих, що веселяться. Я намножу їх так, що їх не стане менше. Я звеличу їх, і ніхто їх не зневажатиме. 
<p>20 Їхні сини стануть такими, як у давні часи, а їхня громада утвердиться переді Мною. Що ж до їхніх гнобителів, то Я відплачу їм Сам. 
<p>21 Можновладці їхні ( Ізраїлю ) походитимуть від них, як і їхній володар вийде з їх народу. Я наближу його до Себе, й він наблизиться до Мене. Бо хто наважився б сам, за своєю волею, наблизитись до Мене? – питає ГОСПОДЬ. 
<p>22 Тоді ви знову станете Моїм народом, а Я буду вашим Богом. 
<p>23 Ось знявся Господній буревій великого гніву; ураган клубочиться над головами нечестивих і не припиняється. 
<p>24 Не згасне полум’я ГОСПОДНЬОГО обурення, аж доки не завершить, і доки не виконає задумів Свого серця. Все це належним чином зрозумієте в останні дні. 

<h4>Єремії 31 
<p>1 У той час, – говорить ГОСПОДЬ, – Я буду Богом усіх родів Ізраїлю, а вони будуть Моїм народом. 
<p>2 Бо так говорить ГОСПОДЬ : Народ, врятований від меча, знайде милість у пустелі. Ізраїль прямує до свого спочинку. 
<p>3 Здалеку з’явився мені ГОСПОДЬ і сказав : Я полюбив тебе вічною любов’ю, тому Я виявляю тобі милосердя. 
<p>4 Я знову тебе відбудую, і ти будеш відновлена, Ізраїльська діво! Ти знову візьмеш свої бубна й виступатимеш у веселому хороводі. 
<p>5 Ти знову насаджуватимеш виноградники на схилах самарійських гір; будеш розводити сади й сама споживатимеш вирощені плоди. 
<p>6 Адже настане день, коли вартові волатимуть на Єфремовій горі: Вставайте й підіймемось на Сіон, до ГОСПОДА, нашого Бога! 
<p>7 Адже так говорить ГОСПОДЬ : Нехай лунають радісні співи про Якова, вигукуйте про головного з-посеред народів, голосно співайте пісню хвали, волаючи: ГОСПОДИ, спаси Свій народ, залишок Ізраїлю! 
<p>8 Я їх приведу з північного краю, а також позбираю їх з усіх країв землі; не залишу з них ні кривих, ні сліпих, ні породіль, ні вагітних, – всі вони у великій кількості повернуться сюди. 
<p>9 З плачем вони вийдуть, а Я, потішаючи, попроваджу їх до водних потоків рівною дорогою, на якій вони не спотикатимуться. Адже Я – Отець Ізраїлю, і Єфрем – Мій первородний! 
<p>10 Слухайте ГОСПОДНЄ слово, народи, й сповіщайте його на далеких островах, говорячи: Той, Хто розпорошив Ізраїль, знову збере його й стерегтиме його так, як пастир своє стадо. 
<p>11 Адже ГОСПОДЬ викупив Якова, врятувавши його з рук сильнішого за нього. 
<p>12 Вони прийдуть, і веселитимуться на узгір’ї Сіону. Всі сяятимуть від радості, користуючись ГОСПОДНІМ добробутом: пшеницею, вином, олією, телятами та ягнятами. Їхнє життя буде, немов напоєний вологою сад, а про колишні страждання забудуть. 
<p>13 Радісно кружлятимуть у хороводі дівчата, а разом з ними юнаки та літні люди. Я оберну їхній смуток на радість, потішу й розвеселю їх, а горе забудеться. 
<p>14 Я напою душу священиків достатком, – Мій народ насититься Моїми благами, – така обітниця ГОСПОДА. 
<p>15 Так говорить ГОСПОДЬ : У Рамі лунають звуки голосіння та гіркого ридання. Рахиль оплакує своїх дітей і відмовляється від розради через долю своїх дітей, бо їх вже немає. 
<p>16 Так говорить ГОСПОДЬ : Перестань голосити, нехай твої очі не проливають сліз, адже будеш мати нагороду за свій труд, – говорить ГОСПОДЬ, – вони повернуться з ворожого краю. 
<p>17 Є для тебе надія на майбутнє, – говорить ГОСПОДЬ, – діти повернуться у свої кордони. 
<p>18 Я неодмінно почую Єфрема, що голосить: Ти мене покарав, і я прийняв цю кару, наче не привчений до ярма віл. Поверни мене, і я навернуся, бо Ти – ГОСПОДЬ, мій Бог! 
<p>19 Адже після моїх поневірянь, я покаявся; після того, як я отямився, то вдарив себе по стегні. Отже, я засоромлений і принижений, оскільки несу ганьбу моєї юності. 
<p>20 Хіба Єфрем не дорогий для Мене син? Хіба він не люба Мені дитина? Як би часто я не дорікав йому, Я завжди пам’ятаю про нього! За нього хвилюється Моє серце, і Я, безперечно, помилую його, – говорить ГОСПОДЬ. 
<p>21 Постав собі застерігаючі знаки, встанови собі дороговкази, і зверни увагу на дорогу, якою ти ходиш. Повернись, Ізраїлева діво, повернися у належні тобі міста. 
<p>22 Доки ти блукатимеш, віроломна дочко? Адже ГОСПОДЬ зробив незвичне на землі: жінка триматиметься чоловіка. 
<p>23 Так говорить ГОСПОДЬ Саваот, Бог Ізраїлю: Коли Я поверну їхніх полонених, то в Юдейському краю, в усіх їхніх містах говоритимуть: Хай благословить тебе ГОСПОДЬ, оселя праведності, свята гора! 
<p>24 Разом ( у згоді ) житимуть в Юдеї і городяни, і хлібороби, і кочівники зі своїми отарами. 
<p>25 Адже Я напою спраглу душу і насичу кожного стомленого... 
<p>26 На цьому я пробудився, оглянувся, – яким же приємним був для мене мій сон! 
<p>27 Ось надходить час, – говорить ГОСПОДЬ, – коли я засію дім Ізраїля і дім Юди людським насінням і насінням худоби. 
<p>28 Але, як раніше Я пильно наглядав над ними, щоб викорінювати й збурювати, руйнувати, нищити і вщент губити, так тепер буду про них турбуватись, аби відбудовувати і насаджувати, – говорить ГОСПОДЬ. 
<p>29 У ті дні більше не говоритимуть: Батьки їли кислий виноград, а в дітей на зубах оскома. 
<p>30 Адже кожна людина вмиратиме за власний гріх, і на зубах оскома буде лише в того, хто їв неспілий виноград. 
<p>31 Надходить час, – говорить ГОСПОДЬ, – коли Я укладу з домом Ізраїля і домом Юди Новий Заповіт. 
<p>32 Не такий Заповіт, який Я уклав з їхніми батьками того дня, коли Я, тримаючи їх за руку, виводив їх з Єгипетського краю; адже той Мій Заповіт вони порушили, хоч Я залишався їхнім Владикою, – говорить ГОСПОДЬ. 
<p>33 Ось який Заповіт того часу Я укладу з домом Ізраїля, – говорить ГОСПОДЬ, – Я вкладу Мій Закон у їхню душу і на їхніх серцях напишу його, і таким чином, буду їхнім Богом, а вони будуть Моїм народом. 
<p>34 І вже не звертатимуться один до одного й брат до брата, кажучи: Пізнай ГОСПОДА ! Оскільки кожен з них знатиме Мене, – від найменшого, і до найстаршого з них, – говорить ГОСПОДЬ, – тому що Я прощу їм провини, і їхніх гріхів більше не згадаю. 
<p>35 Так говорить ГОСПОДЬ, Котрий встановив сонце, щоб світило вдень, а також місяць і зірки, щоб сяяли вночі; Котрий збурює море, так що Його хвилі ревуть: ГОСПОДЬ Саваот – Його Ім’я! 
<p>36 Як непорушні ( вищезазначені ) встановлені Мною закони, – говорить ГОСПОДЬ, – так нащадки Ізраїля не перестануть існувати як Мій народ повіки. 
<p>37 Так говорить ГОСПОДЬ : Як висоту неба неможливо зміряти, й не можна дослідити глибин основ землі, так і Я не відкину нащадків Ізраїля, – запевняє ГОСПОДЬ, – незважаючи на все, що вони вчинили. 
<p>38 Оце надходять дні, – говорить ГОСПОДЬ, – коли буде відбудоване місто Єрусалим для ГОСПОДА від Башти Хананеїла до Наріжної Брами. 
<p>39 Далі землемірний шнур протягнеться до Ґаревського пагорбу й поверне до Ґоа. 
<p>40 Вся долина, куди звозять мертві тіла та попіл, усі поля в напрямку Кедронського Потоку, і до наріжної Кінської Брами на сході, – все це буде посвячене ГОСПОДУ, і більше не буде ані зруйноване, ані знищене повіки. 

<h4>Єремії 32 
<p>1 Слово, яке було від ГОСПОДА до Єремії в десятому році правління юдейського царя Седекії, тобто вісімнадцятого року правління Навуходоносора. 
<p>2 Тоді війська вавилонського царя брали в облогу Єрусалим, а пророк Єремія був ув’язнений у дворі в’язниці, яка знаходилась біля палацу юдейського царя. 
<p>3 Ув’язнив його юдейський цар Седекія, звинувачуючи: Навіщо ти пророкуєш слова, які нібито говорить ГОСПОДЬ, а саме: Ось Я віддаю це місто в руки вавилонського царя, і він його захопить. 
<p>4 Юдейський цар Седекія також не врятується від руки халдеїв, оскільки неодмінно буде виданий у руки вавилонського царя, і розмовлятиме з ним устами до уст, дивлячись йому в очі. 
<p>5 Той відведе Седекію до Вавилону; там він залишатиметься, доки Я його не відвідаю, – говорить ГОСПОДЬ. – І навіть якщо воюватиме з халдеями, йому не пощастить… 
<p>6 Того часу ( ув’язнення ) Єремія сказав: Було до мене ГОСПОДНЄ слово такого змісту: 
<p>7 Ось іде до тебе Ханамеїл, син Шалума, твого дядька, аби тобі сказати: Купи собі моє поле, що в Анатоті, адже в тебе на нього законне право спадщини і викупу! 
<p>8 Тож прийшов до мене у в’язничний двір Ханамеїл, син мого дядька, як і сказав ГОСПОДЬ, й запропонував мені: Купи, будь ласка, моє поле, що в Анатоті, у Веніяміновому краю, тому що в тебе законне право спадщини й викупу, тому купи його собі. Тоді я зрозумів, що це ГОСПОДНЄ веління, 
<p>9 І я купив поле Ханамеїла, сина мого дядька, що в Анатоті, відваживши йому сімнадцять срібних шеклів. 
<p>10 Записавши про це в купчий сувій, я його запечатав у присутності свідків й відважив на вазі срібло. 
<p>11 Тоді я взяв купчий сувій-грамоту, що був запечатаний відповідно до закону й правил, а також відкритий сувій. 
<p>12 І віддав я купчий сувій-грамоту Барухові, синові Нерія, сина Махсеї в присутності Ханамеїла, сина мого дядька, а також у присутності свідків, що підписали купчий сувій на очах усіх юдеїв, які були у в’язничному дворі. 
<p>13 Після цього в присутності всіх я заповів Барухові такі слова: 
<p>14 Так говорить ГОСПОДЬ Саваот, Бог Ізраїлю: Візьми обидва сувої, – цей купчий сувій-грамоту, – запечатаний, а також другий, незапечатаний, – і поклади їх у глиняний посуд, аби зберегти їх надовго. 
<p>15 Адже так говорить ГОСПОДЬ, Бог Ізраїлю: Прийде час, і в цій країні знову продаватимуть і купуватимуть доми, поля і виноградники. 
<p>16 Після того як я дав купчий сувій-грамоту Барухові, синові Нерія, я молився до ГОСПОДА, говорячи: 
<p>17 О, мій Владико ГОСПОДИ ! Ти створив небо й землю потужною Твоєю силою і Твоєю простягнутою рукою! Для Тебе немає нічого неможливого. 
<p>18 Ти виявляєш милість тисячам, але за провини батьків Ти відплачуєш вже в лоні їхнім дітям, котрі приходять після них. Боже великий та сильний! ГОСПОДЬ Саваот – Твоє Ім’я! 
<p>19 Ти величний порадою і потужний у звершеннях. Твої очі відкриті на всі стежки людських дітей, аби віддати кожному за його дорогами ( поведінкою ), за плодами його вчинків. 
<p>20 Ти Той, Хто звершував ознаки й чудеса в Єгипетському краю, і звершуєш їх аж по цей день, як в Ізраїлі, так і серед інших людей. Ти зробив Своє Ім’я великим, як це є сьогодні. 
<p>21 Неймовірними ознаками й чудесами, могутньою силою та простягнутою рукою і у великому страсі Ти вивів з Єгипту Свій народ, Ізраїль. 
<p>22 Ти дав їм цей край, про який Ти присягався, що даси їхнім батькам, – землю, що тече молоком і медом. 
<p>23 Але коли вони прийшли й заволоділи нею, то перестали слухатись Твого голосу і не чинили за Твоїм Законом. Те, що Ти їм заповідав робити, вони не робили, а тому Ти учинив так, щоб їх спіткало все це лихо. 
<p>24 Ось облогові вали обступили місто, щоб його захопити; незабаром місто буде віддане в руки халдеїв, котрі його оточили, оскільки воно не спроможне втриматись перед мечем, голодом і моровицею. Що Ти сказав, те й сталось, як бачиш Сам. 
<p>25 Але ж Ти, Мій Владико ГОСПОДИ, мені сказав: Купи собі поле за срібло й засвідчи це свідками, а в той же час місто майже віддане в руки халдеїв. 
<p>26 І було до Єремії ГОСПОДНЄ слово такого змісту: 
<p>27 Ось Я – ГОСПОДЬ, Бог усякого тіла. Хіба для Мене є щось неможливе? 
<p>28 Тому так говорить ГОСПОДЬ : Ось Я видаю це місто в руки халдеїв і в руки вавилонського царя Навуходоносора, він його захопить. 
<p>29 Халдеї, що воюють проти цього міста, прийдуть і підпалять це місто вогнем, і спалять його та доми, на дахах яких кадили Ваалові і приносили жертви возливання іншим богам, гнівлячи Мене. 
<p>30 Адже діти Ізраїля і діти Юди вже від юності чинили лише те, що було злом у Моїх очах. Ізраїльтяни постійно розпалювали Мій гнів учинками своїх рук, – говорить ГОСПОДЬ. 
<p>31 Це місто викликaло Мій гнів і Моє обурення з того часу, як його збудували, й аж до цього дня, так що Я змушений його відкинути від Свого обличчя 
<p>32 за все те зло дітей Ізраїля і дітей Юди, яке вони творили самі, їхні царі та їхні можновладці, їхні священики та їхні пророки, громадяни Юдеї та мешканці Єрусалима, аби Мене розгнівити. 
<p>33 Вони повернулись до Мене спиною, а не обличчям, хоч Я постійно, зі самого ранку, навчав їх, однак вони не слухались, і повчання не сприймали. 
<p>34 Вони навіть свої гидкі ідоли поставили в Домі, який названо Моїм Ім’ям, чим осквернили його. 
<p>35 Вони влаштовували узвишшя Ваалові в долині Бен-Гінном, щоб переводити через вогонь своїх синів та дочок у жертву Молохові, чого Я їм не заповідав, і що Мені не спадало на думку, аби чинити таку мерзотність, вводячи Юду в гріх. 
<p>36 І нині так промовляє ГОСПОДЬ, Бог Ізраїлю, до цього міста, про яке ви кажете: Віддане воно буде в руки вавилонського царя під меч, голод і моровицю: 
<p>37 Ось Я їх позбираю з усіх країн, куди Я їх вигнав у Своєму гніві, у Своїй люті та великому обуренні, і поверну їх на це місце, і дам їм жити у безпеці. 
<p>38 Тоді вони стануть Моїм народом, а Я буду їхнім Богом. 
<p>39 І дам їм єдине серце, й вкажу єдину дорогу, аби мали завжди переді Мною страх на добро як їм самими, так і їхнім дітям після них. 
<p>40 Я укладу з ними вічний Заповіт у тому, що вже не відвернуся від них й не перестану чинити їм добро. Я вкладу страх переді Мною у їхнє серце, щоб уже не відступали від Мене. 
<p>41 Я тішитимусь ними від усього Свого серця і всієї Моєї душі роблячи їм добро; Я посаджу їх на цій землі у вірності. 
<p>42 Бо так говорить ГОСПОДЬ : Як Я спровадив на цей народ усе це велике нещастя, так само Я сприятиму їхньому добробуту, який Я їм сьогодні обіцяю. 
<p>43 І купуватимуть у цьому краю поля, про який ти говориш: Він спустошений, без людей та худоби, відданий у руки халдеїв. 
<p>44 І будуть купувати поля за срібло, записуючи купчу в сувій-грамоту, який будуть запечатувати у присутності свідків… Це відбуватиметься у Веніяміновому краю і довкола Єрусалима, в усіх інших містах Юдеї та в гористих місцевостях, в містах Сефели ( долішніх ) і в містах південних ( Неґева ), адже Я поверну полонених, – запевняє ГОСПОДЬ. 

<h4>Єремії 33 
<p>1 Коли Єремія ще був ув’язнений у тюремному дворі, вдруге було слово ГОСПОДНЄ до Єремії такого змісту: 
<p>2 Так говорить ГОСПОДЬ, Котрий створив землю, сформував і утвердив її, – ГОСПОДЬ Його Ім’я! 
<p>3 Звернись до Мене – і Я тобі відповім, сповіщу тобі велике й неосяжне, відкрию те, чого ти не знаєш. 
<p>4 Тому що так говорить ГОСПОДЬ, Бог Ізраїлю, про будинки цього міста та про палаци юдейських царів, які зруйновані задля будівництва оборонних споруд ( барикад ) для захисту від меча халдеїв: 
<p>5 Готуватись воювати з халдеями, – хіба що для того, аби наповнити ті руїни мертвими тілами людей, яких Я вразив у Своєму гніві та в Своєму обуренні й від яких Я сховав Своє обличчя за всі їхні злочини. 
<p>6 Проте згодом Я сприятиму тому, щоб зарубцювались їхні рани. Я вилікую їх і наділю їх тривалим добробутом і правдою. 
<p>7 Я поверну полонених з Юдеї та полонених з Ізраїлю й відбудую їх, як у давнину. 
<p>8 Я очищу їх від усякого їхнього морального бруду, яким вони опоганились переді Мною, і прощу всі їхні беззаконня, якими вони грішили проти Мене, відступивши від Мене. 
<p>9 А Єрусалим стане для Мене іменем радості, похвалою та славою перед усіма народами землі, коли вони почують про всі блага, які Я ( Юді та Ізраїлю ) учиню; їх охопить страх і здивування з приводу всього добробуту і миру, якими Я їх наділю. 
<p>10 Так говорить ГОСПОДЬ : На тому місці, про яке ви кажете: Воно спустошене, оскільки не залишилось у ньому ні людей, ні тварин, адже усі міста Юдеї і навіть вулиці Єрусалима покинуті, – немає людини, яка би там мешкала, і немає скотини, – 
<p>11 там знову лунатимуть звуки радості та галас веселощів, голос нареченого й голос нареченої, вигуки тих, що закликають: Прославляйте ГОСПОДА Саваота, тому що ГОСПОДЬ добрий, і Його милосердя вічне! Вони принесуть до ГОСПОДНЬОГО Дому жертву хвали й подяки, тому що Я зміню долю полонян краю до такого стану, як було раніше, – обіцяє ГОСПОДЬ. 
<p>12 Так говорить ГОСПОДЬ Саваот: На цьому спустошеному місці, що залишилось без людей і без тварин, – в усіх його містах ще з’являться намети пастухів, де відпочиватимуть отари. 
<p>13 У нагірних містах і в містах долішніх, у містах південних ( Неґева), і в краю Веніяміна, в околицях Єрусалима та в околицях інших юдейських міст ще будуть переходити отари під опікою тих, котрі рахуватимуть, – говорить ГОСПОДЬ. 
<p>14 Настане такий час, – говорить ГОСПОДЬ, – коли Я виконаю всі добрі слова, які Я заповів Ізраїлевому дому та дому Юди. 
<p>15 У визначені дні того часу Я вирощу Давидові Пагінець праведності, Котрий вершитиме правосуддя та справедливість на землі! 
<p>16 У той час спасеться Юдея, і перебуватиме в безпеці Єрусалим. А ось ім’я, яким Його називатимуть: ГОСПОДЬ – виправдання наше! 
<p>17 Адже так говорить ГОСПОДЬ : Не переведеться в Давида Муж, Котрий сидітиме на престолі Ізраїлевого роду. 
<p>18 Так само й щодо левітського священства: Не переведеться переді Мною муж, який приноситиме всепалення, спалюватиме добровільні хлібні жертви та звершуватиме щоденні жертви. 
<p>19 Далі було ГОСПОДНЄ слово до Єремії такого змісту: 
<p>20 Так говорить ГОСПОДЬ : Як неможливо розірвати Мій Заповіт відносно дня і Мій Заповіт відносно ночі, щоб не було ні дня ні ночі в належний для них час, 
<p>21 так не може бути розірваний Мій Заповіт з Моїм слугою Давидом, відносно того, що його спадкоємці завжди царюватимуть на його престолі, як і священики з роду Левія завжди служитимуть Мені! 
<p>22 Як неможливо порахувати небесні зорі й не піддається виміру морський пісок, так Я намножу нащадків Мого слуги Давида, а також левітів, які Мені служать. 
<p>23 Далі було ГОСПОДНЄ слово до Єремії такого змісту: 
<p>24 Хіба ти не зауважив, що говорять ці люди, зокрема таке: Обидва роди, які колись ГОСПОДЬ обрав, тепер Він їх відкинув? Через те й зневажають Мій народ, не вважаючи його народом взагалі. 
<p>25 Тому так говорить ГОСПОДЬ : Як Я вірний Своєму Заповіту щодо дня та ночі, і як Я дотримуюсь встановлених Мною законів для неба й землі, 
<p>26 так Я не відкину нащадків Якова й нащадків Мого раба Давида. Тому саме з-посеред їхніх поколінь обиратиму володарів над нащадками Авраама, Ісаака та Якова. Адже Я зміню долю колишніх полонян і виявлю до них милосердя. 

<h4>Єремії 34 
<p>1 Слово, яке отримав Єремія від ГОСПОДА, коли вавилонський цар Навуходоносор, разом з усім своїм військом, і всіма підвладними йому царствами землі, та підкореними ним народами, виступив проти Єрусалима та проти всіх його міст, було такого змісту: 
<p>2 Так говорить ГОСПОДЬ, Бог Ізраїлю: Піди й звернись до юдейського царя Седекії з такими словами: Так говорить ГОСПОДЬ : Ось Я віддаю це місто в руки вавилонського царя, який спалить його вогнем. 
<p>3 Не врятуєшся з його рук і ти, а, безперечно будеш схоплений, і відданий у його руки; ти дивитимешся в очі вавилонського царя, і уста його промовлятимуть до твоїх уст, після чого тебе відправлять до Вавилона. 
<p>4 Тож вислухай, юдейський царю, Седекіє, провіщення ГОСПОДНЄ. Ось що каже тобі ГОСПОДЬ : Ти не помреш від меча! 
<p>5 Помреш ти у мирі, і як кадили ладаном по смерті твоїх батьків, тобто попередніх царів, які були перед тобою, так кадитимуть фіміамом і для тебе, ридаючи : “О, яке горе, володарю!” Адже провістив це Я, – говорить ГОСПОДЬ. 
<p>6 Пророк Єремія переказав усі ці слова юдейському цареві Седекії в Єрусалимі. 
<p>7 Отже, військо вавилонського царя воювало проти Єрусалима та проти всіх інших міст Юдеї, зокрема проти Лахіша та проти Азека, оскільки з усіх юдейських міст лише вони залишалися укріпленими містами. 
<p>8 Слово, яке було до Єремії від ГОСПОДА, після того як цар Седекія уклав Заповіт з усім народом Єрусалима, проголошуючи всім рабам свободу, за яким 
<p>9 кожен повинен був звільнити свого раба-єврея, і кожен – свою невільницю-єврейку, аби ніхто не примушував свого брата ( сестру ) з юдеїв служити йому. 
<p>10 З цим погодились усі вельможі та весь народ, що увійшли в Заповіт, щоб кожний відпустив свого раба і кожний свою невільницю на свободу, аби ті більше їм не служили. Вони послухалися, і відпустили. 
<p>11 Але незабаром передумали й примусили своїх рабів і невільниць, яких повідпускали на волю, повернутись; вони знову їх уневільнили як рабів і невільниць. 
<p>12 Після цього знову було ГОСПОДНЄ слово до Єремії від ГОСПОДА такого змісту: 
<p>13 Так говорить ГОСПОДЬ, Бог Ізраїлю: Того дня, коли Я виводив ваших батьків з Єгипетського краю, – справжнього невільницького дому, – Я уклав з ними Заповіт, домовившись: 
<p>14 Після закінчення семи років кожен з вас відпустить на свободу свого брата єврея, який був проданий тобі й шість років був твоїм рабом; відпустиш його від себе на волю. Але ваші батьки не звернули на це уваги й не послухались Мене. 
<p>15 Тепер нарешті ви навернулися і вчинили справедливо переді Мною, проголосивши свободу, – кожен для свого ближнього, уклавши з цього приводу Заповіт перед Моїми очима в Домі, в якому проголошується Моє Ім’я. 
<p>16 Але ж ви порушили своє рішення! Ви зганьбили Моє Ім’я, повернувши своїх рабів і своїх невільниць, – тих, кого ви самі звільнили за їхнім бажанням, примусивши їх знову бути вашими рабами й невільницями. 
<p>17 Тому так говорить ГОСПОДЬ : Ви Мене не послухали, як обіцяли, щоб кожен оголосив справжню свободу своєму братові й своєму ближньому. Тому тепер Я оголошую вам, – це сказано ГОСПОДОМ, – свободу загинути від меча, від моровиці й від голоду. Я учиню вас жахливим прикладом для всіх царств землі. 
<p>18 Я сприятиму, аби з тими людьми, котрі уклали зі Мною Заповіт, а потім його порушили, не виконуючи умов Заповіту, було так, як з тим телям, яке розсікають пополам, і проходять між його розсіченими половинками. 
<p>19 Всіх можновладців Юдеї та можновладців Єрусалима, євнухів- царедворців і священиків, – всіх людей краю, котрі пройшли між двома розсіченими частинами теляти, 
<p>20 Я віддам у руки їхніх ворогів, – у руки тих, котрі бажають їхньої смерті, так що їхні трупи стануть їжею для небесних птахів та диких звірів. 
<p>21 А юдейського царя Седекію та його вельмож Я також віддам у руки їхніх ворогів та в руки тих, котрі зазіхають на їхнє життя, і в руки війська вавилонського царя, яке від вас відступає. 
<p>22 Адже Я видам наказ, – говорить ГОСПОДЬ, – і поверну їх до цього міста; вони знову воюватимуть проти нього, захоплять його, і спалять його. Стосовно ж інших юдейських міст, то вони будуть так само спустошені й залишаться без мешканців. 

<h4>Єремії 35 
<p>1 Слово, яке дійшло від ГОСПОДА до Єремії під час правління юдейського царя Єгоякіма, сина Йосії, було такого змісту: 
<p>2 Піди до родини Рехавітів, поговори з ними й приведи їх до ГОСПОДНЬОГО Дому, – в одну з кімнат, – і запропонуй їм випити вина. 
<p>3 І я взяв Яазанію, сина Єремії, внука Хаваццінії, його братів, і всіх його синів, – тобто всю родину Рехавітів, 
<p>4 Коли я привів їх до ГОСПОДНЬОГО Дому, в кімнату синів Ханана, сина Іґдалії, – Божого мужа, – що межувала з кімнатою вельмож, і знаходилась над кімнатою Маасеї, сина Шаллума, який був придверником, 
<p>5 та поставив перед родиною Рехавітів повні глечики з вином і чаші, запропонувавши їм: Пийте вино! 
<p>6 Але вони сказали: Ми не п’ємо вина, тому що Йонадав, син Рехава, наш прабатько, заповів нам, говорячи: Не пийте вина, ні ви, ні ваші діти, повіки! 
<p>7 Не будуйте також і домів, не сійте зерна, і не насаджуйте виноградників, і не майте їх у власності, а проживайте в наметах протягом усього вашого віку, аби вам довго жити на землі, де ви лише приходці. 
<p>8 Ми завжди були слухняними Заповіту нашого прабатька Йонадава, сина Рехава, в усьому, що він нам заповів. Тож ні ми, ні наші жінки, ні наші сини, ні наші дочки ніколи не пили вина. 
<p>9 Ми ніколи не будували домів, аби в них нам мешкати; у нас не було ні виноградників, ні полів, і ніякого насіння. 
<p>10 Ми мешкаємо в наметах, живемо в послусі, дотримуючись усього того, що нам заповів наш прабатько Йонадав. 
<p>11 Коли ж на цю країну напав вавилонський цар Навуходоносор, то ми між собою домовились: Ходімо й сховаймось у Єрусалимі від халдейського війська та війська арамійського ( сирійського ). Так ми й оселилися в Єрусалимі. 
<p>12 Після цього було до Єремії ГОСПОДНЄ слово такого змісту: 
<p>13 Так говорить ГОСПОДЬ Саваот, Бог Ізраїлю: Піди й скажи громадянам Юдеї та мешканцям Єрусалима: Невже ви й після цього не послухаєтесь Моїх слів й не станете мудрішими? – говорить ГОСПОДЬ ? 
<p>14 Нащадки Йонадава, сина Рехава, дотримуються Заповіту свого прабатька, щоб не пити вина; вони й справді не п’ють його по цей день, позаяк послушні наказу свого прабатька. Я ж повчав вас щодня, зі самого ранку, але Мене ви не слухались. 
<p>15 Я посилав до вас постійно, з дня на день, Моїх слуг-пророків, які вас умовляли: Нехай кожен зійде зі своєї лихої дороги й виправить свої вчинки; не йдіть услід інших богів й не служіть їм, тоді ви будете й далі жити на землі, яку Я дав вам і вашим батькам! Але ж ви не звернули на це жодної уваги й не послухались Мене. 
<p>16 Виходить, що нащадки Йонадава, сина Рехава, виконали заповідь свого прабатька, яку він їм заповів, а цей народ Мене не послухався. 
<p>17 Тому так говорить ГОСПОДЬ, Бог Саваот, Бог Ізраїлю: Оце Я спроваджу на Юдею та на всіх мешканців Єрусалима все те лихо, яке Я провіщав щодо них, оскільки Я звертався до них, але вони не слухали, волав до них, та вони не відповідали. 
<p>18 А родині Рехавітів Єремія сказав: Так говорить ГОСПОДЬ Саваот, Бог Ізраїлю: За те, що ви залишаєтесь вірними Заповіту Йонадава, вашого прабатька, дотримуючись усіх його наказів, і чините у відповідності з усім, що він вам заповів, 
<p>19 тому так говорить ГОСПОДЬ Саваот, Бог Ізраїлю: Ніколи не переведеться серед нащадків Йонадава, сина Рехава, муж, котрий стоятиме перед Моїм обличчям. 

<h4>Єремії 36 
<p>1 Четвертого року правління юдейського царя Єгоякіма, сина Йосії, було слово від ГОСПОДА до Єремії такого змісту: 
<p>2 Візьми книжний сувій і запиши на ньому всі слова, які Я тобі сповістив про Ізраїль, про Юдею та про всі народи, з того часу, коли Я вперше звернувся до тебе, в дні правління юдейського царя Йосії, й до цього дня. 
<p>3 Може почує дім Юди про всі ті лиха, на які Я планую їх наразити, й зверне, кожен зокрема, зі своєї лихої дороги. Тоді Я прощу їхні провини та їхні гріхи. 
<p>4 Тож Єремія закликав Баруха, сина Нерії, – і Барух записав з уст Єремії всі ГОСПОДНІ слова, які були йому сказані, у книжковий сувій. 
<p>5 Після цього Єремія звелів Барухові, кажучи: Я ув’язнений, і сам не можу піти в ГОСПОДНІЙ Дім. 
<p>6 Тому піди ти й прочитай усе, що в цьому сувої; все, що ти записав з моїх уст, прочитай так, щоб почув увесь народ слова ГОСПОДА в ГОСПОДНЬОМУ Домі. У цей день посту поприходять зі своїх міст усі юдеї, тому прочитай, щоб і вони почули. 
<p>7 Може вони звернуться з благанням до ГОСПОДА, і кожен з них зійде зі своєї лихої дороги, тому що дуже великий гнів і ГОСПОДНЄ обурення загрожує цьому народові. 
<p>8 І Барух, син Нерії, виконав усе так, як йому наказав пророк Єремія: він прочитав в ГОСПОДНЬОМУ Домі зі сувою ГОСПОДНІ слова. 
<p>9 У п’ятому році юдейського царя Єгоякіма, сина Йосії, в дев’ятому місяці його правління, всі мешканці Єрусалима та весь народ, що прийшов до Єрусалима з юдейських міст, оголосили перед ГОСПОДОМ піст. 
<p>10 І знову Барух прочитав зі сувою слова, записані з уст Єремії так, щоб чув увесь народ. Це відбулося в ГОСПОДНЬОМУ Домі, в світлиці Ґемарії, сина писаря Шафана, що в горішньому дворі, при вході до Нової Брами ГОСПОДНЬОГО Дому. 
<p>11 Коли Міхей, син Ґемарії, внук Шафана, почув усі ГОСПОДНІ слова зі сувою, 
<p>12 то зійшов у царський палац, до кімнати писаря, і побачив засідання всіх можновладців. Там були : писар Елішама та Делая, син Шемаї, також Елнатан, син Ахбора, і Ґемарія, син Шафана, а ще Седекія, син Хананії, та інші вельможі. 
<p>13 І переказав їм Міхей усі слова, які почув, коли Барух читав зі сувою до всього народу. 
<p>14 Після цього всі можновладці послали до Баруха Єгудія, сина Нетанії, сина Шелемії, сина Кушія, аби той сказав: Візьми в руки сувій, з якого ти читав перед усім народом, і прийди до нас. Тож Барух, син Нерії, взяв у руки сувій і прийшов до них. 
<p>15 Вони ( вельможі ) сказали йому: Сідай і прочитай сувій, щоб почули ми. І Барух прочитав їм сувій. 
<p>16 Коли ж вони почули всі слова зі сувою, то, подивившись з острахом один на одного, сказали Барухові: Неодмінно потрібно всі ці слова сповістити цареві. 
<p>17 Тоді, бажаючи уточнити, вони запитали Баруха, говорячи: Скажи нам, як ти записував усі ці слова з його ( Єремії ) уст? 
<p>18 Барух їм відповів: Своїми устами він мені диктував усі ці слова, а я записував у книжному сувої чорнилом. 
<p>19 Після цього вельможі сказали Барухові: Ідіть і сховайтесь, – ти та Єремія! Нехай ніхто не знає, де ви. 
<p>20 Самі вони пішли у царський палац, залишивши сувій у кімнаті писаря Елішами, і переказали цареві всі ті слова. 
<p>21 Тоді цар послав Єгудію принести сувій; Єгудія взяв його з кімнати писаря Елішами, й почав його читати так щоб чули цар і всі можновладці, котрі стояли біля царя. 
<p>22 Цар тоді перебував у зимовому палаці, – це було в дев’ятому місяці, – а перед ним на решітці коминка горів вогонь. 
<p>23 Як тільки Єгудій прочитував три або чотири колонки тексту, то цар відрізав їх писарським ножем і кидав у вогонь коминка, аж поки весь сувій не згорів у вогні, що в коминку. 
<p>24 При цьому ні цар, ні його слуги, котрі слухали прочитані слова, не виявили жодного страху й не розірвали на собі одягу. 
<p>25 І хоч Елнатан, Делая і Ґемарія просили царя не палити сувою, він їх не послухав. 
<p>26 Більше того, цар наказав царському синові Єрахмеїлові та Сераєві, Азріїловому синові, й Шелемієві, синові Авдеїла, схопити писаря Баруха й пророка Єремію. Але ГОСПОДЬ їх охороняв. 
<p>27 Після того як цар спалив сувій з усіма словами, які Барух записав з уст Єремії, було ГОСПОДНЄ слово до Єремії такого змісту: 
<p>28 Йди й візьми собі інший сувій і запиши на ньому всі попередні слова, які були в першому сувої, що спалив юдейський цар Єгоякім. 
<p>29 А щодо юдейського царя Єгоякіма скажи, що говорить ГОСПОДЬ : Ти спалив цей сувій, приговорюючи: Чому він, Єремія, написав такі слова, що неодмінно прийде вавилонський цар і зруйнує цей край, знищуючи людей і скотину? 
<p>30 Тому так говорить ГОСПОДЬ щодо юдейського царя Єгоякіма: Не будуть його нащадки сидіти на престолі Давида, а його мертве тіло викинуть геть під спеку дня та на холод ночі. 
<p>31 І Я відплачу Єгоякіму, його нащадкам та його слугам за їхні злочини, спровадивши на них і на мешканців Єрусалима, а також на юдейських мужів усі ті лиха, про які Я застерігав їх, але вони не звернули уваги! 
<p>32 Тож Єремія взяв інший сувій і дав його писарю Барухові, синові Нерії, а той знову записав на ньому з уст Єремії всі слова, що були на попередньому сувої, якого спалив юдейський цар Єгоякім. Крім того, було додано ще багато інших слів подібного змісту. 

<h4>Єремії 37 
<p>1 Замість Єгоякімового сина Єхонії, вавилонський цар Навуходоносор, поставив у Юдейському краю царем Седекію, сина Йосії. 
<p>2 Проте ні він, ні його слуги, ні народ краю не прислухалися до ГОСПОДНІХ слів, які Він говорив через пророка Єремію. 
<p>3 Якось цар Седекія послав Єгухала, сина Шелемії, та священика Софонію, сина Маасеї, до пророка Єремії з такими словами: Помолися за нас до ГОСПОДА, нашого Бога! 
<p>4 В той час Єремія ще безперешкодно ходив серед народу, оскільки не був ув’язнений. 
<p>5 Якраз тоді військо фараона вирушило з Єгипту, і халдеї, які тримали в облозі Єрусалим, довідавшись про це, відступили від Єрусалима. 
<p>6 Тоді до пророка Єремії було ГОСПОДНЄ слово такого змісту: 
<p>7 Так говорить ГОСПОДЬ, Бог Ізраїлю: Ось що скажете юдейському цареві, котрий послав вас до Мене, аби Мене запитати: Військо фараона, що вирушило вам на поміч, повернеться назад до свого краю, в Єгипет, 
<p>8 а халдеї, що відступили, повернуться і знову воюватимуть проти цього міста, захоплять його і спалять його вогнем. 
<p>9 Тому так говорить ГОСПОДЬ : Не обманюйте самих себе словами: Халдеї неодмінно відійдуть від нас! Адже вони не відійдуть! 
<p>10 Навіть якби ви знищили все халдейське військо, що проти вас воює, і серед них залишилися б у своїх наметах лише поранені вояки, то вони повставали б і спалили б вогнем це місто. 
<p>11 Так сталося, що коли халдейське військо відступило від Єрусалима в зв’язку з наближенням армії фараона, 
<p>12 Єремія вирішив залишити Єрусалим і піти до Веніямінового краю, аби там отримати свою частину спадщини серед народу. 
<p>13 Але щойно він підійшов до Веніямінової Брами, начальник охорони на ім’я Ірій, син Шелемії й онук Хананії, зупинив пророка Єремію, говорячи: Ти хочеш перебігти до халдеїв!? 
<p>14 Єремія ж відповів: Це неправда! Я не втікаю до халдеїв! Та Ірій йому не повірив. Він затримав Єремію й привів його до вельмож. 
<p>15 Можновладці були розлючені на Єремію, тому побили його, і замкнули у в’язницю в домі писаря Йонатана, перетворивши його дім на в’язницю. 
<p>16 Так Єремія опинився у в’язничному підземеллі; залишався там Єремія багато днів… 
<p>17 Нарешті цар Седекія послав за ним, і, коли його привели в царський палац, цар потайки запитав його: Чи є якесь слово від ГОСПОДА ? А Єремія відповів: Є! І додав: Ти будеш виданий у руки вавилонського царя. 
<p>18 Після цього Єремія запитав царя Седекію: Чим я завинив перед тобою, перед твоїми слугами й цим народом, що ти посадив мене у в’язницю? 
<p>19 Де тепер ваші пророки, що вам провіщали, запевняючи: Не піде вавилонський цар проти тебе та проти цього краю?! 
<p>20 Тож тепер вислухай мене, мій пане володарю! Нехай же моє благання дійде до тебе, – не повертай мене, будь ласка, у дім писаря Йонатана, щоб мені там не померти. 
<p>21 Цар Седекія віддав наказ, і перевели Єремію у в’язничний двір під охорону варти, давали йому щодня одну хлібину з вулиці пекарів, поки не закінчився весь хліб у місті. Так Єремія залишався у в’язничному дворі. 

<h4>Єремії 38 
<p>1 І ось Шепатія, син Маттана, Ґедалія, син Пашхура, Юхал, син Шелемії, та Пашхур, син Малкії, почули, як Єремія, звернувшись до всього народу, говорив, що 
<p>2 сказав йому ГОСПОДЬ : Хто залишатиметься в цьому місті, загине від меча, від голоду й від моровиці, а хто вийде з міста і здасться халдеям, той не загине, – його життя буде йому подароване як здобич, – він залишиться живим. 
<p>3 Бо так говорить ГОСПОДЬ : Це місто неодмінно буде віддане в руки війська вавилонського царя, який його захопить. 
<p>4 Тоді вельможі сказали цареві: Цього чоловіка потрібно покарати на смерть, адже від його промов опускаються руки військових людей, котрі ще залишились у цьому місті, як слабнуть руки і всього народу, коли їм говорять подібні слова. Адже цей чоловік турбується не про добробут цього народу, а, скоріше, про лихо для нього. 
<p>5 І цар Седекія відповів: Ось він у ваших руках, і цар не спроможний протидіяти вам у цій справі. 
<p>6 Вони схопили Єремію й кинули його в яму- водозбір царського сина Малкії, що був у дворі в’язниці. Єремію туди спустили на мотузках. Оскільки в ямі не було води, а лише болото, то Єремія погруз у тому болоті. 
<p>7 Один з євнухів- царедворців, кушієць, на ім’я Евед-Мелех, котрий був на службі в палаці царя, довідався, що Єремію вкинули в яму. В той час коли цар перебував біля Веніямінової Брами, 
<p>8 Евед-Мелех вийшов з царського палацу і звернувся до царя з такими словами: 
<p>9 Володарю, мій царю, ці люди погано повелися з пророком Єремією, вкинувши його до ями. Адже він там швидко помре з голоду, позаяк у місті вже не залишилось хліба. 
<p>10 Тоді цар звелів кушійцю Евед-Мелехові, говорячи: Візьми під своє відання тридцять чоловік і витягни пророка Єремію з ями, поки він там не помер. 
<p>11 І Евед-Мелех організував людей, пішов у комору царського палацу, назбирав там усякого старого лахміття та зношений одяг і спустив їх на мотузці до Єремії в яму. 
<p>12 Тоді кушієць Евед-Мелех заволав до Єремії: Підклади це старе ганчір’я та зношений одяг собі попід пахви з обох боків під мотузки. Єремія так і зробив. 
<p>13 Після цього почали тягти Єремію мотузками, й поволі підняли його з ями. Таким чином, Єремія знову опинився у в’язничному дворі під вартою. 
<p>14 Цар Седекія наказав привести до нього пророка Єремію, і він зустрівся з ним біля третього входу в ГОСПОДНІЙ Дім. І цар сказав Єремії: Я хочу про щось тебе запитати, але ти не приховуй від мене жодного слова. 
<p>15 Єремія відповів Седекії: Якщо я тобі сповіщу правду, то хіба ти не вб’єш мене? А якщо я тобі щось радитиму, ти також мене не послухаєш. 
<p>16 Тоді цар Седекія потайки присягнув Єремії, говорячи: Як живий ГОСПОДЬ, Який подарував нам життя, що не вб’ю тебе й не віддам тебе в руки тих людей, котрі зазіхають на твоє життя! 
<p>17 Після цього Єремія сказав Седекії: Так говорить ГОСПОДЬ, Бог Саваот, Бог Ізраїлю: Якщо ти все-таки вийдеш назустріч з можновладцями вавилонського царя, то врятуєш своє життя, і це місто не буде віддане вогню; залишишся також живим ти і твоя родина. 
<p>18 Але якщо ти не вийдеш до можновладців вавилонського царя, місто Єрусалим буде віддане в руки халдеїв, які його спалять вогнем, і ти не врятуєшся від їхніх рук. 
<p>19 Тоді цар Седекія сказав до Єремії: Я боюсь юдеїв, котрі перейшли на бік халдеїв, аби я не був відданий у їхні руки, і щоб вони не глузували наді мною. 
<p>20 Однак Єремія запевнив: Тебе не видадуть! Послухай слово ГОСПОДА, яке я тобі передаю, і буде тобі добре, й залишишся живим. 
<p>21 Якщо ж ти відмовишся вийти, то ось що показав мені ГОСПОДЬ : 
<p>22 Ось усіх жінок, котрі залишилися в палаці юдейського царя, виводять до можновладців вавилонського царя, й вони говорять: Підмовили, ошукали й перемогли тебе друзі! Коли ж твої ноги загрузли в багнюці, то вони відвернулися від тебе. 
<p>23 Отже, всі твої жінки, та твої діти будуть відведені до халдеїв; та й сам ти не врятуєшся з їхніх рук, – ти потрапиш у руки вавилонського царя, а це місто буде спалене вогнем. 
<p>24 І сказав Седекія до Єремії: Нехай ніхто не дізнається про цю розмову, бо інакше ти помреш! 
<p>25 А якби вельможі все ж дізнались, що я розмовляв з тобою, і вони прийшли до тебе, та сказали тобі: Повідом нам, що ти говорив цареві, й що сказав тобі цар, не приховуй від нас, і ми тебе не вб’ємо! 
<p>26 Тоді ти так маєш їм сказати: Я висловив перед царем своє благання, аби він не повертав мене у дім Йонатана, щоб я там не помер. 
<p>27 Так і сталось. Усі можновладці прийшли до Єремії, й розпитували його, але він відповів їм точнісінько так, як звелів йому цар. Тож вони мовчки пішли від нього; таким чином та розмова так і залишилась таємницею. 
<p>28 Єремія ж залишався у в’язничному дворі під вартою аж до того часу, коли був захоплений Єрусалим. Отже, Єрусалим таки був здобутий ворогами. 

<h4>Єремії 39 
<p>1 Дев’ятого року правління юдейського царя Седекії, в десятому місяці, вавилонський цар Навуходоносор з усім своїм військом прибув до Єрусалима, й почалася облога. 
<p>2 В одинадцятий рік царювання Седекії, в четвертому місяці, дев’ятого дня того місяця місто було захоплене ворогами. 
<p>3 Всі можновладці вавилонського царя увійшли в місто й розташувались біля Середніх воріт: Нерґал-Сар-Ецер, Самґар-Нево, Сар-Сехім, раб-саріс ( начальник євнухів ), Нерґал-Сар-Ецер, раб-маґ ( старший маг ) і решта вельмож вавилонського царя. 
<p>4 Коли юдейський цар Седекія та його вояки все це побачили, то вирішили втікати; вони вийшли з міста вночі через царський сад і таємні ворота, що були між подвійними стінами, в напрямку Йорданської Долини. 
<p>5 Але халдейське військо погналося за ними й наздогнало Седекію в Єрихонській долині; вони схопили його й привели до вавилонського царя Навуходоносора, в Рівлу, що в Хаматському краю, де він і виголосив їм вирок. 
<p>6 Синів Седекії вавилонський цар стратив у Рівлі у нього ( батька ) на очах; знищив вавилонський цар і всіх знатних людей Юдеї. 
<p>7 Самому ж Седекії він виколов очі, закував його в мідні кайдани і відправив його до Вавилону. 
<p>8 Царський палац і будинки людей халдеї спалили вогнем, а мури Єрусалима зруйнували. 
<p>9 Всіх людей, котрі ще залишалися у місті, та перебіжчиків, які раніше перейшли на бік ворога, – тобто усіх з решти народу, що залишився, Невузарадан, начальник охорони, виселив у Вавилон. 
<p>10 А бідних людей, котрі нічого не мали, Невузарадан, начальник охорони, залишив у Юдейському краї, наділивши їх у той же день виноградниками та землею. 
<p>11 Стосовно ж Єремії, то вавилонський цар Навуходоносор віддав Невузараданові, начальнику охорони, такий наказ: 
<p>12 Візьми його, й приділи йому свою увагу; не чини йому жодного зла, а виконай те, про що він тебе попросить. 
<p>13 Після цього Невузарадан, начальник охорони, Небушазбан – старший над євнухами-царедворцями, Нерґал-Шар-Ецер – начальник магів, й усі вельможі вавилонського царя 
<p>14 послали, аби забрати Єремію з в’язничного двору, і передали його Ґедалії, синові Ахікама, внукові Шафана, щоб той відпустив його додому. Отже, він ( Єремія) залишився серед свого народу. 
<p>15 Коли Єремія був ще під вартою у в’язничному дворі, було до нього ГОСПОДНЄ слово такого змісту: 
<p>16 Піди й передай кушійцю Евед-Мелехові такі слова: Так говорить ГОСПОДЬ Саваот, Бог Ізраїлю! Оце Я виконую Моє провіщення щодо цього міста йому на зло, а не на добро. Вони ( пророцтва ) збуватимуться в найближчі дні перед твоїми очами. 
<p>17 Але тебе Я врятую того дня, – говорить ГОСПОДЬ, – і тебе не видадуть у руки людей, яких ти боїшся. 
<p>18 Я неодмінно тебе врятую, і ти не загинеш від меча! Твоє життя стане для тебе як здобич, позаяк ти довірився Мені, – говорить ГОСПОДЬ. 

<h4>Єремії 40 
<p>1 Слово, яке було від ГОСПОДА до Єремії, після того як Невузарадан, начальник охорони, відпустив його з Рами, де знайшов його закованим у кайдани поміж іншими полоненими з Єрусалима та Юдеї, яких провадили до Вавилону. 
<p>2 Начальник охорони покликав Єремію і сказав йому: ГОСПОДЬ, твій Бог провістив це нещастя щодо цього місця. 
<p>3 І що ГОСПОДЬ сказав, те й учинив, оскільки ви згрішили проти ГОСПОДА і не прислухались до Його застережень, тому усе це з вами й сталося. 
<p>4 Сьогодні я звільняю тебе від кайданів, що на твоїх руках. Якщо вважаєш за краще йти зі мною до Вавилону, йди, а я потурбуюсь про тебе; якщо ж не хочеш іти зі мною до Вавилону, залишайся. Дивись, увесь край перед тобою, – куди вважаєш за краще й правильне, туди і йди! 
<p>5 Якщо все-таки вирішиш залишитись, то звернись до Ґедалії, сина Ахікама, Шафанового онука, якого вавилонський цар поставив своїм намісником над юдейськими містами, й живи при ньому серед свого народу. Втім вирішуй сам, куди тобі йти! Тож дав йому начальник охорони запас їжі та подарунок і відпустив його. 
<p>6 Єремія пішов до Ґедалії, Ахікамового сина, в Міцпу, і замешкав біля нього серед свого народу, що залишився в країні. 
<p>7 Коли всі провідники окремих військових підрозділів, які разом зі своїми людьми переховувались у полях, почули, що вавилонський цар призначив Ґедалію, сина Ахікама, намісником краю, підпорядкувавши йому чоловіків, жінок і дітей, а також найбідніших людей краю, які не були переселені до Вавилону, 
<p>8 то прибули до Ґедалії в Міцпу, зокрема: Їзмаїл, син Нетанії, Йоханан та Йонатан, сини Кареаха, та Серая, син Танхумета, сини Ефая з Нетофати, та Єзанія, син Маакатія, – всі вони прибули зі своїми людьми. 
<p>9 Ґедалія, син Ахікама, внук Шафана, присягнувся їм і їхнім людям, кажучи: Не бійтеся служити халдеям. Залишайтесь у краю, служіть вавилонському цареві, і все у вас буде добре. 
<p>10 Що ж до мене, то я залишатимусь у Міцпі, щоб заступатися за вас перед халдеями, коли вони приходитимуть до нас. Ви ж запасайтесь вином, літніми плодами та олією, складайте усе це у ваш посуд, і живіть у ваших містах, якими ви володієте. 
<p>11 Також усі юдеї, котрі були в Моаві та поміж аммонійцями, як і ті, котрі в Едомі, та які оселились в усіх інших краях, почули, що вавилонський цар залишив частину юдеїв, поставивши над ними Ґедалію, сина Ахікама, Шафанового онука. 
<p>12 Тому повернулись ці юдеї з усіх місцевостей, куди повтікали; прийшли в Юдейський край до Ґедалії, в Міцпу, й збирали багаті врожаї вина та інших плодів. 
<p>13 І ось Йоханан, син Кареаха, та інші провідники військових груп, які переховувались у полі, прийшли до Ґедалії в Міцпу 
<p>14 і сказали йому: Чи тобі відомо, що Бааліс, цар аммонійців, послав Ізмаїла, сина Нетанії, щоб убити тебе? Однак Ґедалія, син Ахікама, не повірив їм. 
<p>15 Але Йоханан, син Кареаха, звернувся до Ґедалії наодинці в Міцпі, запропонувавши: Дозволь, аби я пішов і вбив Ізмаїла, сина Нетанії, так, щоб ніхто не знав. Адже, якщо він вб’є тебе, то розпорошаться всі юдеї, що згуртувались навколо тебе, і загине залишок юдейського народу. 
<p>16 А Ґедалія, син Ахікама, сказав до Йоханана, сина Кареаха: Не роби цього, оскільки ти обмовляєш Ізмаїла. 

<h4>Єремії 41 
<p>1 Сьомого місяця сталося жахливе : прийшов Ізмаїл, син Натанії, внук Елішами, котрий був з царського роду, а з ним вельможі царя та ще десять чоловік, до Ґедалії, сина Ахікама, в Міцпу. І коли вони в Міцпі разом бенкетували, 
<p>2 раптом піднявся Ізмаїл, син Натанії, а також ті десять чоловіків, що були з ним, і вбили мечами Ґедалію, сина Ахікама, Шафанового внука, – стратили того, кого вавилонський цар поставив правителем над краєм… 
<p>3 Ізмаїл знищив так само всіх юдеїв, що були з Ґедалією у Міцпі та халдейських воїнів, котрі там перебували. 
<p>4 Наступного дня після вбивства Ґедалії, коли ще ніхто не знав про те, що сталося, 
<p>5 прибули люди з Сихема, з Шіло, та з Самарії, – всього вісімдесят чоловік, з оголеними бородами, в розірваних одежах та з нарізами на тілі. У своїх руках вони несли хлібні жертви та ладан до ГОСПОДНЬОГО Дому. 
<p>6 Плачучи, назустріч їм з Міцпи вийшов Ізмаїл, син Нетанії. Наблизившись до них, він сказав їм: Йдіть спочатку до Ґедалії, сина Ахікама. 
<p>7 І сталося таке: щойно вони ввійшли в місто, Ізмаїл, син Нетанії, та люди, що були з ним, напали на них, повбивали і вкинули всіх у яму-водозбір. 
<p>8 Але між ними знайшлося десять чоловіків, котрі заволали до Ізмаїла: Не вбивай нас, адже ми сховали в полі запаси пшениці та ячменю, меду й олії! Ізмаїл зупинився, і не знищив їх разом з їхніми братами. 
<p>9 Що ж до ями, в яку Ізмаїл повкидав трупи всіх убитих ним через Ґедалію чоловіків, то вона була тією великою ямою, яку викопав цар Аса, захищаючись від ізраїльського царя Бааші. Ізмаїл, син Нетанії, наповнив її тілами вбитих. 
<p>10 Після цього Ізмаїл забрав у полон усю решту людей, що були в Міцпі: дочок царя і весь залишок народу в Міцпі, над яким Невузарадан, начальник охорони, поставив Ґедалію, сина Ахікама. Ізмаїл, син Нетанії, захопив їх у полон і пішов у напрямку до аммонійців. 
<p>11 Коли ж Йоханан, син Кареаха, та всі провідники військових підрозділів, що були з ним, довідались про злочини, які скоїв Ізмаїл, син Нетанії, 
<p>12 то, зібравши всіх своїх чоловіків, вони пішли, щоб вступити в бій з Ізмаїлом, сином Нетанії; вони наздогнали його біля великої води, що в Ґівеоні. 
<p>13 Так сталося, що коли всі люди, захоплені в полон Ізмаїлом, побачили Йоханана, сина Кареаха, та всіх військових провідників, що були з ним, то дуже зраділи. 
<p>14 І розвернувся народ, захоплений Ізмаїлом у Міцпі, і повернувся, і пішов до Йоханана, сина Кареаха. 
<p>15 Що ж до Ізмаїла, сина Нетанії, то він, і з ним вісім чоловік, утекли від Йоханана і подались до аммонійців. 
<p>16 Тоді Йоханан, син Кареаха, та всі військові провідники, що були з ним, згуртували решту людей з Міцпи, яких Ізмаїл, син Нетанії, після вбивства Ґедалії, сина Ахікама, взяв у полон: чоловіків, здатних воювати, жінок, дітей та євнухів-царедворців, яких повернули із Ґівеона. 
<p>17 Всі вони вирушили в дорогу, затримавшись в Ґерут Кімгам, неподалік Вифлеєма, щоб звідти йти в Єгипет. 
<p>18 Вони боялись халдеїв, через те що Ізмаїл, син Нетанії, убив Ґедалію, сина Ахікама, якого вавилонський цар поставив намісником у країні. 

<h4>Єремії 42 
<p>1 Після цього всі провідники військових підрозділів та Йоханан, син Кареаха, і Єзанія, син Гошаї, разом з усім народом, – від малого до великого, – прийшли 
<p>2 до пророка Єремії і сказали: Нехай наше благання дійде до тебе! Помолись щодо нас до ГОСПОДА твого Бога, за всіх цих нечисленних, котрі залишились, адже, як сам бачиш, з великої кількості нас залишилось дуже мало. 
<p>3 Нехай же ГОСПОДЬ, твій Бог, вкаже, якою дорогою нам іти, та порадить, що маємо робити. 
<p>4 І пророк Єремія їм відповів: Я вас зрозумів! Ось я помолюся до ГОСПОДА, вашого Бога, як ви бажаєте, й кожне слово, яке скаже ГОСПОДЬ, я сповіщу вам, – не приховаю від вас нічого. 
<p>5 І сказали вони Єремії: Нехай Сам ГОСПОДЬ буде супроти нас праведним і справедливим Свідком, якщо не учинимо у відповідності з кожним словом, з яким пошле тебе до нас ГОСПОДЬ, твій Бог. 
<p>6 Буде це добре, чи зле, ми послухаємось голосу ГОСПОДА, нашого Бога, до Якого ми тебе посилаємо. Вважаємо, що нам буде добре, коли ми будемо слухати голосу ГОСПОДА, нашого Бога. 
<p>7 Через десять днів було ГОСПОДНЄ слово до Єремії. 
<p>8 І він покликав Йоханана, сина Кареаха, всіх військових провідників, що були з ним, та весь народ, – від малого до великого, 
<p>9 і сказав їм: Так говорить ГОСПОДЬ, Бог Ізраїлів, до Якого ви мене посилали: 
<p>10 Якщо, повернувшись, ви оселитесь у цьому краї, то відбудую вас, і не руйнуватиму; насаджу вас, і не вириватиму. Адже Мені шкода вас через те зло, на яке Я вас наразив. 
<p>11 Не жахайтеся вавилонського царя, якого ви так боїтеся! Не лякайтеся його, – говорить ГОСПОДЬ, – тому що Я з вами, щоб визволяти вас та оберігати вас від його рук. 
<p>12 Я виявлю до вас милосердя і сприятиму тому, щоб він ( Навуходоносор ) помилував вас і повернув вас на ваші земельні наділи. 
<p>13 Але якщо ви все ж скажете: Ми не оселимось у цьому краю, то виявите непослух до голосу ГОСПОДА, вашого Бога, 
<p>14 говорячи: Ні, ми таки підемо в Єгипетський край, щоб не бачити війни, й не чути звуків військової труби; там ми не будемо голодувати через нестачу хліба, й там замешкаєм, 
<p>15 то в такому разі послухайте ГОСПОДНЄ слово, Юдин залишку: Так говорить ГОСПОДЬ Саваот, Бог Ізраїлю: Якщо ви все-таки скеруєте свої обличчя, щоб йти в Єгипет і там оселитесь, 
<p>16 то меч, якого ви так боїтеся, наздожене вас там, у Єгипті: так само й голод, якого ви лякаєтесь, переслідуватиме вас там у Єгипті, де ви й помрете. 
<p>17 Адже всі люди, які направили свій погляд у бік Єгипту, щоб там замешкати, помруть від меча, від голоду й від моровиці; не залишиться з-посеред них жодного вцілілого, ані того, хто врятувався би від лиха, яке Я на них наведу. 
<p>18 Бо так говорить ГОСПОДЬ Саваот, Бог Ізраїлю: Так само, як Мій гнів і Моє обурення вилились на мешканців Єрусалима, так виллється Мій гнів на вас, коли ви підете до Єгипту; ви станете прокляттям, об’єктом знущань та глузувань і вже ніколи не побачите цього краю. 
<p>19 Отак ГОСПОДЬ сказав вам, Юдин залишку: Не йдіть до Єгипту! Добре запам’ятайте все, в чому сьогодні застерігаю вас! 
<p>20 Дивіться, щоб ви самі себе не обманули, порушуючи свою обіцянку. Адже ви самі послали мене до ГОСПОДА, вашого Бога, з проханням: Помолися щодо нас до ГОСПОДА, нашого Бога, ми учинимо у відповідності з усім, що лише скаже тобі ГОСПОДЬ, наш Бог. 
<p>21 Тож сьогодні я вам сказав усе, але якщо ви не послухаєтесь голосу ГОСПОДА, вашого Бога, в усьому, з чим Він послав мене до вас, 
<p>22 то нині ви добре запам’ятайте: ви загинете від меча, голоду й моровиці в тому місці, куди ви хочете йти, аби там замешкати. 

<h4>Єремії 43 
<p>1 Щойно Єремія скінчив звіщати всьому народові всі слова ГОСПОДА, їхнього Бога, з якими ГОСПОДЬ, їхній Бог, послав його до них, 
<p>2 як почали говорити Азарія, син Гошаї, Йоханан, син Кареаха, а також інші зухвалі мужі, які сказали Єремії: Ти неправду говориш, і тебе ГОСПОДЬ, наш Бог, не послав, аби сказати: Не йдіть у Єгипет, щоб там проживати. 
<p>3 Це Барух, син Нерії, налаштовує тебе проти нас, аби видати нас у руки халдеїв, аби ті нас убивали й запровадили нас у Вавилон. 
<p>4 Тож ні Йоханан, син Кареаха, ні військові провідники, ні всі інші люди не послухались наказу ГОСПОДА, щоб оселитись в Юдейському краю. 
<p>5 Всупереч попередженню, Йоханан, син Кареаха, і всі військові провідники, зібрали той невеликий залишок юдеїв, котрі повернулися з-посеред усіх народів, де вони були розпорошені, щоб замешкати в Юдейському краю, – 
<p>6 чоловіків, жінок і дітей, а також царських дочок, тобто всіх людей, яких Невузарадан, начальник охорони, залишив з Ґедалією, сином Ахікама, Шафановим онуком. Взяли також пророка Єремію та Баруха, сина Нерії, 
<p>7 і, наперекір ГОСПОДНЬОМУ велінню, пішли в Єгипет. Незабаром вони прибули до Тахпанхесу. 
<p>8 І було ГОСПОДНЄ слово до Єремії в Тахпанхесі, такого змісту: 
<p>9 Візьми в свої руки великі камені, й на очах юдейських людей закопай їх під цеглинами на глиняному майданчику перед входом у палац фараона в Тахпанхесі. 
<p>10 Після цього скажи їм: Так говорить ГОСПОДЬ Саваот, Бог Ізраїлю: Ось Я спроваджу вавилонського царя Навуходоносора, Мого слугу, й поставлю його престол на цих каменях, які я тут закопав, і він поставить над ними свій намет ( балдахін ). 
<p>11 Він прийде і вдарить Єгипетський край: хто призначений на смерть, піде на смерть, а хто в полон, – піде в полон, а хто під меч, – піде під меч. 
<p>12 Він віддасть вогню храми єгипетських богів, і спалить їх, або забере їх ( богів ) зі собою і так огорнеться в Єгипетський край, – як пастух огортається у свій плащ, – і вийде звідти з миром. 
<p>13 Він порозбиває стовпи Дому ( храму ) Сонця ( Геліополіса ), що в Єгипетському краю, і спалить вогнем доми ( капища ) єгипетських богів. 

<h4>Єремії 44 
<p>1 Слово, яке надійшло до Єремії щодо всіх юдеїв, які мешкають в Єгипетському краю, зокрема, оселених у Міґдолі, у Тахпанхесі, в Нофі та в місцевості Патрос, було такого змісту: 
<p>2 Так говорить ГОСПОДЬ Саваот, Бог Ізраїлю: Ви бачили все лихо, яке Я спровадив на Єрусалим і на всі юдейські міста, – ось вони й досі лежать у руїнах, і ніхто в них не мешкає. 
<p>3 Це сталось через усі ті злочини, які вони чинили, викликаючи Моє обурення тим, що кадили ладаном і служили чужим богам, яких не знали ні вони, ні ви, ні ваші батьки. 
<p>4 Хоч Я щодня, зі самого ранку, посилав до вас усіх Моїх слуг, пророків попереджаючи: Перестаньте чинити усі ті гидоти, які Я ненавиджу! 
<p>5 Але вони були неуважними, щоб прислухатись і відвернутися від своїх злочинів, – не переставали кадити ладаном перед чужими богами. 
<p>6 Тому Мій гнів та Моє обурення вилилось, і запалало в юдейських містах й на вулицях Єрусалима; вони були спустошені й перетворились на руїни, які залишаються аж до цього дня. 
<p>7 Тому так говорить ГОСПОДЬ, Бог Саваот, Бог Ізраїлю: Для чого самі собі створюєте таке велике зло, прирікаючи на знищення чоловіків і жінок, котрі прийшли з Юдеї, як і їхніх дітей та немовлят, аби не залишилось навіть останку? 
<p>8 Навіщо викликаєте Мій гнів своїми вчинками, спалюючи ладан перед іншими богами в Єгипетському краю, до якого ви прийшли, щоб там замешкати? Адже вас будуть нищити, й ви станете об’єктом проклять і ганьби між усіма народами землі!.. 
<p>9 Невже ви забули злочини ваших батьків, беззаконня юдейських царів, і злочини їхніх жінок; та, зрештою, і ваше злочинство й лиху поведінку ваших жінок, – те, що вони робили в Юдейському краю та на вулицях Єрусалима? 
<p>10 Адже й до сьогодні вони не впокорилися й не жалкують про те, – не мають жодного страху переді Мною, аби дотримуватись Мого Закону й Моїх постанов, які Я дав вам і вашим батькам! 
<p>11 Тому так говорить ГОСПОДЬ Саваот, Бог Ізраїлю: Ось Я поверну Моє обличчя супроти вас, вам на лихо, аби знищити всю Юдею. 
<p>12 Я відштовхну залишок юдеїв, котрі звернули свій погляд на дорогу до Єгипетського краю, аби там замешкати. Усі вони загинуть в Єгипетському краю, поляжуть від меча, або повмирають з голоду; від малого й до великого, вмиратимуть від меча й голоду, стануть об’єктом прокляття, ганьби й глузувань. 
<p>13 Я відвідаю з покаранням тих, що оселились в Єгипетському краю, як Я покарав Єрусалим мечем, голодом та моровицею. 
<p>14 Не залишиться жодного, хто врятувався б з решти юдеїв, котрі прийшли, щоб проживати в Єгипетському краю; ніхто не повернеться до Юдейського краю, хоч вони й мріють у душі повернутися і там замешкати. Але повернення не буде, хіба що для поодиноких, кому вдасться втекти. 
<p>15 Тоді чоловіки, котрі знали, що їхні жінки спалюють ладан для чужих богів, а також усі жінки, котрі там стояли у великій кількості, як і весь Юдейський народ, що мешкав у Єгипетському краю, зокрема в Патросі, відповідаючи Єремії, сказали: 
<p>16 Відносно слів, які ти нам говорив в Ім’я ГОСПОДНЄ, то ніхто з нас не збирається тебе слухати. 
<p>17 Вважаємо за краще дотримуватись кожного слова обітниці, яку ми дали: будемо кадити ладаном перед небесною царицею, приносячи їй жертви возливання, як це робили ми до цього, за прикладом наших батьків, наших царів і наших можновладців у юдейських містах та на вулицях Єрусалима. Адже тоді ми мали досхочу хліба, все в нас було добре, і ми не знали лиха. 
<p>18 Але відколи ми перестали кадити ладаном перед царицею небес, та приносити їй жертви возливання, у нас усього бракує, і ми гинемо від меча та від голоду. 
<p>19 До того ж, коли ми кадили ладаном перед небесною царицею і приносили їй жертви возливання, – говорили жінки, – то хіба ми могли це робити без відома наших чоловіків, випікаючи для неї коржі з її зображенням і готуючи для неї жертви возливання? 
<p>20 Відповідаючи на заперечення всього народу, – чоловіків і жінок, і всіх зібраних людей, – Єремія сказав: 
<p>21 Хіба не те кадіння ладаном, що ви звершували в юдейських містах і на вулицях Єрусалима, – ви і ваші батьки, ваші царі та ваші можновладці, а також народ землі, – стало причиною, що ГОСПОДЬ вам це пригадав покаранням, оскільки воно вразило Його серце? 
<p>22 ГОСПОДЬ більше не міг терпіти ваших злочинів і ваших гидких справ, які ви творили, і що стало причиною спустошення, страхіття й прокляття вашого краю, який залишається безлюдним аж до цього дня. 
<p>23 Все це сталося тому, що ви кадили ладаном, і тим ви грішили проти ГОСПОДА, не слухаючись ГОСПОДНЬОГО голосу; ви не дотримувались Його Закону, Його постанов та Його свідчень, через що вас спіткало таке лихо, як бачите самі. 
<p>24 І Єремія знову звернувся до всього народу та всіх жінок: Послухайте слово ГОСПОДНЄ, всі юдеї, що в Єгипетському краю. 
<p>25 До вас звертається ГОСПОДЬ Саваот, Бог Ізраїлю, з такими словами: Ви й ваші жінки говорили своїми устами і так само своїми руками робили, вважаючи: Ми неодмінно повинні виконувати наші обітниці, які ми дали, – тобто кадити ладаном небесній цариці і приносити їй жертви возливання. Тому й справді, виконуйте свої обіцянки й дотримуйтесь своїх обітниць. 
<p>26 Однак при цьому послухайте ГОСПОДНЄ слово, всі юдеї, що проживаєте в Єгипетському краю: Ось Я присягаюсь Моїм великим Іменем, – говорить ГОСПОДЬ, – що відтепер жодна людина з юдеїв в усьому Єгипетському краю не буде прикликати Моє Ім’я, говорячи: Як живий мій Владика ГОСПОДЬ ! 
<p>27 Бо тепер слідкуватиму за ними їм на зло, а не на добро; тому гинутимуть усі юдеї, що в Єгипетському краю, від меча й від голоду, аж поки не зникнуть. 
<p>28 І лише невелика кількість, що врятується від меча, повернеться з Єгипетського краю до Юдейського краю; невеличкий залишок юдеїв з тих, котрі прийшли до Єгипетського краю, щоб там оселитись, дізнається, чиє слово справдиться: Моє чи їхнє. 
<p>29 І ось вам ознака, – говорить ГОСПОДЬ, – що Я відвідаю вас з покаранням на цьому місці, і зрозумієте, що Мої слова здійсняться вам на зло. 
<p>30 Так говорить ГОСПОДЬ, – ось Я віддаю фараона Хофру, царя Єгипту, в руки його ворогів, – у руки тих, котрі зазіхають на його життя, – так само, як Я віддав юдейського царя Седекію в руки вавилонського царя Навуходоносора, його ворога, котрий також зазіхав на його життя. 

<h4>Єремії 45 
<p>1 Слово, яке пророк Єремія говорив Барухові, синові Нерії, а той записав це провіщення в сувій зі слів Єремії в четвертому році юдейського царя Єгоякіма, сина Йосії, було такого змісту: 
<p>2 Так говорить ГОСПОДЬ, Бог Ізраїлю про тебе, Баруху: 
<p>3 Ти говориш: Горе мені, бо ГОСПОДЬ додав до мого болю ще й смуток. Я змучився від свого зітхання, і не знаходжу спокою. 
<p>4 Тож скажи йому Єреміє, що говорить ГОСПОДЬ : Я руйную те, що Сам збудував, і що Я посадив, те Я вириваю, – і то в усій цій землі. 
<p>5 А ти жадаєш для себе чогось великого. Не бажай! Адже Я спроваджу лихо на все живе, – говорить ГОСПОДЬ, – але тобі Я дам життя, як здобуток скрізь, куди б ти не пішов! 

<h4>Єремії 46 
<p>1 Слово ГОСПОДНЄ, яке було до пророка Єремії про народи. 
<p>2 Про Єгипет і про військо фараона Нехо, єгипетського царя, яке стояло біля ріки Євфрат, у Каркеміші, і яке розбив вавилонський цар Навуходоносор, у четвертому році юдейського царя Єгоякіма, сина Йосії. 
<p>3 Приготуйте списи та щити, і вступайте в бій! 
<p>4 Сідлайте коней! Сідайте на них, вершники, і в шоломах шикуйтесь у ряди! Нагостріть ваші списи й одягніться в кольчуги! 
<p>5 Але що Я бачу? – говорить ГОСПОДЬ. – Вони злякались і відступають назад? Їхні рицарі полягли в бою, тому втікають, не оглядаючись. Всі охоплені жахом і панікою … 
<p>6 Але вже не втече найшвидший і не врятується найсильніший. На півночі, біля ріки Євфрат, вони спіткнулись і попадали. 
<p>7 Хто це здіймається, наче Ріка Ніл, води якої вирують? 
<p>8 Це Єгипет, розбурханий, наче Ріка Ніл, води якої вирують. Він говорить: Підіймусь і покрию землю, знищу міста та їхніх мешканців! 
<p>9 Тож галопуйте, коні, мчіться, колісниці! Нехай виступають рицарі з Ефіопії та Путу ( Лівії ), що озброєні щитами, а також лідійці, з натягнутими в руках луками! 
<p>10 Це день мого Владики, ГОСПОДА Саваота! В день помсти Він відплатить своїм ворогам. Меч ГОСПОДА пожиратиме! Він насититься і нап’ється досита їхньої крові; все це стане жертвоприношенням моєму Владиці, ГОСПОДУ Саваоту, в північному краю біля ріки Євфрат. 
<p>11 Піди до Гілеаду, й візьми бальзаму, дівчино, дочко Єгипту. Проте надаремно ти примножуєш ліки, – зцілення для твоїх ран немає. 
<p>12 Народи почули про ганьбу твою, бо земля сповнилася твоїми зойками, адже, втікаючи, витязь наштовхнувся на іншого витязя, і разом обидва впали! 
<p>13 Слово, яке ГОСПОДЬ провістив пророку Єремії, про те, що вавилонський цар Навуходоносор нападе і спустошить Єгипетський край. 
<p>14 Проголосіть у Єгипті, повідомте у Міґдолі й оповістіть у Нофі ( Мемфісі ) та в Тахпанхесі! Подайте клич: Вставайте і готуйтеся, оскільки меч усе пожирає довкола тебе! 
<p>15 Чому полягли твої лицарі? Вони не встояли, бо Сам ГОСПОДЬ їх повалив. 
<p>16 Як же стало багато тих, котрі спотикаються, падають один на одного й один одному говорить: Уставаймо й повертаймося до нашого народу і до краю нашого народження – подалі від згубного меча! 
<p>17 А фараонові, єгипетському цареві, дадуть прізвисько: Хвалько, що пропустив догідний час. 
<p>18 Як Я живий, – присягається Цар на Ім’я ГОСПОДЬ Саваот, – станеться так: як підноситься гора Тавор серед інших гір, як і Кармел знаходиться біля моря, так певно прийде він ( Навуходоносор ). 
<p>19 Збирай у мішок свої пожитки, мешканко Єгипту, й готуйся до полону, тому що Ноф ( Мемфіс ) перетвориться на руїни, – буде зруйнований й залишиться без мешканців. 
<p>20 Єгипет – вродлива телиця, але з півночі летить овід ( ґедзь ). 
<p>21 Навіть найманці в його війську подібні до відгодованих телят, але й вони обернулися і всі пустилися навтіки, позаяк не спроможні встояти, адже на них нагрянув день їхнього нещастя, час відплати. 
<p>22 Сичання його ( Єгипту ) голосу буде подібне до змії, бо вони ( халдеї ) йдуть з військом, наступають проти нього зі сокирами, наче дроворуби. 
<p>23 Вони вирубають його ліси, – говорить ГОСПОДЬ, – хоч вони й не прохідні, адже вони численніші за сарану, – і їх не порахувати. 
<p>24 Осоромлена дочка Єгипту, й віддана північному народу на поталу. 
<p>25 Ось що говорить ГОСПОДЬ Саваот, Бог Ізраїлю: Я покараю Амона із Но, фараона і весь Єгипет, його богів та його царів, – фараона й тих, що на нього покладаються. 
<p>26 Я віддам їх у руки тих, що зазіхають на їхнє життя, – в руки вавилонського царя Навуходоносора, і в руки його слуг, – хоча пізніше Єгипет знову відродиться і буде заселеним, як за давніх часів, – провіщає ГОСПОДЬ. 
<p>27 Ти ж, слуго Мій, Якове, не бійся, і не тривожся, Ізраїлю, тому що Я врятую з далекого краю тебе і твоїх нащадків, – з країн їхньої неволі! Повернеться Яків, і житиме спокійно в повній безпеці, бо не стане того, хто завдавав би йому страху. 
<p>28 Не бійся, Мій слуго Якове, – говорить ГОСПОДЬ, – бо Я з тобою. Адже Я вигублю всі народи, серед яких Я тебе розпорошив, – тебе ж не знищу. Я покараю тебе справедливо, і непокараним тебе не залишу. 

<h4>Єремії 47 
<p>1 ГОСПОДНЄ слово про филистимлян, яке було до пророка Єремії, перед тим як фараон зруйнував Газу. 
<p>2 Так говорить ГОСПОДЬ : Оце підіймаються води з півночі й прибувають могутнім потоком, який затопить землю і все, що на ній, – міста й усіх їхніх мешканців. Закричать люди, й голоситимуть усі мешканці землі. 
<p>3 Від голосного тупотіння копит його ( фараона ) дужих коней, від гуркоту його колісниць, та скрипіння їхніх коліс, батьки, безпорадно опустивши руки, оглядатимуться на своїх дітей. 
<p>4 Адже надходить день знищення всіх филистимлян, вигублення позосталих союзників у Тирі та Сидоні, тому що ГОСПОДЬ знищить филистимлян – останніх мешканців острова Кафтора. 
<p>5 Газа буде повністю поголена; загине Аскалон, – залишок їхньої долини. Як довго будете робити собі у жалобі нарізи на тілі? 
<p>6 О, горе, мечу ГОСПОДНІЙ! Коли нарешті ти заспокоїшся? Повернись у свою піхву, стримайся і вгамуйся. 
<p>7 Але, як він може заспокоїтись, коли Сам ГОСПОДЬ дав йому наказ? Проти Аскалону та проти мешканців морського узбережжя Він його направив! 

<h4>Єремії 48 
<p>1 Щодо Моаву так говорить ГОСПОДЬ Саваот, Бог Ізраїлю: Горе зруйнованому місту Нево! Вкритий ганьбою, захоплений ворогами Кір’ятаїм; осоромлена розбита його фортеця. 
<p>2 Втратив славу Моав, – у Хешбоні замишляють проти нього лихо. Підемо й знищимо його з-поміж народів. Так само й ти, Мадмене, замовкнеш, позаяк тебе наздожене меч. 
<p>3 Доноситься волання з Горонаїма – спустошення та велике руйнування! 
<p>4 Моав зруйновано – кричать, ридаючи, його діти. 
<p>5 Чути зойки й плач під час сходження на Лухіт, як і не стихає голосіння про загибель на спуску Горонаїм. 
<p>6 Втікайте і рятуйте ваше життя, може станете, як тамарикс у пустелі. 
<p>7 Оскільки ти покладаєшся на свої вчинки та на свої скарби, то неодмінно будеш захоплений. А твій бог Кемош піде в полон слідом за своїми священиками і його можновладцями. 
<p>8 У кожне місто нагряне руйнівник, – не врятується жодне місто; спустошена буде долина, й знищена кожна рівнина, бо так сказав ГОСПОДЬ. 
<p>9 Дайте Моаву крила, аби він міг відлетіти, адже його міста будуть зруйновані й не залишиться в них мешканців. 
<p>10 Проклятий той, хто недбало ставиться до ГОСПОДНЬОЇ справи; проклятий, хто стримує Його меч від крові. 
<p>11 Моав відчував себе в безпеці зі свого дитинства і був спокійним, як вино на своїй осілій гущі ( осаду ). Його не переливали з посуду в інший посуд, – у полон він не попадав, тому залишався незмінним його смак, як не змінився і його запах. 
<p>12 Але настане час, – говорить ГОСПОДЬ, – коли Я пошлю до нього переливальників, котрі виллють його, випорожнять посуд, а глеки порозбивають. 
<p>13 Моав буде осоромлений через свого бога Кемоша, як був осоромлений Ізраїль, понадіявшись на тільця в Бетелі. 
<p>14 Як же ви говорите: Ми хоробрі, – народ непереможний у війні? 
<p>15 Але Моав буде спустошений; вороги займуть усі його міста, а його найкращі люди підуть на заклання, – це провіщення Царя, на Ім’я ГОСПОДЬ Саваот. 
<p>16 Наближається загибель Моаву, його лихо дуже поспішає. 
<p>17 Оплакуйте його, всі навколишні сусіди; всі, котрі знають його ім’я, скажіть: Як же могла зламатись така міцна палиця, – берло його величі!? 
<p>18 Спустись з вершини слави і сядь на спраглу землю, дочко, мешканко Дівона, бо вже наближається до тебе спустошувач Моаву, котрий зруйнує твої фортеці. 
<p>19 Стань на дорозі і спостерігай, мешканко Ароера, заволай до тих, що втікають, шукаючи порятунку, й спитай: Що трапилось? 
<p>20 Моав вкритий ганьбою, бо розбитий він! Плачте й голосіть, сповістіть в Арноні, що Моав спустошений. 
<p>21 Звершився суд над рівнинним краєм, – над Холоном і над Ягцею, над Мефаатом і 
<p>22 над Дівоном, над Нево й над Бет-Дівлатаїмом, 
<p>23 над Кір’ятаїмом і над Бет-Ґамулом, над Бет-Меоном і 
<p>24 над Керійотом, над Боцрою і над усіма іншими далекими та близькими містами моавського краю. 
<p>25 Відрубаний ріг Моаву, і його могутність зламана, – говорить ГОСПОДЬ. 
<p>26 За те, що він звеличувався проти ГОСПОДА, напійте його доп’яна; Моав упав у власну блювотину, став для всіх посміховиськом. 
<p>27 Хіба ж не посміховиськом для тебе, Моаве, був Ізраїль? Хіба він ( Ізраїль ) був упійманий поміж злодіями, що ти киваєш головою щойно про нього заговориш? 
<p>28 Ви, мешканці Моаву, залишайте міста й поселяйтесь у печерах скель, уподібнюючись до голубів, що влаштовують свої гнізда на краю безодні. 
<p>29 Ми багато чули про високодумство Моава та його надмірну чванливість, його гординю, його зарозумілість та самовихваляння власного серця. 
<p>30 Я знаю про його зухвальство, – говорить ГОСПОДЬ, та воно марне, позаяк хвастощі не здатні творити добрі вчинки. 
<p>31 Тому Я сумуватиму над Моавом, – за всім Моавом тужитиму, голоситиму за людьми Кір-Хереса. 
<p>32 Разом з оплаканим Язером, Я побиватимусь за тобою, винограднику Сівми! Адже твої галузки розрослись аж за море, й сягнули самого Язера; але на твої плоди, як і на весь урожай, напав спустошувач. 
<p>33 Щезнуть радість і веселощі зі врожайного моавського краю. Я зупиню потік вина з твоїх чавилень, – вже не топтатимуть у чавильнях з вигуками радості, а почуються інші вигуки, – крики війни. 
<p>34 Голосіння з Хешбона доноситься аж до Елеале й до Ягци; волання лунає від Цоара й до самого Горонаїма та Еґлат-Шелішії, бо навіть вода в Німрімі висохне. 
<p>35 Я знищу в Моаві, – говорить ГОСПОДЬ, – того, хто приносить жертви на узвишшях і кадить своєму богові. 
<p>36 Тому Моє серце тужить за Моавом, наче сопілка; стогоном сопілки Моє серце вболіває за людьми Кір-Хереса, позаяк усе, ними набуте добро, пропаде. 
<p>37 Адже на кожній голові лисина, й кожна борода поголена; в усіх на руках порізи, а на крижах – веретища. 
<p>38 На всіх дахах Моаву та на його майданах голосіння, оскільки Я розбив Моав, як непотрібний посуд, – говорить ГОСПОДЬ. 
<p>39 Який він розбитий, – ридатимуть, – як Моав повернувся спиною! Він осоромлений! Моав став посміховиськом і жахом для всіх своїх сусідів. 
<p>40 Тому що так говорить ГОСПОДЬ : Ось він ( ворог ) стрімко летить, наче орел, розпустивши свої крила над Моавом. 
<p>41 Буде захоплений Керіот та інші міста з їхніми фортецями. У ті дні серця витязів Моаву тремтітимуть, наче серце жінки-породіллі. 
<p>42 Моав буде знищений з-поміж народів, тому що повстав проти ГОСПОДА. 
<p>43 Страх, яма та пастка чекають на тебе, мешканцю Моаву, – говорить ГОСПОДЬ. 
<p>44 Хто зі страху втікатиме, впаде в яму; а хто вибереться з ями, потрапить у пастку, бо Я визначив для тебе, Моаве, рік твоїх відвідин з відплатою, – говорить ГОСПОДЬ. 
<p>45 Знесилені втікачі зупинились у тіні Хешбона, але з Хешбона вийшов вогонь, – полум’я виривається з палаців Сіхона і пожирає боки Моаву та голови галасливих людей. 
<p>46 Горе тобі, Моаве! Загине народ бога Кемоша, тому що твоїх синів заберуть у полон, а твоїх дочок – у неволю. 
<p>47 Але в останні дні Я зміню долю Моаву, – говорить ГОСПОДЬ. (Це був вирок щодо Моаву). 

<h4>Єремії 49 
<p>1 Ось що сказав ГОСПОДЬ про Аммонових синів. Хіба немає в Ізраїлі синів, чи немає в нього спадкоємця? Чому Мілком заволодів землями Ґада, і його народ оселився в його ( Ґада ) містах ? 
<p>2 Тому надходить час, – говорить ГОСПОДЬ, – коли в Раббі, столиці аммонійців, Я звелю проголосити бойовий клич, і вона перетвориться на купу руїн, а її дочірні поселення будуть спалені вогнем. Ізраїль прожене загарбників і знову успадкує свої володіння, – говорить ГОСПОДЬ. 
<p>3 Голоси, Хешбоне, бо знищене місто Ай; кричіть, дочки Рабби, підпережіться веретищем і плачте, кидаючись в усі боки й опираючись на стіни, тому що Мілком піде в полон разом зі своїми священиками і його можновладцями. 
<p>4 Для чого пишаєшся своїми рівнинами? Твоя долина спливатиме кров’ю, зрадлива дочко Рабби. Ти покладаєшся на свої скарби, заявляючи : Хто посміє виступити проти мене? 
<p>5 Ось Я спроваджу на тебе страх з усіх твоїх околиць, – каже мій Владика, ГОСПОДЬ Саваот, – так що всі ви будете розпорошені – кожен зокрема, – і нікому буде збирати втікачів. 
<p>6 Але пізніше Я зміню долю синів Аммона, – говорить ГОСПОДЬ. 
<p>7 Відносно Едому так говорить ГОСПОДЬ Саваот: Невже в Темані немає більше мудрості? Хіба не стало ради в розумних, чи перевелась їхня мудрість? 
<p>8 Утікайте, не оглядаючись; ховайтесь у глибоких ущелинах, мешканці Дедану, адже Я спроваджу нещастя на Ісава. Прийшов час, коли Я його каратиму. 
<p>9 Якби прийшли до тебе крадії винограду, то хіба після них не залишилося б якогось залишку? І якщо би проникли нічні злодії, то вони взяли б лише скільки захотіли б. 
<p>10 Я ж догола роздягну Ісава, відкрию всі його криївки і він не зможе сховатись. Знищені будуть усі його нащадки, – не залишиться ні його братів, ні його сусідів. 
<p>11 Але залишу твоїх сиріт, – Я збережу їм життя; та й вдовиці твої нехай покладаються на Мене. 
<p>12 Бо так говорить ГОСПОДЬ : Якщо навіть ті, котрі не були приречені пити цю чашу, змушені її пити, то невже ти залишишся непокараним? Ні, не уникнеш кари, – неодмінно вип’єш чашу гніву. 
<p>13 Адже Я присягнувся Собою, – говорить ГОСПОДЬ, – що Боцра стане страховиськом, – буде наочним прикладом ганьби, спустошення й прокляття, а всі її міста будуть перетворені на віковічні руїни. 
<p>14 Я почув вістку від ГОСПОДА, і той вісник був посланий до народів з наказом : Збирайтеся та виступайте проти нього ( Едому ) й готуйтеся до бою! 
<p>15 Бо Я зроблю тебе найменшим серед народів, зненавидженим людьми. 
<p>16 Твій грізний вигляд, зухвалість твого серця, і те, що мешкаєш у скельних печерах, й володієш гірськими вершинами, обманули тебе. Але навіть якби ти побудував собі гніздо на висоті, як орел, то й звідти Я тебе скину, – говорить ГОСПОДЬ. 
<p>17 Едом стане страхіттям, і кожен, хто проходитиме попри нього, жахнеться і засвище, побачивши всі його рани. 
<p>18 Як знищені Содом і Гоморра та їхні навколишні міста, – говорить ГОСПОДЬ, – так ніхто більше й там ( в Едомі ) не житиме; не оселиться там людська істота. 
<p>19 Ось він ( завойовник ) виходить, наче лев, з високих чагарників Йордану на соковиті луки. Я миттєво сполошу й прожену його звідти, а свого обранця поставлю над ним. Адже хто подібний до Мене, щоб Мене кликати на суд й протистояти Мені? Хто той пастир, котрий встояв би переді Мною? 
<p>20 Тому послухайте ГОСПОДНЮ Постанову, яку Він прийняв щодо Едому, та Його ( Господні ) задуми, які Він має проти мешканців Темана: Потягнуть у полон навіть найменших з отари ( ягнят ), і в них на очах спустошать їхнє пасовисько ( житла ). 
<p>21 Від звуку їхнього падіння затрясеться земля; їхній крик донесеться аж до Червоного моря. 
<p>22 Він стрімко злетить, наче орел, ширятиме у небі, простягаючи свої крила над Боцрою. У той день серця едомських витязів затремтять, як серце жінки-породіллі. 
<p>23 Далі – про Дамаск. Збентежились Хамат і Арфад, позаяк почули погану новину. Вони розхвилювались, наче море перед бурею, яке не може заспокоїтись. 
<p>24 Знітився й ослаб Дамаск, і сам готується до втечі. Його охопили тремтіння та тривога, наче судоми жінку-породіллю. 
<p>25 Як же спорожніло колись славне місто, оселя Моєї втіхи! 
<p>26 Отже, в той час поляжуть на його майданах його ( міста ) юнаки, – загинуть усі воїни, – говорить ГОСПОДЬ Саваот. 
<p>27 Попід стінами Дамаска Я запалю вогонь, який пожере замки Бен-Гадада. 
<p>28 Про Кедара та про царства Хацора, які завоював вавилонський цар Навуходоносор, – так говорить ГОСПОДЬ : Вставайте і вирушайте на Кедар, спустошуйте мешканців Сходу. 
<p>29 Забирайте їхні намети, їхні отари, а також їхні тканини та весь їхній посуд; заберіть собі їхніх ослів, голосно викрикуючи: Звідусіль – лише жах! 
<p>30 Утікайте, біжіть якнайшвидше, ховайтесь у глибину печер, мешканці Хацора, – говорить ГОСПОДЬ, – адже вавилонський цар Навуходоносор виніс постанову, має супроти вас лихий задум! 
<p>31 Уставайте й вирушайте проти спокійного народу, що живе безпечно, – говорить ГОСПОДЬ. – Мешкаючи самотньо, вони не мають ні брам, ані засувів. 
<p>32 Але їхні верблюди стануть здобиччю завойовників, як будуть пограбовані і численні їхні отари. На тих, котрі ритуально вистригають собі волосся на скронях, з усіх боків наведу на них лихо, – говорить ГОСПОДЬ, – й розпорошу їх на всі сторони світу. 
<p>33 І стане Хацор лігвищем шакалів, занедбаною пусткою навіки; ніхто там не мешкатиме, й жодна людина не знайде там пристановища… 
<p>34 На початку царювання юдейського царя Седекії було до пророка Єремії ГОСПОДНЄ слово про Елам такого змісту: 
<p>35 Так говорить ГОСПОДЬ Саваот: Ось Я зламаю лук Елама, – основу їхньої сили. 
<p>36 Я спроваджу на Елам чотири вітри із чотирьох сторін неба, і розпорошу їх на всі сторони світу, так що не буде такого народу, куди б не втікали біженці з Елама. 
<p>37 І наведу на Елам страх перед їхніми ворогами, – перед тими, що зазіхають на їхнє життя; Я наражатиму їх на лихо й на палкий Мій гнів, – говорить ГОСПОДЬ, – і пошлю услід їм меч, аж доки їх не знищу. 
<p>38 Я поставлю Мій престол в Еламі, і винищу в ньому царя та його вельмож, – говорить ГОСПОДЬ. 
<p>39 Але в останній час Я зміню долю Елама, – говорить ГОСПОДЬ. 

<h4>Єремії 50 
<p>1 Слово, яке ГОСПОДЬ провістив через пророка Єремію про Вавилон та про халдейську країну. 
<p>2 Сповістіть народам й проголосіть; підніміть стяг і повідомте, – не втаюйте, а скажіть: Вавилон завойований, їхній бог Бел осоромлений, Меродах потрощений, і зганьблені всі інші його кумири, розбиті його ідоли-боввани. 
<p>3 Адже проти нього виступить народ із півночі. Він оберне цей край на пустелю без мешканців, – ні людини, ні скотини, – всі повтікають і щезнуть. 
<p>4 У певні дні того часу, – говорить ГОСПОДЬ, – приходитимуть нащадки Ізраїля, разом з поколінням Юди; вони будуть ходити й плакати, шукаючи ГОСПОДА, свого Бога. 
<p>5 Вони питатимуть дорогу до Сіону, і, звертаючи в його бік свої погляди, говоритимуть один одному : ходімо й приєднаймося до ГОСПОДА Бога через вічний Заповіт, який відтепер вже не забудемо. 
<p>6 Мій народ був заблудлою отарою, їхні пастирі звели їх на манівці й загнали на гори, де вони тинялись з гори на пагорб, забувши про свою кошару. 
<p>7 Усі, що їх зустрічали, пожирали їх, а їхні вороги говорили: Це не наша провина, що вони згрішили проти ГОСПОДА, – перед оселею правди і ГОСПОДОМ – надією своїх батьків. 
<p>8 Тож втікайте з Вавилону, – з халдейського краю, виходьте першими, будьте, як козли-вожаки, що йдуть перед отарою. 
<p>9 Адже Я розбуджу й підніму проти Вавилону багато великих народів із північних країв. Вони вишикуються і виступлять проти нього. Їхня зброя, – стріли вправних воїнів, – не повертаються, не влучивши в ціль. Таким чином він ( Вавилон ) буде ними здобутий. 
<p>10 Халдея стане здобиччю й усі, котрі її грабуватимуть, наситяться, – говорить ГОСПОДЬ. 
<p>11 Ви раділи й тішилися, грабуючи Мою спадщину. Ви підскакували, як жваві телята на луках, іржали, наче жеребці. 
<p>12 Вельми засоромиться ваша матір; зганьблена буде та, що вас народила! Вона ( Халдея ) стане останньою серед народів, – пустелею та сухою землею, диким степом... 
<p>13 Від ГОСПОДНЬОГО гніву вона обезлюдніє й перетвориться на руїни. Кожен, хто проходитиме через Вавилон, жахатиметься, і буде лише посвистувати, дивлячись на завдані йому рани. 
<p>14 Тож вставайте, вишукуючись рядами навколо Вавилона, – всі з натягнутими луками. Стріляйте у нього, не щадячи стріл, тому що він згрішив проти ГОСПОДА. 
<p>15 З усіх боків здіймайте проти нього бойові окрики. Підіймаючи вгору руки, вони здаються; падають його фортеці, розвалюються його стіни... Так здійсниться проти нього помста від ГОСПОДА ! Учиніть йому так, як він чинив з вами. 
<p>16 Знищуйте у Вавилоні і сіяча, і того, котрий готує на час жнив серпа. Рятуючись від лютості меча, нехай усі повертаються до свого народу, і кожен утікає до свого краю! 
<p>17 Ізраїль – як розпорошена отара, яку розігнали леви. Першим пожирав його ассирійський цар, а останнім обгриз його кості вавилонський цар Навуходоносор. 
<p>18 Тому так говорить ГОСПОДЬ Саваот, Бог Ізраїлю: Я відплачу вавилонському цареві і його країні так, як Я покарав ассирійського царя, 
<p>19 і поверну Ізраїль на його пасовиська, – він буде пастися на Кармелі й Башані, буде насичуватись на горах Єфрема та Гілеаду. 
<p>20 Певного часу у ті дні шукатимуть провин Ізраїлю, але їх не знайдуть; так само й гріхів у Юди не буде, оскільки Я прощу ( виправдаю ) тих, кого Я пощадив, – говорить ГОСПОДЬ. 
<p>21 Виступай проти краю Мератаїм, а також на мешканців Пекоди. Руйнуй і винищуй усіх до останнього, – говорить ГОСПОДЬ, – і роби усе так, як Я тобі наказав. 
<p>22 Гуркіт війни по всій країні й велике спустошення… 
<p>23 Яким же розбитим і потрощеним виявився молот усієї землі? Як Вавилон став страхіттям серед народів? 
<p>24 Я поставив на тебе пастку, і ти опинився в ній, Вавилоне, хоч ти й не усвідомлюєш цього. Тебе знайшли й схопили, оскільки ти повстав проти ГОСПОДА. 
<p>25 ГОСПОДЬ відкрив Свій арсенал зброї і взяв звідти знаряддя Свого гніву, адже у мого Владики, ГОСПОДА Саваота є важлива справа в халдейському краю. 
<p>26 Виступайте проти нього з усіх країв землі, відкривайте його комори, скидайте все, що в них, на купу, наче снопи, і знищуйте все дощенту, аби не залишилось у нього нічого. 
<p>27 Знищіть усіх його волів, – нехай ідуть на страту. Горе їм, бо прийшов їхній день, – час їх відплати. 
<p>28 Чути голоси біженців, котрі врятувалися з вавилонського краю, щоб сповістити на Сіоні про відплату ГОСПОДА, нашого Бога, – помсту за Його Храм. 
<p>29 Скликайте проти Вавилона численних стрільців, котрі вправно натягують луки. Ставайте навколо нього осадою, аби ніхто не врятувався. Відплатіть кожному, згідно з його вчинками, – як робив він, так зробіть і йому, тому що він у своїй гордині виступив проти ГОСПОДА, Святого Ізраїлевого. 
<p>30 Тому його юнаки поляжуть на його майданах, – того дня загине все його військо, – говорить ГОСПОДЬ. 
<p>31 Я виступаю проти тебе, пихатий зухвальцю, – говорить мій Владика, ГОСПОДЬ Саваот, – адже надходить твій день – час твоєї відплати. 
<p>32 Отже, спотикнеться гордовитий, і впаде, так що нікому буде його підняти. Я запалю вогонь у його містах, який пожере навіть усі його околиці. 
<p>33 Так говорить ГОСПОДЬ Саваот: Діти Ізраїля разом з дітьми Юди нині поневолені, а ті, що їх полонили, міцно їх утримують, відмовляючись їх відпускати. 
<p>34 Але Викупитель могутніший, ГОСПОДЬ Саваот – Його Ім’я. Безперечно, Він заступиться за них на суді, аби дати спокій їхній країні, й сповнить тривогою мешканців Вавилона. 
<p>35 Меч повернеться проти халдеїв, – говорить ГОСПОДЬ, – і проти всіх громадян Вавилону, а також проти його можновладців, і проти його мудреців. 
<p>36 Меч навис над ворожбитами, й вони збожеволіють; меч над його потужними рицарями, – злякаються і вони. 
<p>37 Меч впаде на його коней, на його колісниці й на всіх чужоземців, котрі поміж ними; вони також стануть, наче полохливі жінки. Меч впаде і на його скарбниці ( банки ), які будуть пограбовані. 
<p>38 Посуха вдарить на його водні джерела, які повисихають, адже це земля ідолів-бовванів, через страх перед якими вони божеволіють. 
<p>39 Тому оселяться там ( у Вавілоні ) звірі пустелі разом зі шакалами, житимуть у ньому страуси, але вже повіки він не буде заселеним, – і з покоління в покоління там не мешкатиме людина. 
<p>40 Як Бог зруйнував Содом і Гоморру, разом зі сусідніми поселеннями, – говорить ГОСПОДЬ, – так ніхто не мешкатиме й там, – жодна людина в ньому не поселиться. 
<p>41 Ось наближаються люди із півночі, – вельми численний народ з багатьма своїми царями – вирушать вони з різних країв землі. 
<p>42 Вони міцно тримають у руках луки та списи. Жорстокі й немилосердні, вони ревуть, наче море, несучись на своїх конях; всі озброєні, як одна людина, й рвуться у бій проти тебе, дочко Вавилона! 
<p>43 Почув про них вавилонський цар, й опустились його руки. Його охопив страх і пройняли болі, наче породіллю. 
<p>44 А ось і він ( завойовник ) виходить, наче лев, з темних чагарників Йордану на соковиті луки, але Я миттєво прожену його звідти, а Свого обранця над ними поставлю. Адже хто подібний до Мене, щоб Мене кликати на суд? Хто той пастир, котрий встояв би переді Мною? 
<p>45 Тому послухайте ГОСПОДНЮ Постанову, яку Він прийняв щодо Вавилона, та Його ( Господні ) задуми, які Він має про халдейський край: Потягнуть у полон навіть найменших з отари, і в них на очах спустошать їхнє пасовисько ( житло ). 
<p>46 Від галасу під час здобуття Вавилона здригнеться земля, а зойки людей буде чути далеко поміж народами... 

<h4>Єремії 51 
<p>1 Так говорить ГОСПОДЬ : Ось Я здійму проти Вавилона й проти мешканців Халдеї нищівний вітер. 
<p>2 І пошлю проти Вавилона чужинців, на зразок віяльників, які пустять його за вітром і спустошать його край, нападаючи на нього в час недолі з усіх боків. 
<p>3 Тож нехай лучник тугіше натягує свою тятиву, і нехай одягне свою кольчугу! Не щадіть його юнаків і знищіть усе його військо! 
<p>4 Нехай вони падають ураженими на халдейську землю, прошитими стрілами на майданах Вавилона. 
<p>5 Хоч земля Ізраїлю та Юди сповнена беззаконням проти Святого Ізраїлевого, проте вона все ж не залишалася овдовілою відносно свого Бога, ГОСПОДА Саваота! 
<p>6 Втікайте з-посеред Вавилона, і кожен нехай рятує своє життя, аби вам не загинути за його провини, оскільки настав час ГОСПОДНЬОЇ помсти. Він відплатить йому за його вчинками. 
<p>7 Золотою чашею в руках ГОСПОДА був Вавилон, від якої впивалася вся земля. Від його вина п’яніли народи, чому й божеволіли. 
<p>8 Але зненацька Вавилон упав, перетворившись на руїни. Сумуйте за ним, візьміть бальзаму для його ран, може якось вдасться його вилікувати!? 
<p>9 Ми лікували Вавилон, але він невиліковний. Залишіть його, і давайте вирушимо кожен у свій край, адже над ним звершується виголошений Небом вирок і сягає аж до хмар. 
<p>10 ГОСПОДЬ довів на суді справедливість нашої справи. Підемо ж і сповістимо на Сіоні, що учинив ГОСПОДЬ, наш Бог! 
<p>11 Гостріть стріли, наповнюйте ними сагайдаки. ГОСПОДЬ збудив дух у мідійських царів, адже Його задум спрямований проти Вавилона, аби його знищити. Це ГОСПОДНЯ відплата, – помста за Його Храм. 
<p>12 Підніміть стяг проти стін Вавилона! Зміцніть дозір спостерігачів, поставте вартових, підготуйте засідку, тому що ГОСПОДЬ виконає все, що задумав, і що провістив відносно мешканців Вавилона. 
<p>13 Ти, що мешкаєш понад великими водами та володієш незліченними скарбами, – пам’ятай : наближається твій кінець, – міра твоєї жадібності наповнилась ! 
<p>14 ГОСПОДЬ Саваот присягнувся Собою: Безперечно, Я сповню тебе людьми, наче сараною, і над тобою пролунає їхній переможний клич. 
<p>15 Коли Той, Котрий створив землю Своєю силою, облаштував Всесвіт Своєю мудрістю, Своїм розумом розпростер небеса, 
<p>16 загримить Своїм голосом, – негайно зашумлять у небі води, піднімуться від країв землі хмари, разом зі зливою заіскряться блискавки, з невідомих для людей Його сховищ виривається вітер. 
<p>17 Нерозумною стає кожна людина у своїй мудрості, якщо не усвідомлює, що кожен золотар на сором собі робить ідола, оскільки вилита ним статуя – обман, позаяк в собі не має життя. 
<p>18 Всі вони – марнота, виготовлені хіба що на осміяння, бо в час відплати вони загинуть. 
<p>19 Не такою є доля Якова, адже його частка – Творець усього, а Ізраїль – плем’я його спадщини, – ГОСПОДЬ Саваот – Його Ім’я. 
<p>20 Вавилон же – Мій молот, знаряддя війни; ним Я караю народи й ним знищую царства. 
<p>21 Тобою, Вавилоне, Я вражаю коня та його вершника, тобою розбиваю колісницю та її візника; 
<p>22 тобою вражаю чоловіка та жінку, й тобою знищую старого та молодого, юнака й дівчину; 
<p>23 тобою вражаю пастиря та його стадо, тобою вражаю рільника та його упряжку з волами; зрештою тобою караю володарів та їхніх вельмож. 
<p>24 Але на ваших очах Я відплачу Вавилонові та всім мешканцям Халдеї за всі їхні злочини, які вони учинили на Сіоні, – говорить ГОСПОДЬ. 
<p>25 Ось Я виступаю проти тебе, нищівна горо, – говорить ГОСПОДЬ, – яка нищила всю землю! Я простягаю проти тебе Свою руку, й скину тебе зі скелі, перетворивши тебе на обгорілу гору. 
<p>26 Вже не візьмуть ( не витешуть ) з тебе наріжного каменя, або каміння на фундамент, адже ти будеш вічною руїною, – говорить ГОСПОДЬ. 
<p>27 Підійміть військові стяги по всій землі, затрубіть у труби між народами, визначте на війну з ним народи, закличте до боротьби з ним царства Арарату, Мінні й Аскеназу, призначте проти нього головнокомандуючого, виставіть кінноту, що була б як наїжачена колючками сарана. 
<p>28 Крім того, відокремте ( освятіть ) проти нього народи, – царів мідійських, їхніх намісників, усіх його можновладців, а також кожний підвладний їм край. 
<p>29 Здригнеться земля, й затремтить, як від болю, тому що ГОСПОДЬ виконає Свій задум щодо Вавилона, аби перетворити вавилонську землю на пустелю без мешканців. 
<p>30 Вавилонські рицарі перестануть воювати й сидітимуть у фортецях, – їхні сили вичерпані, і вони стануть, наче полохливі жінки; його оселі будуть спалені, а його засуви – зламані. 
<p>31 Гонець біжить назустріч іншому гінцю, і вісник – назустріч іншому вісникові, аби повідомити вавилонському цареві, що його місто оточене з усіх боків і здобуте ворогами. 
<p>32 Всі броди захоплені, болота вкриті тростиною ( очеретом ), спалені вогнем, тому його воїнів-захисників охопив жах. 
<p>33 Адже так говорить ГОСПОДЬ Саваот, Бог Ізраїлю: Вавилонська дочка уподібнилась до току перед молотьбою. Незабаром наступить для неї час жнив! 
<p>34 Вавилонський цар Навуходоносор мене пожирав і нищив, відкинув мене, як спорожнілий посуд, проковтнув мене, як морське чудовисько, наповнивши своє черево моїми ласощами, і нарешті викинув мене. 
<p>35 Насильство, завдане мені, і мої страждання лежать на Вавилоні, – каже колишній мешканець Сіону. Моя кров – на халдейських громадянах, – підтвердить Єрусалим. 
<p>36 Тому так говорить ГОСПОДЬ : Ось Я заступлюсь у твоїй справі й на суді відплачу за тебе; і перетворю його море на пустелю, осушу його водні джерела. 
<p>37 Вавилон перетвориться на купу руїн, стане лігвищем шакалів, страхіттям і посміховиськом без мешканців. 
<p>38 Заревуть усі разом, як леви, скиглитимуть, як молоді левенята. 
<p>39 Коли вони розгарячаться, Я справлю для них бенкет і впою їх до божевілля. Вони заснуть вічним сном, і не прокинуться, – говорить ГОСПОДЬ. 
<p>40 Я поведу їх, як ягнят, – як баранів з козлами на жертовне заклання. 
<p>41 Отже, впаде Вавилон, буде підкорена гордість всієї землі! Вавилон стане страхіттям між народами. 
<p>42 Море підійметься над Вавилоном, – бурхливі хвилі накривають його. 
<p>43 Його міста стануть пустелею, сухою землею і порожнім степом, куди не ступить нога людини, й ніхто ніколи не поселиться. 
<p>44 Я покараю вавилонського бога Бела, і вихвачу з його пащі те, що він пожирав. Більше ніколи не будуть до нього збиратись народи, а вавилонська стіна впаде. 
<p>45 Виходь з-поміж нього, Мій народе, і нехай кожен з вас рятує своє життя від полум’яного гніву ГОСПОДА. 
<p>46 Не падайте духом і не лякайтесь різних чуток, які розпускаються по краю. Адже одного року буде розповсюджуватись одна чутка, а другого – ходитиме інша поголоска. В країні почнеться насильство, коли один вельможа повставатиме на іншого вельможу. 
<p>47 Ось чому наближається час, коли Я покараю вавилонських ідолів. Увесь його край вкриється ганьбою, оскільки скрізь лежатимуть вбиті люди. 
<p>48 Тоді небеса, земля і все, що на них, зрадіють, дізнавшись про кінець Вавилону, тому що з півночі вирушать на нього руйнівники, – говорить ГОСПОДЬ. 
<p>49 Вавилон мусить впасти за вбитих у Ізраїлі, як за панування Вавилону падали вбиті по всій землі. 
<p>50 Ви, врятовані від меча, йдіть і не зупиняйтесь! Ті, що опинились далеко на чужині, не забувайте ГОСПОДА, і нехай думка про Єрусалим зберігається у вашому серці. 
<p>51 Нам було соромно, коли ми слухали про знущання над нами, ганьбою вкривались наші обличчя, коли чужинці вдерлись у святий ГОСПОДНІЙ Дім. 
<p>52 Тому надходить час, – говорить ГОСПОДЬ, – коли Я знищу його ( Вавилона ) бовванів, а по всьому його краю стогнатимуть поранені. 
<p>53 Адже хоча б Вавилон піднявся на небо, і хоч би укріпився своєю силою на височині, то й тоді нагрянуть на нього від Мене спустошувачі, – говорить ГОСПОДЬ. 
<p>54 З Вавилону доноситься голосіння, звуки великого руйнування з халдейського краю! 
<p>55 Незабаром ГОСПОДЬ знищить Вавилон і тоді стихне його невмовкаючий гамір. Хоча би буруни халдеїв вирували, як великі води, утворюючи гучне клекотіння, 
<p>56 на Вавилон, прийде руйнівник; його ( Вавилону ) воїни будуть захоплені в полон, а їхні луки будуть поламані, позаяк ГОСПОДЬ є Богом відплати. Він карає по заслузі. 
<p>57 Я до сп’яніння напою його можновладців, його мудреців, його намісників, його урядовців і його рицарів. Вони заснуть вічним сном і вже не прокинуться, – говорить Цар, на Ім’я ГОСПОДЬ Саваот! 
<p>58 Так говорить Цей ГОСПОДЬ Саваот: Широкі стіни Вавилона, таки будуть зруйновані, а його високі брами будуть спалені вогнем, так що надаремно працювали цілі народи, а племена виснажувались, будуючи для вогню… 
<p>59 А ось слова, які заповів пророк Єремія Серайі, синові Нерія, сина Махсеї, коли Серайя, начальник царських постельників, вирушав разом з юдейським царем Седекією, в четвертому році його царювання, до Вавилона. 
<p>60 Єремія на одному сувої записав про всі лиха, які мають спіткати Вавилон, тобто усі слова, які до цього вже були провіщені й записані щодо майбутнього Вавилона. 
<p>61 І сказав Єремія Серайі: Коли прийдеш до Вавилона, то прослідкуй за тим, аби були прочитані усі ці слова, 
<p>62 після чого помолись: ГОСПОДИ, Ти сказав про це місце, що знищиш його, так що не буде в ньому мешкати ані людина, ані скотина, і воно стане вічною пустелею. 
<p>63 Потім, щойно закінчиш читати цей сувій, то прив’яжи до нього камінь і кинь його в ріку Євфрат. 
<p>64 При цьому оголоси: Так потоне Вавилон і вже не підійметься від усіх тих нещасть, які Я на нього наведу, оскільки не буде в нього сили. (На цьому закінчилось доручення Єремії). 

<h4>Єремії 52 
<p>1 Седекії було двадцять один рік, коли став царем, і царював він у Єрусалимі одинадцять років. Ім’я його матері, Хамутал, – дочка Єремії з Лівни. 
<p>2 Він чинив те, що не подобалось ГОСПОДУ, як робив його попередник, Єгоякім. 
<p>3 Все, що відбувалось у Єрусалимі та Юдеї, викликало ГОСПОДНІЙ гнів, аж доки Він не відкинув їх від Себе. До того ж, Седекія збунтувався проти вавилонського царя. 
<p>4 Тому сталося так, що на дев’ятому році його царювання, в десятому місяці, десятого дня місяця вавилонський цар Навуходоносор, з усім своїм військом, виступив проти Єрусалима, і взяв його в облогу, спорудивши навколо нього вали. 
<p>5 Облога міста тривала аж до одинадцятого року царювання Седекії. 
<p>6 Коли через нестачу харчів для мешканців, у місті посилився голод, у дев’ятий день четвертого місяця, 
<p>7 в стіні міста був пробитий пролом, і цар, разом з усіма військовими людьми, незважаючи на оточення халдеїв, втекли, вийшовши з міста вночі через царський сад, і таємним проходом поміж двома стінами подались дорогою до Арави. 
<p>8 Але халдейське військо кинулось у погоню за царем, і наздогнали Седекію на Єрихонській Рівнині. Все його військо, залишивши царя, розбіглось. 
<p>9 Халдеї схопили Седекію, і привели його до вавилонського царя в Рівлу, що в Хаматському краю. Там Навуходоносор і виніс йому вирок. 
<p>10 Вавилонський цар стратив синів Седекії прямо на його очах; так само в Рівлі були страчені всі юдейські можновладці. 
<p>11 Самому Седекії вавилонський цар виколов очі, закував його в кайдани та запровадив у Вавилон. Там посадив Седекію у в’язницю де він був аж до самої його смерті. 
<p>12 А п’ятого місяця, десятого дня того місяця, (це був дев’ятнадцятий рік правління вавилонського царя Навуходоносора), – прибув до Єрусалима Навузарадан, начальник охорони, – один з наближених слуг вавилонського царя. 
<p>13 Він спалив ГОСПОДНІЙ Храм, царський палац, і всі доми в Єрусалимі, – переважно він нищив усі великі будівлі. 
<p>14 А халдейське військо, що прибуло з начальником охорони, зруйнувало всі стіни навколо Єрусалима. 
<p>15 Частину простих бідних людей краю, разом з рештою народу, який ще залишався в місті, всіх перебіжчиків, котрі перейшли на бік вавилонського царя, та решту ремісників начальник охорони Навузарадан відпровадив у полон. 
<p>16 І лише найбідніших краю Навузарадан, начальник охорони, залишив, щоб обробляли виноградники та поля. 
<p>17 А мідні стовпи-колони, що були в ГОСПОДНЬОМУ Храмі, як і їх підставки та мідне море, що було в ГОСПОДНЬОМУ Храмі, халдеї розбили на частини, і всю мідь відправили до Вавилону. 
<p>18 Забрали також казани й лопатки, щипці й кропильниці, ложки, і, взагалі, весь мідний посуд, який використовували у служінні. 
<p>19 Начальник охорони забрав також миски й кадильниці, чаші для розливання і келихи, світильники, ложки та жертовні миски, – усе, що було зі золота чи срібла. 
<p>20 Неможливо було визначити на вагу міді, з якої були виготовлені: два стовпи-колони з підставками, мідне море та дванадцять мідних бичків, на яких «море» стояло. Їх зробив для ГОСПОДНЬОГО Храму ще цар Соломон. 
<p>21 Адже кожний стовп-колона був висотою вісімнадцять ліктів, а шнур обхвату колони мав дванадцять ліктів ; усередині був порожнистий, товщина стінок якого була в чотири пальці. 
<p>22 На кожній колоні була мідна капітель; висота однієї капітелі п’ять ліктів. Довкола капітель прикрашали сітка, й гранатові яблука – усе з міді. Так само була прикрашена гранатовими яблуками і друга колона. 
<p>23 По боках капітелі звисало дев’яносто шість гранатових яблук, а всього на мережці сітки довкола було сто таких яблук. 
<p>24 Начальник охорони забрав у полон первосвященика Серайю, другого ( заступника ) священика Софонію, і трьох придверників. 
<p>25 Він також схопив у місті одного євнуха-царедворця, який був командиром у війську, й сім мужів, котрі були царськими радниками, але на той час ще залишались у місті, а також головного військового писаря, котрий зараховував людей краю для служби у війську, та шістдесят знатних людей із народу краю, які перебували у місті. 
<p>26 Усіх цих людей начальник охорони Навузарадан запровадив до вавилонського царя в Рівлу. 
<p>27 Всі вони були знищені вавилонським царем, – страчені в Рівлі, в Хаматському краю. Отже, юдеї були виселені зі свого краю і запроваджені в неволю. 
<p>28 Ось кількість людей, яких Навуходоносор запровадив у неволю у сьомому році: три тисячі двадцять три юдея; 
<p>29 у вісімнадцятому році правління Навуходоносора взято в полон з Єрусалима вісімсот тридцять дві людини; 
<p>30 в двадцять третьому році правління Навуходоносора начальник охорони Навузарадан, відпровадив у неволю сімсот сорок п’ять юдеїв. Всього: чотири тисячі шістсот. 
<p>31 Але на тридцять сьомому році після поневолення юдейського царя Єгоякіма, в дванадцятому місяці, двадцять п’ятого дня місяця, новий вавилонський цар Евіл-Меродах, – того року, коли став царем, помилував юдейського царя Єгоякіма. Він звільнив його з в’язниці, 
<p>32 і, розмовляючи з ним доброзичливо, поставив його престол понад престоли інших царів, котрі жили при царському дворі у Вавилоні. 
<p>33 Він замінив його в’язничний одяг. Таким чином Єгоякім постійно харчувався з царського столу до кінця свого життя. 
<p>34 Вавилонський цар забезпечив йому постійне утримання, яким Єгоякім користувався щодня до самої смерті. Тут звернення до Єрусалима та до всієї Юдеї. Це слово на гебрейською мовою, жіночого роду. 