<h2></h2>

<h4>Йов 1 
<p>1 Колись у країні Уц жив чоловік на ім’я Йов; той чоловік був бездоганним, справедливим, богобоязливим і уникав усякого зла. 
<p>2 У нього було сім синів і три дочки. 
<p>3 У його маєтку налічувалось: сім тисяч овець, три тисячі верблюдів, п’ятсот пар волів, п’ятсот ослиць і дуже багато прислуги. Він вважався найзаможнішою людиною з усіх мешканців Сходу. 
<p>4 Його сини, зазвичай, зустрічались і влаштовували бенкети, – кожен у своєму домі й у визначений для нього день. Вони також посилали й запрошували трьох своїх сестер, аби й вони з ними пригощались. 
<p>5 Так було заведено, що коли закінчувалось коло урочистих бенкетів, Йов збирав усіх дітей і освячував їх, – піднявшись рано-вранці, він приносив жертви всепалення за кожного з них. Йов вважав так: Може мої сини згрішили й ненароком зганьбили у своєму серці Бога. Йов так робив завжди… 
<p>6 Одного дня, коли прибули Божі сини, щоб з’явитись перед ГОСПОДОМ, то з ними прийшов і сатана. 
<p>7 ГОСПОДЬ запитав сатану: Звідки ти прийшов? Відповідаючи, сатана сказав ГОСПОДУ : Я подорожував по землі й обійшов її. 
<p>8 Тоді ГОСПОДЬ запитав сатану: Чи ти звернув увагу на Мого слугу Йова? Адже немає на землі рівного йому чоловіка, – він бездоганний, справедливий, богобійний і уникає всякого зла! 
<p>9 У відповідь ГОСПОДУ сатана сказав: Хіба даремно Йов такий богобійний? 
<p>10 Хіба не Ти обгородив його звідусіль, – його дім, і все, чим він володіє? Ти поблагословив працю його рук, а його отари худоби заполонили землю. 
<p>11 Але простягни лишень Твою руку та доторкнися до того, що він має, – чи не почне він лихословити Тебе у вічі?! 
<p>12 Тоді ГОСПОДЬ сказав сатані: Гаразд ! Ось усе, що він має, у твоїх руках, тільки його самого не доторкайся! Після цього сатана пішов геть від ГОСПОДА. 
<p>13 Через якийсь час, коли сини Йова разом з його дочками бенкетували в домі свого найстаршого брата, 
<p>14 прибув до Йова вісник і сказав: Волами орали, а ослиці неподалік паслися. 
<p>15 У той час напали шевейці, захопили скотину, а твоїх слуг вони повбивали мечами! Врятувався лише я один, щоб повідомити тебе, що сталось. 
<p>16 Ще цей не закінчив, як прийшов інший і сказав: Страшенний вогонь упав з неба й спалив овець; поглинув і пастухів. Врятувався я один, щоб розповісти тобі! 
<p>17 Ще цей говорив, як прийшов інший і сказав Йову: Халдеї напали трьома загонами, захопили верблюдів і погнали їх, а слуг повбивали мечем! Врятувався я один, щоб про це сповістити тобі! 
<p>18 Не встиг цей закінчити, як прийшов ще один вісник і сказав: Твої сини і твої дочки їли й пили вино в домі старшого з братів, 
<p>19 як зненацька з пустелі налетів сильний вітер й наліг на всі чотири стіни дому; дім завалився на молодих людей, і вони загинули! Я один врятувався, щоб повідомити тобі! 
<p>20 Вислухавши, Йов устав, роздер на собі одежу, й обстриг волосся на своїй голові, впав долілиць на землю і поклонився, 
<p>21 після чого сказав: Нагим я вийшов з материнського лона і нагим туди повернусь. ГОСПОДЬ дав, ГОСПОДЬ і забрав. Нехай ГОСПОДНЄ Ім’я буде благословенним! 
<p>22 При всьому цьому Йов не згрішив, і не сказав нічого нерозважливого проти Бога. 

<h4>Йов 2 
<p>1 Іншим разом сини Божі знову прибули, щоб з’явитись перед ГОСПОДОМ. Разом з ними прийшов і сатана, аби також постати перед ГОСПОДОМ. 
<p>2 ГОСПОДЬ запитав сатану: Звідкіля ти прийшов? Відповідаючи, сатана сказав ГОСПОДУ : Я подорожував по землі й обійшов її. 
<p>3 Тоді ГОСПОДЬ запитав сатану: Чи ти звернув увагу на Мого раба Йова тепер? Адже й далі немає на землі такого, як він, чоловіка, – мужа бездоганного, справедливого, богобійного, який уникає всякого зла! Він незламний у своїй непорочності, хоч ти переконував Мене, щоб його безневинно погубити. 
<p>4 Сатана у відповідь заперечив ГОСПОДУ : Шкіра за шкіру, але за своє життя людина віддасть усе, що має. 
<p>5 Отже, простягни лише Свою руку й доторкнися до його костей і його тіла, тоді побачиш, чи не почне він лихословити Тебе у вічі?! 
<p>6 Тоді ГОСПОДЬ сказав сатані: Ось він увесь у твоїх руках, лишень збережи його життя! 
<p>7 Вийшов сатана від ГОСПОДА і вразив Йова болючими гнійними наривами, – від стіп й до його голови. 
<p>8 Йов узяв собі черепок, щоб ним шкребти себе, й сів на попелищі. 
<p>9 Тоді його дружина промовила до нього: Ти все ще тримаєшся своєї бездоганності? Краще вже прокляни Бога й помри! 
<p>10 Але Йов їй відповів: Ти говориш, як би говорила одна з божевільних жінок. Хіба лише добро маємо приймати від Бога, а злого не повинні приймати? При всьому тому Йов не згрішив своїми устами. 
<p>11 Почувши про нещастя, яке спіткало Йова, троє його друзів: теманієць Еліфаз, шухієць Білдад і наамієць Цофар із Наами, – кожен зі своєї місцевості, – домовились піти разом, аби висловити йому співчуття й потішити його. 
<p>12 Коли вони здалеку побачили його, то не впізнали. Вони почали голосно плакати, – кожен роздер на собі одежу й підкидав над головою порохом аж до неба. 
<p>13 Не помовивши до нього жодного слова, вони сім днів і сім ночей просто сиділи поряд з ним на землі, оскільки бачили, яким непомірно великим був його біль. 

<h4>Йов 3 
<p>1 Першим почав говорити Йов, проклинаючи той день, коли він народився. 
<p>2 Ось слова Йова: 
<p>3 Нехай би не було того дня, коли я народився, як і тієї ночі, коли сказали: Зачалась людина! 
<p>4 Нехай би той день став темрявою, і щоб Бог з висоти про нього не згадував, і нехай би над ним ніколи не засяяло світло. 
<p>5 Нехай би його оповила темрява і смерті тінь, нехай над ним нависла темна хмара, і нехай би світло дня перетворилось на темряву. 
<p>6 Нехай би та ніч була огорнута мороком й нехай би не числилась серед днів року, і нехай не ввійшла б у число місяців! 
<p>7 Нехай би та ніч була безплідною, щоб не почулись у ній вигуки радості! 
<p>8 Нехай би проклинали її ті, котрі проклинають день, і готові розбудити левіятана. 
<p>9 Нехай би тієї ночі померкли в темряві зорі і щоби вона не сподівалась на світанок, і нехай би не побачила мерехтіння світанку 
<p>10 за те, що не замкнула виходу з лона моєї матері, і не приховала горя від моїх очей. 
<p>11 Чому я не помер в утробі, або не помер відразу, як вийшов з лона? 
<p>12 Навіщо прийняли мене коліна? Навіщо мене пригорнули до грудей, щоб я ссав молоко? 
<p>13 Тепер я лежав би й спочивав, спав би і мав би спокій 
<p>14 нарівні з царями та мудрецями землі, які споруджують собі гробниці, що з часом також перетворяться в руїни, 
<p>15 або з можновладцями, котрі накопичували золото, або наповнювали свої палаци сріблом… 
<p>16 Чому я не був похований, як недоношений викидень, – як немовля, яке ніколи не бачило світла? 
<p>17 Там нечестивці, що перестали творити злочини; там спочивають знеможені силами. 
<p>18 Там же мають спокій ув’язнені, й не чують голосу наглядача. 
<p>19 Малий і великий там рівні, а раби звільнені від своїх панів. 
<p>20 Для чого дано світло нещасним, і життя тим, котрим гірко на душі, – 
<p>21 тим, котрі чекають смерті, а вона не приходить, хоча її шукають більше, ніж захованих скарбів? 
<p>22 Вони були би дуже раді та веселились, якби побачили власну могилу. 
<p>23 Для чого життя людині, для якої Бог закрив дорогу і навколо якої одні лише глухі кути? 
<p>24 Адже мій стогін для мене став моєю їжею, і, наче вода, розливаються мої скарги. 
<p>25 Адже те, чого я найбільше боявся, навідало мене, і те, що викликало в мене тремтіння, нагрянуло на мене. 
<p>26 Я ще не заспокоївся й не відійшов від одного, як прийшло нове нещастя. 

<h4>Йов 4 
<p>1 Після цього заговорив теманієць Еліфаз. 
<p>2 Якщо я спробую заговорити з тобою, чи не буде для тебе втомливо? А втім, хто може стримати від слова? 
<p>3 Адже ти сам повчав багатьох, підтримуючи знеможені руки; 
<p>4 твої слова підбадьорювали тих, котрі спотикались, – ти зміцнював тремтячі коліна. 
<p>5 Тепер же, коли прийшло горе на тебе, ти занеміг; зачепило тебе, – ти занепав духом. 
<p>6 Невже твоя богобійність перестала бути для тебе опорою, а твої праведні дороги стали безнадійними? 
<p>7 Отже, пригадай, хто коли, бувши невинним, загинув, або, коли праведні були знищені? 
<p>8 Адже я сам спостерігав: хто, обробляючи поле беззаконня, сіяв горе, той сам його і пожинав, – 
<p>9 такі гинуть від Божого дихання, – й від подиху Його гніву зникають. 
<p>10 Замовкне ревіння лева і голос левеняти, будуть потрощені зуби молодих левів! 
<p>11 Лев гине через брак здобичі, й щенята левиці розпорошуються. 
<p>12 Але до мене доходить потаємне слово і моє вухо ловить навіть шепіт; 
<p>13 серед роздумів щодо нічних видінь, коли глибокий сон огортає людей, 
<p>14 мене іноді охоплює жах, і тремтіння пробирає мене до самих кісток. 
<p>15 Легке дихання торкнулось мого обличчя, і моє волосся стало дибом, – 
<p>16 хтось стояв біля мене, але я не міг його розпізнати з вигляду; перед моїми очима була якась постать, і я почув тихий голос: 
<p>17 Хіба смертна людина може бути праведніша за Бога, або чоловік чистіший за свого Творця? 
<p>18 Адже Він і Своїм слугам не довіряє, і в своїх ангелів знаходить недоліки, – 
<p>19 тим більше в мешканцях хатинок із глини, підвалини яких стоять на земному поросі, – вони будуть розчавлені, як міль. 
<p>20 Їх топчуть зранку й до вечора, – як непотрібні, вони гинуть навіки. 
<p>21 Щойно кілок від їхнього намету виривають, вони й не відають, як помирають. 

<h4>Йов 5 
<p>1 Волай, Йове, але чи є той, хто би тобі відповів? До кого зі святих ти звернешся? 
<p>2 Адже власний гнів вбиває нерозумного, а простодушного призводить до смерті заздрість. 
<p>3 Я сам бачив, як нерозумний пускає коріння, але раптом на його житло падає прокляття. 
<p>4 Його діти позбавлені порятунку, – їх топчуть на суді біля брами, і вони не мають захисника. 
<p>5 Голодні будуть їсти його врожай, визбируючи його навіть з-посеред тернини; спрагнені проковтнуть його маєток. 
<p>6 Адже не із землі виходить лихо, і нещастя не виростає з пороху. 
<p>7 Але людина народжується для страждання, як іскра, щоб летіти вгору. 
<p>8 Однак я звернувся б до Бога, і виклав свою справу перед Богом, 
<p>9 Котрий чинить велике й незбагненне, – дивовижне, що не піддається усвідомленню. 
<p>10 Він Той, Хто дощ посилає на землю, – Котрий водою зрошує поля. 
<p>11 Хто принижених угору підіймає, а засмучених підносить на вершини щастя. 
<p>12 Бог руйнує задуми підступних, так що їхні руки не звершують власних задумів. 
<p>13 Він ловить мудреців на їхньому ж лукавстві, а плани хитрих Він перетворює в ніщо. 
<p>14 Серед світлого дня їх спіткає темрява; вони опівдні ходитимуть навпомацки, немов уночі. 
<p>15 Він нужденного рятує від меча їхніх уст, від руки сильного. 
<p>16 Отже, і в бідного є надія, а беззаконня закриває свої уста. 
<p>17 Щаслива людина, якій докоряє Бог, тому картання Вседержителя не цурайся! 
<p>18 Адже якщо Він завдасть рану, то Він і перев’яже її, і якщо Він вдарить, то Його руки й лікуватимуть. 
<p>19 Він тебе визволить із шести нещасть, і сьоме не торкнеться тебе. 
<p>20 У час голоду врятує тебе від смерті, а на війні захистить від леза меча. 
<p>21 Ти сховаєшся від жала лихого язика, й не злякаєшся, коли прийде нещастя. 
<p>22 Над спустошенням і голоднечею ти будеш посміюватись, і дикі звірі тебе не злякають. 
<p>23 Ти будеш в союзі з камінням на полі, а дикі звірі житимуть з тобою в мирі. 
<p>24 Ти будеш знати, що мир у твоєму наметі, тому, оглядаючи свої володіння, ти не виявиш жодного браку. 
<p>25 Ти побачиш, як намножується твоє потомство, і твої діти- пагінці будуть, наче трава на землі. 
<p>26 У зрілому віці ти зійдеш у могилу, наче вчасно пожатий сніп. 
<p>27 Оце все ми дослідили, й так воно є. Вислухавши це, постарайся зрозуміти. 

<h4>Йов 6 
<p>1 Відповідаючи Йов сказав: 
<p>2 О, якби, справді можна було зважити мій смуток, а разом з ним мої нещастя поклали на вагу, 
<p>3 то нині вони були б важчі за морський пісок, через це слова мої нерозважливі. 
<p>4 Адже в мені стріли Вседержителя, їхню отруту п’є мій дух, Божі жахи вишикувалися проти мене. 
<p>5 Хіба реве дикий осел над травою? Хіба реве віл над своїм кормом в яслах ? 
<p>6 Чи їдять несмачну їжу без солі? І чи є якийсь смак у соку портулака ? 
<p>7 Те, чого відмовлялася торкатися моя душа, стало для мене поживою під час хвороби. 
<p>8 О, якби сповнилось моє бажання, і якби Бог здійснив моє прагнення! 
<p>9 Якби ж то Бог зволив мене розчавити, – простягнув Свою руку і знищив мене! 
<p>10 Це було б для мене якоюсь потіхою й відрадою в моїх нещадних болях, що я не зрікся слів Святого. 
<p>11 У чому моя сила, щоб мені терпіти? І який мій кінець, щоб мені продовжувати своє життя? 
<p>12 Хіба моя сила – то сила каменю? Хіба моє тіло з міді? 
<p>13 Невже немає для мене допомоги, і я позбавлений усякого порятунку? 
<p>14 Для того, хто зневірився, його товариш – ласка, а страх перед Вседержителем він відкинув. 
<p>15 Мої брати зрадливі, наче потік, наче річища потоків, що проминають. 
<p>16 Вони темніші від льоду, в них ховається сніг. 
<p>17 З часом вони тануть, висихають, під час спеки зникають зі свого місця. 
<p>18 Вони викривлюють шлях свій, відходять в пустелю – і щезають. 
<p>19 Їх шукають теманські каравани, на них покладають надію мандрівники з Шеви, – 
<p>20 проте їхні сподівання виявляються оманливими, щойно вони туди приходять. 
<p>21 Такими й ви стали для мене, – побачили страшне й полякалися. 
<p>22 Хіба я будь-коли просив: Дайте мені, – з ваших достатків заплатіть за мене, 
<p>23 або врятуйте мене з рук ворога, чи викупіть мене з рук гнобителів?.. 
<p>24 Підскажіть мені, і я замовкну, скажіть, у чому моя помилка! 
<p>25 Справді, болючими бувають справедливі слова, але чого варті ваші докори? 
<p>26 Для чого вигадуєте ви слова для докорів, а слова того, хто у відчаї, на вітер? 
<p>27 Ви навіть на сироту нападаєте і копаєте яму для свого товариша! 
<p>28 Тож тепер, згляньтесь наді мною, і чи скажу вам в обличчя неправду? 
<p>29 Тож поверніться, хай не буде неправди, поверніться – у цьому, врешті, моя правда! 
<p>30 Хіба є неправда в мене на язиці? Чи моя гортань не здатна відрізнити гіркого? 

<h4>Йов 7 
<p>1 Хіба доля людини на землі не підневільна, як військова служба, а його дні, не є наче дні наймита? 
<p>2 Як невільник, вона прагне вечірньої тіні і, як наймит, чекає своєї заплати. 
<p>3 Така й моя доля: місяці марноти й визначені мені ночі болю... 
<p>4 Коли я лягаю, то питаю: Коли я вже встану? А та ніч тягнеться, і я просто лежу сповнений тривогою, аж до ранку. 
<p>5 Моє тіло вкрилось червою та струпами, мов земляною корою; моя шкіра тріскається та гноїться. 
<p>6 Мої дні минають швидше за ткацького човника й безнадійно щезають. 
<p>7 Тож згадай, що моє життя – лише подув вітру, і мої очі вже ніколи не побачать добробуту. 
<p>8 Незабаром мене не побачить навіть око Того, Хто постійно мене бачить. Твої очі, Господи, шукатимуть мене, але мене вже не буде. 
<p>9 Наче хмара, що розвіюється і зникає, так стається із тим, хто сходить до шеолу, – він звідти вже більше не виходить. 
<p>10 Він ніколи не повернеться до власного дому, і місце, де він жив, його не впізнає. 
<p>11 Тому я не можу більше стримувати моїх уст, а говоритиму в утиску мого духа, і скаржитимусь у гіркоті своєї душі. 
<p>12 Хіба я є морем, чи якоюсь морською потворою, що Ти ставиш проти мене вартових? 
<p>13 Іноді я кажу: Мене потішить моя постіль, нехай моє ліжко забере мої роздуми. 
<p>14 Але Ти мене лякаєш снами і викликаєш у мене тривогу привидами. 
<p>15 Тоді я волів би, щоб мене задушили, – краще вже смерть, ніж біль у кістках. 
<p>16 Мені обридло життя, – не буду ж я жити вічно. Залиши мене, адже мої дні – марнота. 
<p>17 Бо що таке людина, що Ти її так звеличив, і приділяєш їй стільки уваги? 
<p>18 Ти відвідуєш її щоранку, і щохвилини випробовуєш її? 
<p>19 Коли, нарешті, Ти відвернешся від мене, і відпустиш мене, аби я міг хоч проковтнути свою слину? 
<p>20 Навіть якщо я згрішив, то що я тим заподіяв Тобі, Стороже над людьми? Для чого Ти мене перетворив у Свою мішень, що я став для себе тягарем ? 
<p>21 І чому Ти не прощаєш мого гріха й не зітреш моєї провини? Адже коли я незабаром ляжу в землю, Ти почнеш мене шукати, – та мене вже не буде... 

<h4>Йов 8 
<p>1 У відповідь шухієць Білдад промовив: 
<p>2 Як довго ти так говоритимеш? Адже слова твоїх уст – це бурхливий вітер. 
<p>3 Хіба Бог може викривляти правосуддя? Хіба Всемогутній перекручує справедливість? 
<p>4 Якщо твої діти згрішили проти Нього, Він їх і віддав під владу їхніх злочинів. 
<p>5 Але коли ти особисто звернешся до Бога, будеш благати Вседержителя; 
<p>6 якщо ти справді чистий і праведний, – то Він, напевно, подбає про тебе, і відновить твою оселю в мирі та справедливості. 
<p>7 І хоч твій початок буде незначним, однак твоє майбутнє буде великим. 
<p>8 Отже, запитай у попередніх поколінь, зверни увагу на досвіди їхніх предків. 
<p>9 Адже ми, вчорашні, не знаємо нічого, оскільки наше життя – усього лише тінь на землі. 
<p>10 Можливо вони тебе повчать, поділяться з тобою словами сердечного досвіду?! 
<p>11 Хіба виросте тростина папірусу без болота? Хіба росте очерет без води? 
<p>12 Буває, що він ще на корені, і його не пожали, а вже починає засихати швидше всілякої трави? 
<p>13 Отака доля всіх, котрі забувають про Бога, позаяк надія нечестивих загине! 
<p>14 Те, на що він надіявся, як павутиння, – його впевненість те саме, що оселя павука. 
<p>15 Він обіпреться на свою халупку, а вона не встоїть, ухопиться за неї, але не втримається. 
<p>16 Навіть якщо він повний соку під сонцем, і його галуззя розростається по саду, 
<p>17 а його коріння вплітається поміж камінням, і навіть вростає всередину скелі, 
<p>18 але коли його вирвуть зі свого місця, то воно зречеться його, мовляв: Я тебе не знаю! 
<p>19 От і вся розкіш його життя, а з тієї ж землі виростають вже інші. 
<p>20 Проте праведного Бог не цурається, – тоді як злочинця не підтримує… 
<p>21 Він ще наповнить уста твої сміхом, Йове, а твої губи виявлятимуть щиру радість. 
<p>22 Твої ж ненависники покриються соромом, і щезне намет нечестивих. 

<h4>Йов 9 
<p>1 Відповідаючи, Йов промовив: 
<p>2 Це правда! Я знаю, що так воно є. Але як смертній людині виправдатись перед Богом?! 
<p>3 Якщо би хто вирішив сперечатися з Ним, то Він би Йому не відповів на жодне з тисячі питань. 
<p>4 Адже Він – мудрий серцем і могутній силою; хто може Йому протистояти й залишитись неушкодженим? 
<p>5 Він переносить гори, і їх не впізнати; Він у Своєму гніві їх перевертає. 
<p>6 Він рухає землею на її місці, так що її основи хитаються. 
<p>7 Він наказує сонцю, і воно перестає світити, кладе Свою печатку на зорі. 
<p>8 Він Сам розпростер небеса й ступає по морських хребтах. 
<p>9 Він створив Велику Ведмедицю, Оріон, Плеяди та південні сховища зір, 
<p>10 Він чинить великі й незбагненні речі та чудеса, яким немає ліку. 
<p>11 Ось Він проходить біля мене, але я Його не бачу. Він мене промине, а я й не зауважу Його. 
<p>12 Якщо Він щось забере, хто Його примусить повернути? Хто Йому може сказати: Що Ти робиш? 
<p>13 Бог Свого гніву не відвертає, – перед Ним схиляються навіть служителі Рахава. 
<p>14 Як же тоді я мав би Йому відповідати, і які відносно Нього підібрати слова? 
<p>15 Навіть як би я і був правий, не отримав би відповіді, тому я лише благав би мого Суддю про помилування. 
<p>16 І хоча би я кликав, і Він мені відповів, я не повірив би, що Він до мене прислухався. 
<p>17 Він мене бурею розтер на порох і намножує без причини мої рани, – 
<p>18 не дозволяє мені відпочити, а пересичує мене гіркотою. 
<p>19 Коли йдеться про силу, то Він Всемогутній, а якщо – про суд, то хто Його покличе на мій судовий позов? 
<p>20 Якщо я навіть був би правий, то мої ж уста мене осудять; і якщо я оголошую себе невинуватим, Він доведе мою провину. 
<p>21 Так, я невинуватий, проте я сам себе не знаю, і не радий своїм життям! 
<p>22 Тому й кажу: Все одно, і праведного і злочинця Він губить. 
<p>23 І якщо зненацька бич приносить смерть, над відчаєм праведних Він посміюється. 
<p>24 Коли якусь країну віддано в руки нечестивого, Він закриває очі її суддів. А якщо це не Він, то хто ж? 
<p>25 Мої дні мчать швидше гінця, – пробіжать, так і не побачивши чогось доброго. 
<p>26 Вони проминають, наче лодки з папірусного очерету, – неначе орел, що падає на здобич. 
<p>27 А якби я вирішив: забуду про мої скарги, зміню свій зовнішній вигляд і буду веселим, 
<p>28 то мої муки змушують мене тремтіти, і я знаю, що Ти не вважатимеш мене невинуватим... 
<p>29 Отже, якщо я все одно маю бути винуватим, то навіщо надаремно мені мучитись? 
<p>30 Бо хоча б я вмився водою зі снігу і вимив милом свої руки, 
<p>31 то й тоді Ти мене вкинув би у яму з багном, і мною гидував би навіть мій одяг. 
<p>32 Адже Бог – не є людиною, як я, щоб я міг Йому відповідати, і ми разом могли стати перед судом. 
<p>33 Немає між нами і посередника, котрий поклав би на нас обох свою руку. 
<p>34 Нехай Він лише забере від мене Свою палицю, і нехай мене більше не тривожить страх перед Ним, 
<p>35 тоді я говоритиму, і не боятимусь Його, тому що я не такий перед самим собою. 

<h4>Йов 10 
<p>1 Обридло мені моє життя, тому я дам волю своїм наріканням і говоритиму, виливаючи гіркоту моєї душі. 
<p>2 Я скажу Богові: Не засуджуй мене! Поясни, чому Ти змагаєшся зі мною? 
<p>3 Невже Тобі подобається мене пригноблювати, нехтуючи творивом Своїх рук, а на раду нечестивих зливати світло? 
<p>4 Хіба в Тебе тілесні очі? Невже Ти дивишся, як людина? 
<p>5 Хіба Твій вік такий, як вік у людини, а Твої літа, як у смертного, 
<p>6 що Ти шукаєш моєї провини і намагаєшся викрити мій гріх? 
<p>7 Адже Ти знаєш, що я не винуватий, проте немає нікого, хто міг би врятувати з Твоїх рук. 
<p>8 Твої руки сформували мене і досконало мене утворили, а тепер Ти відвернувся від мене, щоб знищити? 
<p>9 Пригадай же, як Ти мене сформував з глини, а тепер хочеш мене обернути в порох?! 
<p>10 Хіба Ти не вилив мене, як молоко, і не згустив мене, наче на сир? 
<p>11 Ти мене одягнув шкірою і тілом, скріпив Ти мене кістками і жилами. 
<p>12 Життям і милосердям Ти мене наділив, турботливо оберігаєш мій дух. 
<p>13 Але дещо Ти все ж заховав у Своєму серці, – розумію, що така Твоя воля. 
<p>14 Ти стежиш за мною, і якщо я згрішу, Ти невинним мене не зробиш. 
<p>15 І якби я справді, згрішив, то горе мені! Навіть якби я і був правий, то не смів би підняти свою голову, оскільки я ситий ганьбою і сповнений власного страждання. 
<p>16 Воно ( горе ) щоразу зростає, а Ти, наче лев, на мене полюєш, аби виявити на мені Свою дивовижну велич і силу. 
<p>17 Ти виставляєш проти мене все нових свідків, Ти збільшуєш щодо мене Свій гнів, – наче військові загони спроваджуєш проти мене все нові атаки. 
<p>18 Тож для чого Ти мене вивів з утроби, – краще б я помер, і мене би ніхто не побачив так, 
<p>19 якби мене ніколи не було, позаяк з материнського лона я зразу був би покладений у могилу. 
<p>20 Для мене залишилось небагато днів, тож залиши мене, щоб я хоч трохи повеселився, 
<p>21 перш ніж відійду туди, звідки вже не повернуся, – в землю мороку й смертної тіні, 
<p>22 в край непроглядної ночі, чорного мороку та холоду, де замість світла – темрява. 

<h4>Йов 11 
<p>1 Далі заговорив наамієць Цофар, промовляючи: 
<p>2 Хіба можна залишити оте багатослів’я без відповіді, як ніби цей балакучий муж, справді має слушність? 
<p>3 Невже вважаєш, що твоя балаканина змусить інших мовчати? Ти будеш і далі глумитись, і ніхто тебе не засоромить? 
<p>4 Адже ти говориш Богу : Моє міркування правильне, і я чистий перед Тобою! 
<p>5 Але якби заговорив Бог, відкривши Свої уста проти тебе; 
<p>6 якби Він відкрив тобі таємниці мудрості, й те, що в мудрості є два боки, то ти зрозумів би, що Бог частину твоїх провин вже простив! 
<p>7 Хіба можна дослідженням знайти Бога, або осягнути досконалість Вседержителя? 
<p>8 Вона ( досконалість ) вища за небеса, – що зможеш зробити? Вона глибша за шеол, – як осягнеш її? 
<p>9 Її міра, – довша за землю та ширша за море! 
<p>10 Якщо Він, вирішить пройти мимо когось, або притягти до відповідальності, то хто Його зупинить? 
<p>11 Він знає, хто з людей лицемірний, бачить лукавство, і бере все до уваги! 
<p>12 І пустоголова людина може стати мудрішою, адже вона також народжується, як дике осля. 
<p>13 Якщо ти навернешся всім своїм серцем, і простягнеш до Бога свої руки; 
<p>14 якщо очистиш свої руки від усякого беззаконня і не дозволиш несправедливості замешкати в твоєму наметі, 
<p>15 то лише тоді зможеш підняти своє невинне обличчя, міцно стоятимеш і не будеш боятися. 
<p>16 Ти забудеш усі свої нещастя і згадуватимеш про них, наче про воду, яка пропливла. 
<p>17 Яснішим за полудень засяє твоє життя, а темрява перетвориться на ранковий світанок. 
<p>18 Ти будеш спокійним, тому що є надія, – захищений звідусіль, зможеш безпечно відпочивати. 
<p>19 Ляжеш, і ніхто тебе не потривожить; знайдеться багато таких, котрі будуть підлещуватися до тебе. 
<p>20 Натомість очі нечестивців погаснуть, бо не буде для них притулку, а їхня надія – останній подих. 

<h4>Йов 12 
<p>1 Відповідаючи Йов сказав: 
<p>2 І справді, ви, – тілом люди, і разом з вами помре ваша мудрість. 
<p>3 Але і в мене є розум, як у вас, і нічим я не гірший від вас. Та і хто усього цього не знає?! 
<p>4 Але ж для власних друзів я став посміховиськом! Я – той, хто кликав до Бога, і Він мені відповідав… Так, непорочний і праведний я став посміховиськом! 
<p>5 За думкою щасливих, нещастя заслуговує на презирство, а того, хто спіткнувся треба ще штовхнути. 
<p>6 Через те намети грабіжників у спокої, а ті, котрі викликають Божий гнів, живуть безпечно, як ніби вони тримають Бога в своїх руках. 
<p>7 Але запитай у тварин, – і вони тебе навчать, або в небесних птахів, – і вони тобі скажуть. 
<p>8 Поговори зі землею, – і вона пояснить тобі, або з морськими рибами, – і вони тобі підкажуть. 
<p>9 Хто з усіх їх знає, що ГОСПОДНЯ рука їх створила? 
<p>10 Хіба не в Його руках життя всього творіння і дихання кожного людського тіла? 
<p>11 Хіба не вухо розпізнає слова, чи не язик визначає для себе смак їжі? 
<p>12 Так і мудрість – у сивоголових, і в довголітніх – розум. 
<p>13 Проте справжня мудрість і сила в Нього, як і в Нього – порада і розуміння. 
<p>14 Коли Він зруйнує, ніхто не зможе відбудувати; якщо Він замкне когось, ніхто вже не відкриє. 
<p>15 Якщо Він затримає води, настає засуха: а коли Він її ( воду ) випустить, вона руйнуватиме землю. 
<p>16 У Нього – сила і поміркованість; у Його віданні як той, хто заблудився, так і той, хто привів до блуду. 
<p>17 Він радників позбавляє здорового глузду, а в суддів відбирає розум. 
<p>18 Він з царів зриває царські пояса і покриває їхні бедра лахміттям. 
<p>19 Він відсилає священиків босоніж, а непереможних витязів валить на землю. 
<p>20 Він відбирає мову в самовпевнених, і позбавляє розсудливості старійшин. 
<p>21 Він виливає ганьбу на можновладців, а пояс сильних послабляє. 
<p>22 Він відкриває скрите в глибокій темряві, а морок смерті виводить на світло. 
<p>23 Він звеличує народи, та губить їх, – поширює їхні володіння, і відбирає їх. 
<p>24 Він віднімає розум у земних володарів і змушує їх блукати манівцями по бездоріжжі пустелі. 
<p>25 Вони ходять навпомацки в темряві без світла, так що заточуються, немов п’яні! 

<h4>Йов 13 
<p>1 Все це я побачив своїми очима, чув своїми вухами, й усе зрозумів. 
<p>2 Що знаєте ви, те знаю і я, бо нічим не гірший за вас. 
<p>3 Однак мені хотілося б поговорити зі Вседержителем, і я був би радий посперечатись з Богом. 
<p>4 Що ж до вас, то ви припускаєтесь неправди, й усі ви нікчемні лікарі. 
<p>5 Краще би було, щоб ви зовсім замовкли, й це була би ваша мудрість. 
<p>6 Тож послухайте мої переконання, і зверніть увагу на заперечення моїх уст. 
<p>7 Невже, захищаючи Бога, ви тому говорите неправду, і заради Нього вдаєтесь до омани? 
<p>8 Невже лукавством хочете стати на Його сторону й захистити Бога? 
<p>9 Але подумайте, чи Він вас схвалить, якщо дослідить? Хіба ви зможете обманути Його, як обманюєте людей? 
<p>10 Він напевне вас суворо покарає, якщо таємно будете потурати собі. 
<p>11 Невже Його велич вас не жахає, і не охоплює вас страх перед Ним? 
<p>12 Адже вигадані вами висновки розпорошаться, як попіл, а ваша оборона – ніщо інше, як башти з глини. 
<p>13 Тож замовкніть, і дозвольте мені висловитись, а там вже хай буде що буде! 
<p>14 Закусивши своє тіло зубами, я ухоплюсь руками за своє життя! 
<p>15 Якщо навіть Він убиває мене, я все рівно покладатиму свою надію на Нього й захищатимусь перед Ним! 
<p>16 Можливо саме це буде моїм порятунком, адже жоден нечестивий не посмів би стати перед Ним. 
<p>17 Отже, уважно слухайте мої слова, – нехай моя промова дійде до вашого слуху! 
<p>18 Ось я готовий виступити на суді у свій захист і знаю, що буду виправданим. 
<p>19 Хто виступить зі звинуваченням проти мене? Якщо я винуватий, то волів би замовкнути і навіть померти. 
<p>20 Двох речей, Господи, не чини зі мною, щоб мені не ховатись від Твоєї присутності: 
<p>21 Відведи від мене Твою руку, і нехай Твій страх мене не тривожить. 
<p>22 Тоді запитай мене, і я Тобі відповім, або я буду говорити, а Ти відізвись до мене. 
<p>23 Скажи, скільки в мене провин і гріхів? Покажи мені у чому полягає мій переступ і мій гріх! 
<p>24 Для чого Ти закриваєш від мене Своє обличчя і вважаєш мене Своїм ворогом? 
<p>25 Невже Ти будеш лякати зірваний вітром листок, або будеш гнатися за сухою билинкою? 
<p>26 Адже Ти приписуєш мені дуже гіркі ліки, й кажеш спокутувати гріхи моєї молодості. 
<p>27 Ти закував мої ноги в колодки, і слідкуєш за всіма моїми стежками; Ти досліджуєш кожен крок моїх ніг... 
<p>28 Я ж розпадаюся, як спорохнявіле дерево, як одежа, яку поїла міль. 

<h4>Йов 14 
<p>1 Людина, що народжена від жінки, короткий свій вік проводить у тривозі. 
<p>2 Вона виходить, як квітка, і в’яне, – вона втікає, наче тінь, і не зупиняється… 
<p>3 І от на таку особу в Тебе відкриті очі, й Ти позиваєшся судитися зі Собою? 
<p>4 Хіба може чистий походити від нечистого? Та у жодному разі, ніхто! 
<p>5 Але якщо йому визначено вік, так що число його днів та місяців Тобі відомо, якщо Ти накреслив його межу, якої він не може переступити, – 
<p>6 то відвернись від нього, – й нехай відпочине, нехай натішиться, як той наймит, прожитим днем. 
<p>7 Адже навіть дерево має надію: якщо буде зрубане, то воно знову відроджується, і його паростки ростуть далі; 
<p>8 хоч може бути, що його корінь у землі постаріє, і його пень у земному поросі струхнявів, 
<p>9 проте, щойно воно відчує вологу, зразу пускає паростки і його галузки, – наче молоді саджанці. 
<p>10 А чоловік помирає – і зникає, спочине людина – і де вона? 
<p>11 Як зникає вода з озера, як міліють і висихають ріки, 
<p>12 так людина ляже і не встане; доки не щезнуть небеса, вона не пробудиться і не підведеться зі свого сну. 
<p>13 О, якби Ти мене сховав у шеолі, й укривав там мене, поки не промине Твій гнів протягом призначеного Тобою для мене часу, а потім згадав би про мене. 
<p>14 Адже якщо людина помре, то чи зможе знову жити? Я сподівався би протягом усіх днів своєї служби ( повинності ), аж поки не прийшла б мені заміна. 
<p>15 Тоді Ти покличеш мене, і я Тобі відповім, адже Ти тужитимеш за творивом Своїх рук. 
<p>16 Зараз Ти рахуєш мої кроки, а тоді перестанеш слідкувати за моїми гріхами, бо 
<p>17 мої гріхи будуть запечатані у вузлику, і мої провини Тобою закриті ( перекреслені ). 
<p>18 Насправді ж, як падаючи, розсипається гора, як скеля зсувається зі свого місця; 
<p>19 як вода шліфує каміння, і як злива змиває порох землі, так Ти перетворюєш у ніщо надію людини. 
<p>20 Ти долаєш її, і вона щезає назавжди. Ти змінюєш її вигляд і відсилаєш її геть. 
<p>21 Людина не знає, чи в пошані його діти, – не відає, якщо вони переживають ганьбу. 
<p>22 Лише свою біль вона відчуває, тільки про себе тужить її душа. 

<h4>Йов 15 
<p>1 Тоді взяв слово теманієць Еліфаз і промовив: 
<p>2 Хіба відповідатиме мудрий, кидаючи слова на вітер, надимаючи своє нутро східним вітром, й 
<p>3 змагаючись недоречними словами, або промовами, від яких немає жодної користі? 
<p>4 Адже ти відкидаєш Божий страх, і маєш за ніщо молитву до ГОСПОДА. 
<p>5 Твої провини впливають на твої уста, і ти обрав язик лукавства. 
<p>6 Не я, а твої уста оскаржують тебе, і твоя промова свідчить проти тебе. 
<p>7 Хіба ти народився у світ першою людиною? Чи може з’явився ти раніше за пагорби? 
<p>8 А може ти був присутнім на Божій нараді й там набрався мудрості? 
<p>9 Адже, що ти знаєш такого, чого не знаємо ми? Або що осягнув розумом таке, що невідомо нам? 
<p>10 І серед нас є сивоголові та люди похилого віку, – навіть старші за твого батька! 
<p>11 Хіба мало тобі Божої потіхи, чи лагідних слів, звернених до тебе? 
<p>12 Від чого так підноситься твоє серце, і чому так зухвало дивляться твої очі, 
<p>13 що ти звертаєш проти Бога свою злість, а з твоїх уст випускаєш такі слова? 
<p>14 Бо що таке людина, щоб могла бути бездоганною? Хіба може бути праведним народжений від жінки? 
<p>15 Адже Він і слугам Своїм не довіряє, як і небеса не є чистими перед Його очима! 
<p>16 То тим більше порочна й зіпсована людина, котра п’є беззаконня, наче воду! 
<p>17 Постарайся мене вислухати, і я розкажу тобі, – розповім те, що сам бачив; 
<p>18 що розповідали мудреці й чого від них не затаїли їхні батьки. 
<p>19 Їм самим була дана земля, і жоден чужинець ще серед них не поселявся. 
<p>20 Нечестивий протягом усього життя мучиться від страху; злочинцю відпущені обмежені роки життя, 
<p>21 протягом яких верески жахів лунають у його вухах, – навіть серед повного спокою йому видається, що на нього нападає розбійник. 
<p>22 Він вже не сподівається, що вибереться з темряви, вважаючи, що призначений під меч. 
<p>23 Він блукає у пошуках хліба, та не знаходить. Він знає, що над ним постійно висить загибель у день темряви. 
<p>24 Його мучить тривога; горе та страждання насідають, наче цар, що готовий до нападу, 
<p>25 Тому що він підняв свою руку на Бога, і перед Вседержителем вихвалявся своєю силою; 
<p>26 виступив проти Нього, гордовито випроставши шию й ховаючись за грубими своїми щитами. 
<p>27 І хоч його обличчя вилискує від жиру, а стегна потовстішали, 
<p>28 він мешкатиме в зруйнованих містах, в будинках, де ніхто не живе й готових перетворитись на купи руїн. 
<p>29 Він не розбагатіє, – його маєток не тривалий, і він не пустить коріння в землю. 
<p>30 Він не втече від темряви, засохнуть від вогню його галузки, а його цвіт буде обірвано вітром. 
<p>31 Нехай він не тішить себе порожньою надією, бо вона обернеться ілюзорною марнотою. 
<p>32 Він передчасно зів’яне, і його галуззя ніколи не покриється листям. 
<p>33 Наче виноградна лоза, він передчасно скине свої незрілі грона, і, як оливкове дерево, обтрусить свій цвіт. 
<p>34 Адже збіговисько нечестивих буде спустошене, й вогонь пожере поселення хабарника, 
<p>35 тому що він вагітний злом й породжує злочинство; його черево виношує обман. 

<h4>Йов 16 
<p>1 У відповідь Йов промовив: 
<p>2 Я чув усе це багато разів. Усі ви – нікчемні розрадники в горі. 
<p>3 Чи буде, врешті, кінець словам, кинутим на вітер? Що вас спонукає так відповідати? 
<p>4 Напевно, я говорив би, як ви, якби ви були на моєму місці. Я розмірковував би про вас і так само хитав би над вами своєю головою. 
<p>5 Але, чи міг би я своєю промовою зміцнити вас, а рухаючи губами, чи зменшив би я тим ваш біль? 
<p>6 Адже, хоч я говорю, мої болі не втихають; мої страждання не зменшуються, навіть коли я мовчу. 
<p>7 От і тепер Він ( Бог ) вичерпав усі мої сили, – Ти розпорошив усю мою родину... 
<p>8 Ти мене схопив, – що й стало свідченням моєї провини; моя неміч повстала проти мене, – навіть моє обличчя оскаржує мене. 
<p>9 У Своєму гніві Він розриває мене на шматки; Він ненавидить мене, скрегоче на мене своїми зубами; наче мій ворог, Він цілиться у мене вістрям своїх очей. 
<p>10 Люди також роззявляють на мене свої пащі й, згуртувавшись навколо мене і докоряючи, б’ють мене по щоках. 
<p>11 Бог видав мене злочинцям, і в руки нечестивих кинув мене. 
<p>12 Я жив спокійно, але Він трусонув мене, схопив мене за шию й ущент розбив мене, поставив мене Своєю мішенню. 
<p>13 Мене оточили Його лучники, Він безжально пробиває мої нутрощі, проливаючи на землю мою жовч; 
<p>14 Він наносить мені рану за раною, накидається на мене, як потужний воїн. 
<p>15 Я прив’язав до мого тіла веретище й занурив у порох своє чоло. 
<p>16 Моє обличчя почервоніло від плачу, а на моїх повіках нависла тінь смерті. 
<p>17 Але ж мої руки не заплямовані насильством, і моя молитва була щирою. 
<p>18 О, земле, не прикривай моєї крові, і нехай не буде місця для мого зойку!.. 
<p>19 І все ж тепер є у мене на небі Свідок, – мій Заступник спостерігає з висоти. 
<p>20 І хоч мої друзі глузують з мене, мої очі в сльозах звернені до Бога, 
<p>21 аби здійснилось судочинство й була вирішена справа людини з Богом, як вирішується справа смертної людини зі своїм ближнім. 
<p>22 Мені ж залишились лічені роки, і я піду в дорогу, з якої не повернуся... 

<h4>Йов 17 
<p>1 Мій дух виснажений, а мої дні згасають, – мені залишається хіба що могила... 
<p>2 Моєю долею стали глузування – не можу стулити очей від їхніх знущань. 
<p>3 Будь же Ти, Господи, моїм Поручителем між Собою, адже хто ще може за мене поручитись? 
<p>4 Ти позбавив душі людей здорового глузду, але не дозволив їм взяти гору. 
<p>5 Хто з корисливою метою зраджує своїх друзів, у такого очі власних дітей потьмяніють. 
<p>6 Він мене зробив посміховиськом між людьми, й тепер мені у вічі плюють. 
<p>7 Мої очі від смутку потемніли, і все моє тіло, наче тінь. 
<p>8 Дивуються праведні з цього, і невинні повстають проти нечестивого. 
<p>9 Проте праведник тримається своєї дороги, і чистий руками зростає силою. 
<p>10 Тож усі ви повертайтесь й приходьте, хоч я не бачу серед вас мудрого. 
<p>11 Мої ж дні проминули, мої надії розбиті, як і всі прагнення мого серця. 
<p>12 Адже вони ніч вважають днем, кажуть, що близько світло, хоч насправді навколо темрява. 
<p>13 На що я можу сподіватись? Хіба що того, що шеол мені стане домом, коли в темряві я постелю собі постіль. 
<p>14 Могилу я назву своїм батьком, а хробаків – своєю матір’ю і своїми сестрами… 
<p>15 Отже, де є моя надія? Хто бачив моє щастя? 
<p>16 Невже вони зійдуть разом зі мною до воріт шеолу, аби там разом у поросі спочивати? 

<h4>Йов 18 
<p>1 Після цього заговорив шухієць Білдад, промовивши: 
<p>2 Доки ви будете займатись марнослів’ям? Поміркуймо, після чого поговоримо! 
<p>3 Чому ти, Йове, нас вважаєш за скотину? Чому в твоїх очах ми нечисті? 
<p>4 Ти можеш у своєму гніві роздирати свою душу, але невже задля тебе земля має стати пусткою, чи скелі мають зрушитись зі своїх місць? 
<p>5 Однак світло нечестивого згасне, а з його полум’я не залишиться навіть іскорки. 
<p>6 Навіть світло в його наметі померкне, і його світильник над ним погасне. 
<p>7 Його впевнені кроки почнуть скорочуватись, а його власні задуми погублять його. 
<p>8 Адже він ускочить у пастку власними ногами, тому що він ходить поміж розставленими сильцями. 
<p>9 Стопа його ноги все ж наступить на якесь сильце, і тоді йому з пастки не вирватись. 
<p>10 Шнур від сильця переважно прихований в землі, проте й на стежці чекає пастка. 
<p>11 Звідусіль його лякають страхи, – вони змушують його кидатись з одного боку в інший. 
<p>12 Навіть у достатках він голодує, а лихо постійно чатує біля нього. 
<p>13 Хвороба роз’їдає його шкіру, первісток смерті знищує його члени. 
<p>14 Вирвавши зі свого безпечного намету, його потягнуть до Царя Жахів. 
<p>15 У його наметі поселиться полум’я, а його житло буде засипане сіркою. 
<p>16 Його коріння в землі під ним засохне, а зверху зів’яне його гілля. 
<p>17 Щезне зі землі і пам’ять про нього; його імені ніхто не почує й на вулиці. 
<p>18 Його зіштовхнуть зі світла в темряву, проженуть його зі світу живих. 
<p>19 З його покоління не залишиться жодного нащадка, – нікого, хто вижив би з його роду. 
<p>20 Дізнавшись про його долю, на заході жахнуться, а на сході здригнуться. 
<p>21 Отаке станеться зі житлом нечестивого, і така доля того, хто не знає Бога. 

<h4>Йов 19 
<p>1 Відповідаючи Йов промовив: 
<p>2 До яких пір ви будете завдавати болю моїй душі й катувати мене словами? 
<p>3 Ось уже десятий раз ви наді мною знущаєтесь, – невже вам не соромно мене мучити? 
<p>4 Адже, якщо я насправді заблукав, то моя провина лежить на мені. 
<p>5 Проте, якщо ви, ганьблячи мене, справді хочете наді мною звеличатись, 
<p>6 то знайте, що це Бог придавив мене, й розставив навколо мене Свої сіті. 
<p>7 І хоч я кричу: Насильство! – немає жодної відповіді. Благаю про допомогу, – та справедливого судочинства немає. 
<p>8 Він загородив мені дорогу, так що я не можу перейти; всі мої стежки оточив темрявою. 
<p>9 Він мене позбавив честі і зняв вінець з моєї голови. 
<p>10 Він звідусіль мене вражає, і я пропадаю, – наче дерево, Він вириває мою надію. 
<p>11 Він палає на мене своїм гнівом, вважаючи мене Своїм ворогом, – 
<p>12 прибули Його загони, насипали проти мене вал, і вчинили навколо мого намету облогу. 
<p>13 Моїх братів Він віддалив від мене, а мої знайомі стали мені чужими. 
<p>14 Мене залишила навіть моя родина, й мої друзі забули про мене. 
<p>15 Мої домашні та мої служниці вважають мене за чужинця, – я став для них приходцем. 
<p>16 Я кличу свого слугу, а він не відповідає, навіть якщо я про щось його благаю. 
<p>17 Моїм диханням бридиться моя дружина, – я став огидним моїй родині. 
<p>18 Навіть малі діти мене зневажають, – коли я підведусь, вони глузують з мене. 
<p>19 Мої найдовіреніші друзі відчувають до мене огиду, а ті, кого я любив, повстають проти мене. 
<p>20 Мої кості присохли до моєї шкіри і до мого тіла, а від зубів у роті залишилися тільки ясна. 
<p>21 Тож, змилуйтеся наді мною, – пожалійте мене, будь ласка, мої друзі! Адже Божа рука, – саме вона вражає мене. 
<p>22 Для чого ще й ви мене переслідуєте, як це робить Бог, і не можете насититись стражданнями мого тіла? 
<p>23 О, якби то мої слова були записані й занесені до книги пам’яті, 
<p>24 вигравіювані залізним різцем і викарбувані на скелі оловом назавжди! 
<p>25 Однак я знаю, що мій Викупитель живий, і Він останнього дня підійме мене з пороху! 
<p>26 Навіть тоді, коли ця моя шкіра розпадеться, я в своєму тілі побачу Бога. 
<p>27 Я свідомий того, що я сам, а не хтось інший, побачу Його. О, як же зараз вмліває серце в моїх грудях!.. 
<p>28 І чому би вам не сказати: Навіщо нам переслідувати його, як нібито в мені знаходиться весь корінь справи?! 
<p>29 Бійтесь меча для себе, бо це та провина, за яку можете бути люто покарані мечем. Пам’ятайте, що є Божий суд!.. 

<h4>Йов 20 
<p>1 Тоді заговорив наамієць Цофар, промовляючи: 
<p>2 Мої думки схиляють мене до відповіді, адже я обурений, 
<p>3 коли чую докори, які мене ображають, тому мій дух, спонукуваний розумом, каже мені відповісти. 
<p>4 Хіба ти не знаєш, що віддавна, – з того часу як постала на землі людина, – 
<p>5 радість нечестивих швидкоплинна, і веселощі беззаконників – миттєві? 
<p>6 І хоч би в своєму самозвеличенні нечестивий піднявся до небес, і своєю головою він доторкнувся до хмар, 
<p>7 він загине навіки, наче перетравлена його шлунком їжа, а ті, що його бачили, запитають: Де він? 
<p>8 Він минеться, як сон, і його не знайдуть, – він зникне, наче нічний привид. 
<p>9 Очі, які його бачили, більше його не знайдуть, – навіть рідні місця більше його не побачать. 
<p>10 Його діти будуть підлещуватись до вбогих, бо він власними руками повіддає нажите нечесно майно. 
<p>11 І навіть хоч його організм сповнений юнацької сили, вона разом з ним ляже в землю. 
<p>12 Хоч зло видаватиметься солодким в його устах, і він ховатиме його під своїм язиком, 
<p>13 щадячи його, й не бажаючи зла позбутись, він зберігатиме його в своєму роті. 
<p>14 Тому його їжа в його шлунку, перетравлюючись, стає в ньому зміїною отрутою. 
<p>15 Через те нажите нечесно багатство, що він проковтнув, виблює його, – Бог виверне його з живота у нього. 
<p>16 Він ссав зміїну отруту, тому жало змії і вб’є його. 
<p>17 Він не буде любуватись красою струмків та річками, що течуть молоком і медом. 
<p>18 Він буде змушений віддати надбане, бо не зможе його проковтнути, і хоча він нажив багато добра, він не буде ним тішитись. 
<p>19 Адже він пригноблював, залишаючи без опіки вбогих, відбирав будинки, яких не будував. 
<p>20 Його зажерлива утроба не знала спокою, і в своїй жадібності він зупинитись не міг. 
<p>21 Від його ненажерства не було порятунку, тому й не втримається його майно. 
<p>22 При незліченних багатствах прийде до нього горе, – на нього впадуть усі нещастя. 
<p>23 Коли він буде наповнювати свій живіт, Бог зішле на нього лютість Свого гніву, дощем проллє на його тіло болячки. 
<p>24 І якщо він втече від залізної зброї, його наздожене мідна стріла, – 
<p>25 вона його прошиє і вийде через хребет; її іскристий наконечник пройде крізь його жовч, і лише тоді він сповниться жахом. 
<p>26 На нього чатує цілковита темрява. Його пожере вогонь, якого ніхто не роздмухував, – люто спалить усе, що є в його наметі. 
<p>27 Небеса відкриють усі його беззаконня, – та і земля повстане проти нього. 
<p>28 Щезне все ним нажите в його домі, – розпливеться в день Божого гніву. 
<p>29 Отака доля нечестивої людини від Бога, – його уділ, визначений йому Богом. 

<h4>Йов 21 
<p>1 Відповідаючи, Йов промовив: 
<p>2 Тепер послухайте ви, прислухайтесь до моїх слів, – нехай би хоч це стало для мене розрадою! 
<p>3 Виявіть терпіння до мене, поки я говоритиму, а вже після того, як скінчу, можете глузувати наді мною. 
<p>4 Хіба я скаржусь на людей? І хіба я можу в такому стані залишатись спокійним? 
<p>5 Просто уважно придивіться до мене, і ви жахнетесь, поклавши руку на свої уста. 
<p>6 Адже навіть коли я сам про це подумаю, то здригаюсь, і жах охоплює моє тіло. 
<p>7 Чому оті нечестиві живуть і багатіють, досягаючи глибокої старості? 
<p>8 Їхні діти господарюють перед ними в добробуті, як і онуки, зростають перед їхніми очима. 
<p>9 Їхні домівки безпечні, вони живуть без страху, і Божа палиця їх не торкається. 
<p>10 Їхні бики запліднюють постійно; їхні корови теляться, і не буває викиднів. 
<p>11 Вони випускають своїх дітей, як отари овець, і їхня малеча забавляється; 
<p>12 голосно виспівують у супроводі бубнів і цитри, веселяться під звуки сопілок. 
<p>13 Увесь свій вік проводять у добробуті, і без страждань сходять до шеолу. 
<p>14 А щодо Бога, то вони кажуть: Відступи від нас, – ми не хочемо знати Твоїх шляхів! 
<p>15 Адже хто такий Всемогутній, щоб нам Йому служити? І яка з того користь, щоб до Нього молитись? 
<p>16 Хіба ж їхнє щастя не в їхніх руках? Нехай же такі міркування нечестивих будуть далекі від мене!.. 
<p>17 Як же часто, насправді, світильник у нечестивих гасне, і їх наздоганяє власне нещастя; Бог у Своєму гніві прирікає їх на лихо, 
<p>18 так що вони уподібнюються до соломи на вітрі, – до полови, яку підіймає вихор. 
<p>19 Кажуть, що Бог переносить Своє покарання на дітей злочинця. Але нехай би Він йому самому відплатив, аби він на собі відчув горе! 
<p>20 Нехай би своїми очима побачив наслідки скоєного лиха, і сам випив чашу гніву Всемогутнього. 
<p>21 Адже хіба він не турбується про свою родину після себе, коли кількість днів його життя закінчиться. 
<p>22 Але хіба це нам вчити Бога мудрості, коли Він судить навіть тих, що перебувають на висоті?! 
<p>23 Хтось помирає в розквіті своїх сил після життя, що проминуло в безпеці та спокої. 
<p>24 Його тіло сповнене ситості, як і його мозок костей завжди здоровий. 
<p>25 Інший вмирає з гіркотою душі, бо ніколи не скоштував щастя. 
<p>26 Однак вони лежать разом у земному поросі, і їхні тіла вкриті черв’яками. 
<p>27 Я добре знаю ваші думки та підступи, які замислюєте проти мене. 
<p>28 Адже ви кажете: Де є дім можновладця? І де намети, в яких мешкають нечестиві? 
<p>29 Хіба ви не питали тих, що багато подорожують, і не знаєте їхніх переконливих свідчень, 
<p>30 що в час нещастя злочинець буває врятований і в день гніву залишається неушкодженим?! 
<p>31 Але хто йому відверто скаже про його нікчемну поведінку і хто йому відплатить за злочин? 
<p>32 Навіть коли його відпровадять на кладовище, то подбають і про пристойну могилу. 
<p>33 Солодкими для нього бувають навіть брили могильної землі, адже його супроводжувала численна кількість людей, як чимало було й тих, котрі йшли перед ним. 
<p>34 Як же ви хочете мене потішити порожніми словами? Адже у ваших відповідях одна лише фальш... 

<h4>Йов 22 
<p>1 Відповідаючи, знову заговорив теманієць Еліфаз, промовивши: 
<p>2 Чи може бути корисною для Бога людина? Адже мудрий корисний насамперед для самого себе. 
<p>3 Що за радість Всемогутньому від твоєї праведності? Хіба є якась Йому користь від того, що ти неухильно дотримуєшся вірної дороги? 
<p>4 Хіба Він тебе каратиме за твоє благочестя, позиваючись щодо тебе на суд? 
<p>5 Хіба не тому, що твої злочини надто великі, й немає кінця твоїм гріхам? 
<p>6 Напевно, без необхідності ти брав у твоїх братів заставу, знімаючи одяг з нагих; 
<p>7 ти не напоїв спраглих водою, а голодуючим ти відмовляв у хлібі?! 
<p>8 А може ти наділяв землею можновладців, і лише привілейовані мешкають на ній?! 
<p>9 Можливо вдів ти відсилав з порожніми руками, а сиріт бив по руках?! 
<p>10 Через те ти звідусіль оточений засідками, і раптово тебе огорнув жах, 
<p>11 оточила темрява, через що ти нічого не бачиш, і великі хвилі води тебе закривають?.. 
<p>12 Хіба Бог не перебуває на висоті небес? Подивися вгору на найвищі зорі, – які ж вони недосяжні!.. 
<p>13 А ти кажеш: Що Богові відомо? Як Він може судити через таку темряву?! 
<p>14 Густі хмари заслоняють Його, коли Він проходжується по колу небесного обрію. 
<p>15 Невже ти хочеш триматися відвічної стежки, якою ходили нечестиві мужі, 
<p>16 і були знищені передчасно, коли русло вируючого потоку їх підмило?! 
<p>17 Вони говорили Богові: Відійди від нас! Що, мовляв, Всемогутній може зробити? 
<p>18 Але ж це Він наповнив їхні житла добробутом… Проте, задуми нечестивих далекі від мене! 
<p>19 Дивлячись на це, праведники тішаться, – непорочні глузують з них, 
<p>20 мовляв: знищені наші противники, – навіть їхній залишок пожер вогонь! 
<p>21 Тож, заприязнися з Богом, уклади з Ним мир, – і через це прийде до тебе добробут. 
<p>22 Прийми з Його уст Закон, і поклади Його слова в своє серце! 
<p>23 Якщо ти в покорі навернешся до Всемогутнього, і віддалиш беззаконня від свого намету, то будеш відбудований. 
<p>24 Тоді вважатимеш золото за порох, і офірські скарби, – як каміння потоку. 
<p>25 Всемогутній буде твоїм скарбом, – Він стане для тебе добірним сріблом. 
<p>26 Тоді Всемогутній стане твоєю радістю, і ти підіймеш до Бога своє обличчя. 
<p>27 Коли ти будеш молитися до Нього, Він тебе почує, і ти виконаєш свої обітниці. 
<p>28 Що лише ти заплануєш, в усьому матимеш успіх, а на твоїх дорогах сяятиме світло. 
<p>29 Адже Бог впокоряє гордовитого, а смиренного серцем Він спасає. 
<p>30 Він рятує навіть того, хто не без вини, – він спасається чистотою своїх рук сьогодні. 

<h4>Йов 23 
<p>1 У відповідь Йов промовив: 
<p>2 От і сьогодні моя скарга повна гіркоти, – під тягарем Його руки у мене виривається стогін. 
<p>3 О, якби Він дав мені знати, як Його знайти й доступитись до Його місцеперебування! 
<p>4 Я виклав би перед Ним свою справу, а мої уста висловили би всі докази. 
<p>5 Я старався би зрозуміти слова, які Він мені сказав би і збагнув би те, що Він мені відповів би. 
<p>6 Невже Він виступив би проти мене на суді в усій Своїй великій силі? Не думаю! Напевно, Він приділив би мені уваги... 
<p>7 Там чесна людина може судитися з Ним, і я назавжди був би виправданий своїм Суддею! 
<p>8 Проте я йду вперед, – але Його немає, повертаюсь назад – не бачу Його. 
<p>9 Коли шукаю Його ліворуч, не примічаю; повернусь праворуч, – також не бачу. 
<p>10 Але Я переконаний, що Він знає мою дорогу, – нехай Він мене випробує, вийду чистим, наче золото. 
<p>11 Моя нога впевнено тримається Його суду, адже я дотримувався Його дороги, і не збочував з неї. 
<p>12 Від Заповідей, проголошених Ним, я не відступав, – накази Його уст я зберігав пильніше, ніж свої власні. 
<p>13 Він є завжди Один і Той Самий, хто Його змінить? Чого Він забажає, те Він і зробить! 
<p>14 Він також виконає те, що призначив для мене, а таких речей у Нього багато задумано. 
<p>15 Тому я тремчу перед Ним, – мені страшно, лиш тільки подумаю про Нього. 
<p>16 Бог позбавив відваги моє серце, і Всемогутній сповнив мене страхом. 
<p>17 О, чому я не був знищений до того, як огорнула мене темрява, й темінь покрила моє обличчя?! 

<h4>Йов 24 
<p>1 Чому Всемогутній не дав знати про час покарання, і навіть ті, котрі Його знають, не бачать Його днів? 
<p>2 Нечестиві пересувають межі, грабують отари разом із пастухами. 
<p>3 Відбирають ослів від сиріт і женуть, беруть у заставу єдиного вола вдовиці; 
<p>4 проганяють убогих з дороги, – всі пригноблені краю змушені від них ховатись. 
<p>5 Наче дикі осли в пустелі, вони виходять зі самого ранку на свою невдячну працю, шукаючи здобичі, адже пустеля для них – хліб для їхніх малят. 
<p>6 Пожинають чужі ниви, й оббирають виноградники нечестивих. 
<p>7 Нагими, не маючи одягу лягають спати, а коли холодно, не мають чим накритись. 
<p>8 Промоклі гірською зливою й, не маючи де сховатись, вони туляться до скелі. 
<p>9 Вони відривають від грудей сироту, й беруть у заставу немовля вбогого. 
<p>10 Ходять без одягу, і голодними носять снопи. 
<p>11 Хоч вони поміж мурами вичавлюють олію, топчуть у чавильнях виноград, самі залишаються спраглими. 
<p>12 З міст лунають стогони вмираючих, поранені благають про допомогу, але Бог не звертає на це уваги. 
<p>13 Нечестивці повстають проти світла, – вони не знають Його доріг, і не ходять Його стежками. 
<p>14 Перш ніж настане ранок, встають злочинці, вбивають бідного та жебрака, а ночами бродять, наче злодії. 
<p>15 І око перелюбника виглядає смеркання мовляв, ніхто мене не побачить, і покриває своє обличчя. 
<p>16 Вони у темряві підкопуються під доми й грабують, а в день зачиняються, бо не люблять світла. 
<p>17 Адже ранок для усіх їх разом – це смертна тінь, та й коли розвидняється, – їх огортають жахи. 
<p>18 Вони носяться, наче на воді шумовиння, – їхній уділ на землі – прокляття, і проклята дорога до їхніх виноградників. 
<p>19 Як посуха та спека випаровують снігову воду, так шеол забирає грішників. 
<p>20 Утроба забуде про них, – вони стають ласощами для хробаків; ніхто їх більше не згадає. Злочинець буде зламаний наче дерево. 
<p>21 Злочинець знущається з бездітної, щоб вона й далі не родила, та й вдовиці він не робить добра. 
<p>22 Однак Бог Своєю силою продовжує життя жорстоких мучителів, проте ніхто з них не впевнений, що нема загрози їхньому життю. 
<p>23 ГОСПОДЬ сприяє їхній безпеці, на яку вони можуть спертися, але Його очам відкриті всі їхні дороги. 
<p>24 Вони ледве піднесуться, проте швидко зникають, сохнуть і в’януть, як і всі люди, наче зрізані колоски. 
<p>25 А якщо це не так, то хто може спростувати, засвідчивши, що я говорю неправду, і обернути мої слова в ніщо? 

<h4>Йов 25 
<p>1 На те шухієць Білдад сказав: 
<p>2 Влада і страх – у Божих руках. Він забезпечує на Своїх висотах спокій. 
<p>3 Хіба можна порахувати Його військо? Над ким із них не сходить Його світло? 
<p>4 Хіба смертна людина може бути виправдана перед Богом? Як людина, народжена від жінки, може бути чистою? 
<p>5 Адже навіть місяць перед Ним не ясний! І коли зорі в Його очах нечисті, 
<p>6 то що вже казати про людину, яка подібна до молі? Справді, людський син, наче черв’як! 

<h4>Йов 26 
<p>1 Продовжуючи розмову, Йов сказав: 
<p>2 О, як же ти підтримав немічного, підставивши плече слабому! 
<p>3 Але що ти порадив немудрому, що корисного ти сказав іншим? 
<p>4 Кому ти ще говорив подібні слова? Який дух керував тобою? 
<p>5 Рефаїмці ( тіні померлих ) тремтять під водами, як і всі підводні мешканці. 
<p>6 Оголений перед Богом шеол (місце померлих), і нічим не прикритий. 
<p>7 Він розпростер Північ над порожнечею, повісив землю на нічому. 
<p>8 Він у Своїх хмарах згромаджує воду, і хмара від цього не проривається. 
<p>9 Він заслоняє вигляд Свого трону, розпростираючи над ним Свою хмару. 
<p>10 Він на поверхні вод накреслив межу, що відокремлює світло від темряви. 
<p>11 Небесні опори хитаються, тремтячи від Його погроз. 
<p>12 Він Своєю силою втихомирює море, і Своїм розумом уразив Рахава. 
<p>13 Від Його Духа прояснюються небеса, Його рука проколола вислизаючого змія. 
<p>14 І це лише зверхній огляд Його діянь, – слабкий їх відгомін… А хто зможе зрозуміти Його слово, подібне до грому? 

<h4>Йов 27 
<p>1 І Йов продовжив свою промову, говорячи: 
<p>2 Як живий ГОСПОДЬ, Котрий позбавив мене правосуддя, і Вседержитель, Котрий напоїв гіркотою мою душу! 
<p>3 Поки ще в мені жевріє дихання, і Божий подих у моїх ніздрях, – 
<p>4 мої уста не скажуть неправди, і мій язик не вимовить жодної фальші. 
<p>5 Нехай такого не станеться зі мною, щоб я визнав вас справедливими. Доки не помру, не зречуся своєї невинності. 
<p>6 Я міцно триматимусь своєї правоти і не відступлю, – моє серце не докорятиме мені за прожиті дні свого життя. 
<p>7 А мій ворог нехай вважається злочинцем і мій противник – нечестивцем! 
<p>8 Адже яка надія в беззаконника, коли він загине, і коли Бог відбирає у нього життя? 
<p>9 Хіба Бог слухатиме його волання, коли надходитиме на нього нещастя? 
<p>10 Адже хіба він тішився присутністю Всемогутнього, спілкуючись повсякчасно з Богом? 
<p>11 Я навчаю вас про діяльність Божу, і не приховую задумів Вседержителя. 
<p>12 Якщо ви всі це бачили, то чого говорите нісенітниці? 
<p>13 Таку долю визначає Бог нечестивій людині; такий уділ від Вседержителя отримують жорстокі насильники. 
<p>14 Нехай навіть багато у них дітей, – проте всі вони приречені на смерть, і його нащадки не наситяться хлібом. 
<p>15 Тих, які залишаться після нього, забере в могилу моровиця, – за ними не голоситимуть навіть їхні вдови. 
<p>16 Хоча би він нагромадив срібла, як пороху, і наготував купу одеж, як глини, – 
<p>17 то всім тим, що він наготує, користуватиметься праведник, і богобійні володітимуть сріблом. 
<p>18 Він будує свій дім, наче міль гніздо, і як той сторож, що ставить собі тимчасовий курінь. 
<p>19 Багатим ляже, але більше ним не буде, – він відкриє свої очі, але вже нічого немає. 
<p>20 Вдень його поглинатимуть жахи, наче повінь, а вночі його вхопить буря. 
<p>21 Його підійме східний вихор і понесе, змете його з місця проживання, – 
<p>22 налетить на нього безпощадно, як би він не старався втікати. 
<p>23 Йому вслід заплескають у свої долоні, й посвищуть над ним з його ж місця. 

<h4>Йов 28 
<p>1 Так, є місце, де добувають срібло, а також місце, де золото промивають. 
<p>2 Залізо видобувають зі землі, а мідь виплавляють із руди. 
<p>3 Людина кладе край темряві, досліджує руду в найдальших закутках землі, де лише камінь і безпросвітна темрява. 
<p>4 Риє шахти подалі від місць проживання, де не ступала людська нога, і самотньо висить на мотузці в забої. 
<p>5 Земля, що родить хліб, у своїх глибинах розрита немовби від вогню. 
<p>6 Серед її каміння знаходять і сапфіри; у ній же золоті порошинки. 
<p>7 Стежок туди не знає хижий птах, і не загляне соколине око. 
<p>8 Не ходили по ній величні звірі й не ступав по ній лев. 
<p>9 Людина ж простягає Свою руку до крем’яної скелі й перевертає гори до їхніх основ; 
<p>10 вона пробиває у скелях штольні, її очі бачать усе дорогоцінне. 
<p>11 Вона загачує джерела й виносить звідти все заховане на світло. 
<p>12 Але де можна знайти мудрість, – де її місцезнаходження? 
<p>13 Жодна людина не знає до неї дороги, і її неможливо знайти на землі живих. 
<p>14 Безодня каже: Немає її в мене! Та й море говорить: І в мене її немає! 
<p>15 Не можна її придбати за чисте золото; вона не набувається за жодну вагу срібла. 
<p>16 Її не можна оцінювати за ціною офірського золота, чи за коштовними каменями – оніксом або сапфіром. 
<p>17 Її не зрівняти зі золотом чи склом, не виміняти на золотий посуд. 
<p>18 А про коралі та кришталь не варто й згадувати, бо придбання мудрості цінніше за рубіни. 
<p>19 Вона не прирівнюється до ефіопського топаза, не оцінюється щирим золотом. 
<p>20 Отже, звідки все ж береться мудрість, і де родовище розуму? 
<p>21 Вона захована від очей усього живого, й закрита від небесного птаства. 
<p>22 Безодня і смерть кажуть: Ми чули про неї власними вухами! 
<p>23 Лише Бог знає дорогу до мудрості й тільки Він знає її місцезнаходження. 
<p>24 Адже лише Він оглядає усі куточки землі, – Він бачить усе, що діється під небом. 
<p>25 Це Він визначив навіть вагу вітру, й виміряв ємність усіх вод. 
<p>26 Він встановив певні закони для дощу, та шляхи для блискавок з громом. 
<p>27 Ось тоді Він мудрість побачив, виявив її, затвердив і випробував її. 
<p>28 Людині ж Він сказав: Страх Господній – це і є мудрість, а уникнення від усякого зла – розум! 

<h4>Йов 29 
<p>1 Продовжуючи далі свою промову, Йов сказав: 
<p>2 О, якби мені стати таким, як я був за давніх місяців, – як за тих днів, коли мене оберігав Бог! 
<p>3 Коли Його світильник сяяв над моєю головою, і коли я при Його світлі йшов крізь темряву, – 
<p>4 таким, як я був за днів своєї молодості, коли Божа милість сяяла над моїм наметом. 
<p>5 Коли Всемогутній ще був зі мною, а навколо мене юрмились мої діти. 
<p>6 Коли мої ноги купались у молоці, а зі скелі витікали для мене потоки олії. 
<p>7 Коли я виходив до міської брами, щоб зайняти на площі своє місце, 
<p>8 то юнаки, побачивши мене, ховались, а сивоголові вставали й стояли. 
<p>9 Вельможі на пів слові зупиняли розмову, кладучи руку на свої уста. 
<p>10 Голос можновладців замовкав, як ніби їхній язик прилипав їм до піднебіння, 
<p>11 адже кожен, хто мене чув, благословляв мене, і хто мене бачив, звеличував мене, 
<p>12 бо я рятував убогого, що волав про допомогу, а також сироту та безпомічного. 
<p>13 Благословення гинучого сходило на мене, а серцю вдовиці доставляв радість. 
<p>14 Я одягався в праведність, і вона була, наче моїм одягом, а справедливість була моєю короною. 
<p>15 Сліпому я був очима, а кульгавому – ногами. 
<p>16 Я був батьком для знедолених, а тяжбу, якої я не знав, ретельно досліджував. 
<p>17 Я трощив челюсті злочинцеві, вириваючи з його зубів здобич. 
<p>18 Я думав: Буду жити довго, – моїх днів буде так багато, як піску, і помру в родиннім гніздечку. 
<p>19 Моє коріння сягає до води, і роса ночує на моєму галуззі. 
<p>20 Адже моя слава постійно зростатиме, і мій лук у моїй руці буде завжди відновлюватись. 
<p>21 Мене уважно слухали та мовчки чекали моєї поради. 
<p>22 Після моїх слів вже не було що додати, – моя мова зрошувала всіх освіжаючими краплями. 
<p>23 На мене чекали, як на дощ, і відкривали свої уста, як для весняної зливи. 
<p>24 Моя посмішка всіх підбадьорювала у вірі, й люди чекали мого ласкавого погляду. 
<p>25 Я обирав для них подальшу дорогу, й головував серед них; я жив, наче цар серед свого війська, стараючись потішити засмучених. 

<h4>Йов 30 
<p>1 А тепер глузують наді мною молодші за мене віком, чиїх батьків я не прийняв би щоб поставити їх нарівні зі псами, що охороняли мою отару. 
<p>2 Та й сила їхніх рук, – навіщо вона мені здалася? З часом занепала їхня колишня сила. 
<p>3 В результаті злиднів і нищівного голоду, вони гризли недавно зруйновну та спустошену суху землю. 
<p>4 Вони зривали лободу попід кущами, і коріння рокитника було їхньою їжею. 
<p>5 З-поміж людського суспільства їх проганяли, – люди на них кричали, як на злодіїв, 
<p>6 тому вони проживали в глибоких ярах висохлих потоків, у підземних ямах та скальних печерах. 
<p>7 Серед чагарників вони, як звірі, завивали, збиралися серед колючих кущів й тулились одне до одного, – 
<p>8 рід жалюгідних, нащадки безіменних, вигнанці на землі... 
<p>9 Ось такі люди тепер знущаються, – образливі пісні про мене співають, – я став для них поговіркою. 
<p>10 Вони гидують мною, тримаються подалі від мене, а коли наближаються до мене, то неодмінно стараються плюнути в обличчя. 
<p>11 Адже Він ( ГОСПОДЬ ) розв’язав мій пояс, упокорив мене, тому вони й знущаються наді мною. 
<p>12 Праворуч від мене підіймається та наволоч, підставляють мені ноги, й вимощують проти мене власну дорогу, щоб мене погубити. 
<p>13 Зіпсували мою дорогу, користаючись з мого нещастя, і ніхто їх не зупинить. 
<p>14 Приходять ватагою, наче через широкий вилом, навалюються, наче руйнівні буруни. 
<p>15 Мною опанували страхіття, моя гідність розвіялись наче по вітру, і мій добробут проминув, наче хмара. 
<p>16 І зараз моя душа вмліває ( ниє ) у мені, – мною заволоділи дні страждання... 
<p>17 Вночі мої кості ніби пронизує біль, – навіть мої жили не розслаблюються. 
<p>18 З надзвичайною силою Він ( ГОСПОДЬ ) вхопив мене за мій одяг, душить мене воротом моєї рубашки. 
<p>19 Він укинув мене в болото, уподібнив мене до пороху та попелу. 
<p>20 Я волаю до Тебе, але Ти мені не відповідаєш, стою перед Тобою, однак Ти не звертаєш на мене уваги. 
<p>21 Яким же безжалісним Ти став до мене, Своєю могутньою рукою шмагаючи мене! 
<p>22 Ти мене підхопив, наче вітром, посадив мене на нього й звелів летіти, щоб мене не стало. 
<p>23 Знаю я, що Ти мене провадиш до смерті, – до дому, призначеного для всього живого. 
<p>24 Але, хіба ж не простягає руки потопаючий, волаючи у своєму нещасті про допомогу ? 
<p>25 Хіба ж я не плакав над тим, кому в житті було важко? Чи я від душі не співчував нещасному? 
<p>26 Тому я очікував добра, та прийшло зло; сподівався світла, а настала темрява. 
<p>27 У мене всередині все кипить і не заспокоюється, – кожен день приносить мені лише страждання. 
<p>28 Я почорнів, але не від сонця, – встаю посеред громади та волаю про допомогу. 
<p>29 Я став братом шакалам і товаришем страусам. 
<p>30 Шкіра на мені почорніла, а мої кості палають вогнем. 
<p>31 Моя арфа постійно голосить, а моя сопілка видає лише звуки ридання... 

<h4>Йов 31 
<p>1 Я уклав умову зі своїми очима, що не буду пожадливо дивитись на дівчат. 
<p>2 Але яка моя доля від Бога згори, і яка спадщина від Всемогутнього з небесних висот? 
<p>3 Хіба не чекає нечестивого загибель, а злочинців – нещастя? 
<p>4 Хіба ж Бог не бачить моїх доріг, рахуючи кожен мій крок? 
<p>5 Тож якщо я діяв фальшиво, й мої ноги поспішали до обману, 
<p>6 то нехай мене ГОСПОДЬ зважить на вазі справедливості, і Він упевниться в моїй невинності. 
<p>7 Якщо мої кроки ухилялись з правдивої дороги, й моє серце йшло за моїми очима, а свої руки я заплямував нечистотою, 
<p>8 то нехай інший їсть те, що я посіяв на полі, а мої пагінці ( нащадки ) нехай будуть вирвані зі землі з корінням! 
<p>9 Якщо моє серце зваблювалось чужою жінкою, і я крадькома чатував на неї біля дверей мого товариша, 
<p>10 то нехай моя дружина меле ( віддається ) іншому, і нехай інші насолоджуються нею! 
<p>11 Бо це була би розпуста, підсудний злочин. 
<p>12 Адже це той вогонь, що пожирає до цілковитого знищення, і міг би погубити все мною нажите. 
<p>13 Якби я знехтував правом мого слуги чи моєї служниці, коли вони позивались проти мене в суді, 
<p>14 то що робив би я, якби Бог піднявся на їхній захист, і яку відповідь я дав би Йому? 
<p>15 Адже Той, Хто створив мене у материнському лоні, створив і його? Він створив нас в однаковій утробі. 
<p>16 Хіба я відмовляв убогому в його проханні, чи з моєї вини засмучувалась удова? 
<p>17 Хіба я сам з’їдав шматок свого хліба, й не ділився ним із сиротою, 
<p>18 яку з моїх молодих років я виховував, наче рідний батько, опікуючись нею від материнського лона?! 
<p>19 Якщо я бачив когось, що замерзав без одягу, або бідолаху, який не мав чим прикритись, 
<p>20 то хіба пізніше його серце мене не благословляло, коли він зігрівався вовною з моїх овець?! 
<p>21 Якщо будь-коли я підняв проти сироти свою руку, знаючи, що під час суду у брамі мені забезпечений захист, 
<p>22 то нехай відпаде моє плече від ключиці, моя рука нехай відламається від ліктя! 
<p>23 Адже я завжди зі страхом думав про відплату від Бога, й перед Його величчю я не міг нічого подібного зробити. 
<p>24 Якщо я покладав свою надію на золото, і до щирого золота я говорив: Ти – моя надія; 
<p>25 якщо я тішився моїм великим багатством, тобто здобутим своїми руками майном; 
<p>26 якби, спостерігаючи за світлом сонця, коли воно сяяло і величністю місяця, як він величаво пливе по небу, 
<p>27 і потай захоплювався ними своїм серцем, а своїми устами цілував свою руку, 
<p>28 то це був би підсудний злочин, адже я зрадив би Всевишнього Бога. 
<p>29 Чи може я тішився нещастям свого ворога, і був радий, що його спіткало лихо? 
<p>30 Ніколи! Адже я не дозволяв, аби мої уста згрішили прокляттям, бажаючи смерті ворога. 
<p>31 Хіба мої домашні не говорили: Хто тільки не насичувався його м’ясом?! 
<p>32 Приходець не ночував на вулиці, мої двері я відчиняв подорожньому. 
<p>33 Чи я приховував, як людина, мої переступи, затаївши свій гріх у самому собі, 
<p>34 через те, що боявся великої громади, і сором перед родом лякав мене, а я мовчав й боявся вийти за поріг? 
<p>35 О, якби, нарешті, хтось вислухав мене! Ось мій підпис! Нехай же до мене відізветься Всемогутній! Волів би я мати письмове оскарження навіть свого ворога! 
<p>36 Адже я готовий покласти його на свої плечі, – як вінком, прикрасив би ним свою голову. 
<p>37 Число своїх кроків я йому сказав би, наблизившись до нього, як до можновладця. 
<p>38 І якби проти мене свідчило моє поле, і водночас плакали її борозни, волаючи про помсту 
<p>39 через те, що я споживав його ( поля ) врожай, не оплачений мною, як її власником, хоч примушував важко працювати тих, 
<p>40 що землю обробляли, – то замість пшениці нехай виросте на ньому терен, а замість ячменю – бур’ян! На цьому закінчились промови Йова… 

<h4>Йов 32 
<p>1 Троє друзів Йова перестали протирічити, оскільки бачили, що, згідно зі своїми промовами, він вважав себе правим. 
<p>2 Тоді запалав гнівом Елігу, син Баракела, бузієць з Рамового роду. Він розгнівався на Йова через те, що той уважав себе справедливішим за Бога. 
<p>3 Він запалився гнівом також і на трьох його друзів за те, що вони не змогли переконати Йова, хоча й вважали його винуватим. 
<p>4 Досі Елігу не встрявав у їхню розмову з Йовом, з поваги, оскільки всі вони були віком старші за нього. 
<p>5 Але, побачивши, що ці троє мужів уже не мають що відповісти, Елігу запалав гнівом. 
<p>6 Отже, тепер цей бузієць Елігу, син Баракела, озвався і сказав: Я наймолодший за віком, а ви всі старші, тому я вагався, побоюючись висловити вам свою думку. 
<p>7 Я вважав: Нехай веде розмову вік, – похилі роки хай висловлюють мудрість. 
<p>8 Насправді ж у людині є Дух, і натхнення Всемогутнього, що наділяє її розумом. 
<p>9 Не завжди люди похилого віку є мудрими, і не старість здатна зрозуміти правоту. 
<p>10 Тому я кажу: Послухайте мене, і я також сповіщу те, що знаю. 
<p>11 Ось я постійно очікував на ваші промови, прислухався до ваших міркувань. Поки ви шукали належних слів, 
<p>12 я уважно приглядався до вас, проте не було серед вас жодного, хто переконав би Йова, хто відповів би на його промову. 
<p>13 Тому не варто стверджувати, мовляв: ми знайшли мудрість, – Бог нас навчає, а не людина… 
<p>14 Не до мене він скеровував свою промову, тому і я не відповідатиму йому вашими словами! 
<p>15 Розгублені, більше не відповідали, – їм забракло слів. 
<p>16 Невже я мав би чекати тільки тому, що вони стояли і більше не відповідали? 
<p>17 Отже, я також зі свого боку хочу відповісти, – й по можливості висловити те, що знаю. 
<p>18 Адже я переповнений словами, – мій внутрішній дух спонукає до цього. 
<p>19 Я став, наче закритий бурдюк з молодим вином, що готовий тріснути. 
<p>20 Ось я висловлюсь, і мені стане легше, відкрию свої уста й промовлю. 
<p>21 Адже я не зважатиму на особу, і не догоджуватиму нікому, 
<p>22 бо підлещуватись не вмію, і коли щось не так, нехай мене покарає мій Творець. 

<h4>Йов 33 
<p>1 Тому послухай, Йове, мою промову та постарайся зрозуміти всі мої слова. 
<p>2 Ось я відкриваю свої уста, і всі слова моїх уст висловить мій язик. 
<p>3 Адже всі мої слова випливатимуть від чистого серця, передаючи чисту правду мого розуму. 
<p>4 Божий Дух мене створив, і дихання Всемогутнього мене оживило. 
<p>5 Якщо можеш, відповідай мені, приготуйся і можеш виступити проти мене! 
<p>6 Як і ти, я перебуваю перед Богом; як і ти, я також виліплений з глини. 
<p>7 Тому страх переді мною не повинен тебе непокоїти, і моя рука не буде тяжіти над тобою. 
<p>8 Ось що ти говорив до мого слуху, і що я чув з твоїх уст, а саме: 
<p>9 Я чистий й невинуватий, – я непорочний, і гріха в мене немає. 
<p>10 Він ( Бог ) же висуває проти мене звинувачення, і вважає мене Своїм ворогом. 
<p>11 Він закував мої ноги в колодки, й слідкує за всіма моїми стежками... 
<p>12 Але якраз у цьому ти не правий, і я тобі про це кажу, адже Бог більший за людину. 
<p>13 Чому ж ти нарікаєш на Нього, мовляв: на жодне моє слово не відповідає... 
<p>14 Адже Бог скаже раз, скаже вдруге, але на те людина часто не зважає. 
<p>15 У сні, в нічному видінні, коли глибокий сон на людей надходить, як вони сплять на своїх ліжках, – 
<p>16 тоді Він розтулює людям вуха, непокоїть їх і застерігає, 
<p>17 щоб відвернути людину від поганого вчинку, і вберегти мужа від гордині; 
<p>18 зберегти його душу від могили, – його життя захистити від смертельного удару. 
<p>19 Бог напоумляє його хворобою на його ліжку, і постійним болем у його кістках, 
<p>20 так що він відвертається від хліба, а його душа – від улюбленої їжі. 
<p>21 Його тіло марніє до невпізнання, і виступають його кістки, яких раніше не було видно. 
<p>22 Таким чином його душа наближається до краю могили, – його життя на крок до смерті. 
<p>23 Але якщо виявиться біля нього ангел-посередник, один з тисячі, щоб сказати йому, як він мав би жити, 
<p>24 якщо він змилується над ним і скаже Богу : Спаси його, аби він не зійшов у могилу, – я знайшов за нього викуп. 
<p>25 Тоді його тіло відмолодиться, як у юності, й до нього знову повернеться молодість. 
<p>26 Коли він молитиметься до Бога, Той виявить до нього прихильність, дозволить йому з радістю оглядати Його славне обличчя, і поверне людині її праведність. 
<p>27 Він ( чоловік ) дивитиметься на людей і говоритиме: Я грішив, спотворюючи правду, але мені Бог не відплатив тим на що я заслуговував. 
<p>28 Він врятував моє життя, аби я не зійшов у могилу; я живий і бачу світло!.. 
<p>29 Все це Бог чинить з людиною двічі, а то й тричі, 
<p>30 щоб врятувати його душу від могили й освітити його світлом життя. 
<p>31 Усвідом це, Йове, та слухай мене; мовчи, а я буду далі говорити! 
<p>32 Якщо ж маєш що сказати, відповідай мені, – говори, адже я охоче визнав би твою правоту. 
<p>33 Якщо ні, то в такому разі слухай мене далі, помовчи, і вже я тебе вчитиму мудрості. 

<h4>Йов 34 
<p>1 Отже, продовжуючи промову, Елігу сказав: 
<p>2 Послухайте, мудреці, моїх слів! Зверніть увагу ті, що мають знання. 
<p>3 Адже вухо розрізняє слова, як піднебіння ( язик ) смакує їжу. 
<p>4 Давайте разом визначимо, що таке істина, й визнаємо, що добре. 
<p>5 Ось Йов сказав: Я праведний, Бог відмовив мені в правосудді. 
<p>6 Чи мав би я, всупереч справедливості, казати про себе неправду, адже моя рана невиліковна, хоч я невинуватий... 
<p>7 Чи є ще такий чоловік, як Йов, котрий пив би глузування, наче воду; 
<p>8 котрий так товаришував би зі злочинцями і спілкувався б з нечестивими? 
<p>9 Адже він сказав: Немає жодної користі з того, щоб догоджати Богові... 
<p>10 Тому послухайте мене, розумні мужі: Бог далекий від усякого зла, і немає у Всемогутнього несправедливості. 
<p>11 Безумовно, Він відплачує людині за її вчинками і у відповідності зі своєю дорогою, вона отримує. 
<p>12 Адже Бог і справді не чинить зла, і Всемогутній не викривлює правосуддя! 
<p>13 Хто йому довірив владу над землею і хто доручив Усесвіт?.. 
<p>14 І якби Він вирішив повернути Свого Духа назад, – і забрати до Себе дихання, яке дав, 
<p>15 то в одну мить померло б усе живе, і людина повернулася б у порох землі… 
<p>16 Якщо у тебе є розум, усвідом це, й прислухайся до змісту моїх слів. 
<p>17 Хіба міг би правити той, хто ненавидить правосуддя? Як же ти можеш звинувачувати Праведного й Всемогутнього? 
<p>18 Хіба може хтось сказати цареві, що він негідник, а можновладця назвати нечестивцем? 
<p>19 Адже Він неупереджено ставиться до князів, і не робить жодної різниці між убогим і багатим, оскільки всі вони є ділом Його рук. 
<p>20 Умирають однаково, як оком змигнути, посеред ночі; Він доторкнеться – і їх немає. Він без жодного руху руки усуває наймогутніших. 
<p>21 Адже Його очі над усіма дорогами людини, і Він бачить кожен її крок. 
<p>22 Немає такої темряви, ані густого мороку, де могли би заховатись злочинці. 
<p>23 Він не визначає людині жодного терміну, коли їй потрібно було би з’явитись на Божий суд. 
<p>24 Він наймогутніших розтрощує без допиту, і замість них ставить інших, 
<p>25 адже Він і так добре знає їхні вчинки – і в одну ніч усе може змінити, так що вони безслідно зникають. 
<p>26 За їхні злочини Він їх карає на очах у всіх, особливо 
<p>27 за те, що відвернулися від Нього, і знехтували Його дорогами. 
<p>28 Він виявляє, що до Нього дійшло волання убогих і Він почув волання знедолених. 
<p>29 Якщо ж Він перебуває в спокої, то хто посміє Його потривожити, і якщо Він закриє Своє обличчя, то хто Його побачить? Тоді як перед Ним однаково відкриті як цілі народи, так і окремі люди, 
<p>30 аби негідник не владарював, знущаючись з народу. 
<p>31 Чому би не сказати Богові так: Я покараний, й більше не чинитиму зла; 
<p>32 навчи мене того, чого я не знаю, а якщо я вчинив гріх, то більше його не повторюватиму. 
<p>33 Невже ти гадаєш, що Бог має тебе винагородити згідно з твоїм бажанням, зважаючи на те, що ти заперечуєш свою провину? Вибирати тобі, а не мені, – скажи, якщо знаєш. 
<p>34 Люди розумні зі мною погодяться, – мудра людина, яка мене слухає, погодиться, що 
<p>35 Йов говорить нерозважливо, – в його словах відсутній здоровий глузд. 
<p>36 О, якби Йов до кінця був викритий за свої відповіді, які більше личать нечестивим людям! 
<p>37 Адже він до свого гріха додає ще й блюзнірство, – над нами знущається і примножує висловлювання проти Бога. 

<h4>Йов 35 
<p>1 Продовжуючи промову Елігу далі сказав: 
<p>2 Невже ти вважаєш слушним стверджувати: Я більш правий ніж Бог! 
<p>3 Адже ти говориш: Яка Тобі користь від того, грішу я, чи ні? 
<p>4 Я кількома словами відповім тобі і заодно твоїм приятелям: 
<p>5 Подивися на небо і поміркуй, зверни увагу на хмари, як вони високо над тобою! 
<p>6 Якщо ти грішиш, то що тим заподієш Богові? Навіть якщо твоїх злочинів багато, то хіба ти цим зашкодиш Йому? 
<p>7 Так само й коли ти праведний, то що Йому додаєш? Або що Він отримує від тебе? 
<p>8 Твоє нечестя може зашкодити лише подібній до тебе людині, як і твою праведність, зауважать інші люди! 
<p>9 Адже люди стогнуть і лементують через великі утиски інших, волають про допомогу з приводу гноблення сильніших за них. 
<p>10 Проте ніхто не питає: Де є Бог, мій Творець, Котрий і вночі підіймає настрій, щоб співати? 
<p>11 Який учинив нас розумнішими за польових звірів і розважливішими від небесних птахів? 
<p>12 Вони можуть кричати, проте через зарозумілість злочинців Він не відповідає. 
<p>13 Безперечно, Бог не слухає марнослів’я, – Всемогутній не звертає на них уваги. 
<p>14 Хоч ти говориш, що Його не бачиш, Його судочинство неминуче, тому очікуй на Нього. 
<p>15 А тепер, поки Божий гнів не став покаранням, і Він не безмірно карає за провину, – 
<p>16 Йов легковажно відкриває свої уста, й несвідомо примножує свої слова. 

<h4>Йов 36 
<p>1 Продовжуючи промову далі, Елігу сказав: 
<p>2 Потерпи мене вже недовго, і я тобі ще дещо скажу відносно Бога. 
<p>3 Своє відання я почну здалека, і доведу справедливість мого Творця. 
<p>4 Воістину, в моїх словах немає неправди, – перед тобою людина, яка знає, що говорить! 
<p>5 Хоч Бог є всемогутнім, однак Він ніким не нехтує, бо Він потужний силою і добрий серцем. 
<p>6 Не підтримує життя нечестивого, проте чинить правосуддя знедоленим. 
<p>7 Він не відверне Своїх очей від праведних, а посадить їх на престолі разом з царями, і вони повіки користуватимуться пошаною. 
<p>8 А коли вони, закуті в кайдани й пов’язані мотузками страждання, 
<p>9 то це означає, що Він їм виявляє їхні вчинки, вказуючи на їхні провини, оскільки загорділи. 
<p>10 Він відкриває їм вуха й застерігає, – каже їм відвернутись від беззаконня. 
<p>11 І якщо вони прислухаються й почнуть Йому служити, то закінчать свої дні у добробуті, насолоджуючись роками життя. 
<p>12 А якщо не послухаються, то загинуть від стріли, – помруть у своїй нерозсудливості. 
<p>13 Нечестиві серцем люди сповнені гнівом, вони навіть не волають про допомогу, коли Він їх в’яже. 
<p>14 Вони вмирають у розквіті молодості, і своє життя закінчують поміж розпусниками. 
<p>15 Він спасає страждальця шляхом страждань, – через пригноблення відкриває їхній слух. 
<p>16 І тебе також Він вириває з пащі страждань на широкий простір, де немає утиску, а твій стіл був би переповнений достатком їжі. 
<p>17 Але якщо ти прагнеш засудження нечестивих, так що твої думки лише про суд і вирок для них, 
<p>18 дивись, щоб твій гнів не довів тебе до блюзнірства, а великий викуп страждань хай не відверне тебе від покаяння. 
<p>19 Хіба тобі в стані допомогти твоє величезне багатство, чи всі твої зусилля? 
<p>20 Не бажай тієї ночі, коли всі народи зникатимуть зі своїх місць! 
<p>21 Бережись, не схиляйся до злочину, бо саме через це ти переносиш страждання! 
<p>22 Адже Бог є величний у Своїй могутності, бо хто ще так навчає, як Він? 
<p>23 Хто Йому вказує, як Він має чинити, і хто може сказати: Ти вчинив несправедливо? 
<p>24 Пам’ятай, що краще звеличувати Його діяльність, яку оспівують люди. 
<p>25 Всі люди зі здивуванням здалеку приглядаються до Його вчинків. 
<p>26 Воістину, наш Бог величний, хоч для нас незбагненний, і число Його літ недослідиме! 
<p>27 Він збирає краплі дощу, які перетворюються на пару і знову зливаються дощами, 
<p>28 які сочаться з хмари, та щедро зрошують багатьох людей. 
<p>29 Хто може зрозуміти, як формуються хмари, гуркіт грому з Його місцеперебування? 
<p>30 Це Він Своїм сяйвом оточує хмари і вкриває морські глибини. 
<p>31 Так Він звершує суд над народами, і так дає їм вдосталь усе необхідне. 
<p>32 З Його рук виходить блискавиця, і Він наказує їй, куди має вдарити. 
<p>33 Гуркіт Його грому звіщає про Нього, – навіть тварини відчувають його ( грому ) наближення. 

<h4>Йов 37 
<p>1 Від цього затремтіло моє серце й зрушилось зі свого місця. 
<p>2 Слухайте уважно, слухайте рокотіння Його голосу, – він, наче грім, лунає з Його уст! 
<p>3 Він розлягається попід усім небом, а Його блискавки сягають країв землі. 
<p>4 І навіть за ними ( краями землі ) лунає їхній відгомін, – В ін гримить голосом своєї величі, й ніхто не в змозі затримати або змінити Його голос і сяйво блискавиць. 
<p>5 Своїм дивовижним голосом, схожим на грім, Бог звершує чудеса, яких ми не можемо збагнути. 
<p>6 Він наказує снігові: Покрий землю! Дощі й зливи також у Його владі! 
<p>7 Його печатка на руці кожної людини, аби всі люди усвідомлювали Його діяльність. 
<p>8 Звірі шукають лігвища, або засинають у своїх барлогах. 
<p>9 Зі сховищ півдня надходять буревії, а північні вітри приносять холоднечу. 
<p>10 Від Божого подиху утворюється мороз, і широчінь вод вкривається льодом. 
<p>11 Він вологою навантажує хмару, а грозові хмари утворюють Його блискавки. 
<p>12 Хмари пливуть і кружляють, виконуючи Його волю, і творять усе, що Він їм наказує, по всьому кругу землі, 
<p>13 приносячи на землю чи то Його кару, чи благословення. 
<p>14 Усвідом це, Йове! Зупинись і подумай про дивовижні Божі діла. 
<p>15 Чи знаєш ти, які завдання визначив для них Бог, та як Він із хмари блискавицю викликає? 
<p>16 Чи відаєш ти, як підвішені хмари, адже це чудеса Того, Хто Досконалий в усякій мудрості?! 
<p>17 Ти, кому душно від спеки в своєму одязі, коли відпочиває земля під південним вітром, – 
<p>18 чи потрапиш, як Він, розпростерти небесне склепіння, міцне, немов лите дзеркало. 
<p>19 Навчи нас, що мали би сказати Богу, бо через нашу необізнаність ми не можемо підібрати належні слова. 
<p>20 Хіба можна Йому сказати: Зачекай, я говоритиму? Хіба можна таке сказати і не загинути? 
<p>21 Неможливо дивитись на світло сонця після того, як вітер розжене хмари, які його закривали. 
<p>22 Так золотисте сяйво Божої вражаючої величі приходить з півночі. 
<p>23 Всемогутній, Якого неможливо осягнути, потужний силою та правосуддям, і багатий справедливістю, Він нікого не пригноблює. 
<p>24 Тому нехай Його бояться люди, адже Він не звертає уваги і не виявляє прихильності до всіх, котрі мудрі в своїх очах… 

<h4>Йов 38 
<p>1 Після цього ГОСПОДЬ відізвався до Йова з-посеред бурі й промовив: 
<p>2 Хто то такий, що затьмарює Мої задуми нерозважливими словами? 
<p>3 Підпережись, як належить мужчині, – Я буду тебе питати, а ти Мені відповідай! 
<p>4 Де ти був, коли Я закладав основи землі? Скажи, якщо знаєш! 
<p>5 Чи тобі відомо, хто визначив її розміри? Або хто протягнув над нею мірний шнур? 
<p>6 На чому покладено її підвалини, або хто заклав її наріжний камінь, 
<p>7 під веселі співи ранішніх зір, коли всі Божі сини радісно вигукували гімни радості. 
<p>8 Хто зачинив море брамами, коли пінячись воно виривалось, немовби виходило з утроби; 
<p>9 коли Я учинив для нього хмару як одяг, а густий туман зробив його пелюшками?! 
<p>10 Це Я визначив йому Мою границю й поставив засуви та брами, 
<p>11 звелівши: Досі дійдеш, але не далі, – тут розбиватимуться твої гордовиті потужні хвилі! 
<p>12 Хіба ти коли-небудь, протягом свого віку, наказував ранкові, коли він має настати, або зорям їхнє місце, 
<p>13 аби вони охопили краї землі, і скинули з неї нечестивих; 
<p>14 щоб земля перетворилась, на м’яку глину під печаткою, і стала барвистою, немов одежа; 
<p>15 щоб у нечестивих було віднято їхнє світло, а піднесена для удару рука зламалась?! 
<p>16 Чи ти будь-коли спускався до морських джерел, і чи проходжувався дном безодні? 
<p>17 Чи відкривались перед тобою брами смерті, і чи ти бачив брами смертної тіні? 
<p>18 Чи ти осягав своїм розумом широчінь землі? Скажи, якщо усе те знаєш! 
<p>19 Де та дорога, що веде до осель світла, та де місцезнаходження темряви, 
<p>20 аби її запровадити на її власну територію по стежці, що веде до її дому? 
<p>21 Напевно, ти знаєш, бо вже тоді ти народився, і твій вік дуже великий!?.. 
<p>22 А може ти доходив до сховищ снігу, і бачив комори граду, 
<p>23 що Я зберігаю на час лихоліття, на день битви і війни?! 
<p>24 Якою дорогою розповсюджується світло, й розноситься по землі південний вітер? 
<p>25 Хто провів русла для дощової зливи, й проклав дорогу гуркотові грому, 
<p>26 щоб посилати дощ на незаселену землю, та на безлюдну пустелю, 
<p>27 аби щедро зрошувати незаселені та покинуті місцевості, викликаючи ріст зелені? 
<p>28 Чи має дощ батька, і хто зароджує краплі роси? 
<p>29 З чийого лона виходить лід, і хто виношує в собі небесний іній? 
<p>30 Адже вода застигає й стає, наче камінь, і безодні вод замерзають. 
<p>31 Чи можеш збагнути зоряне скупчення Плеяди, чи послабити смугу сузір’я Оріона? 
<p>32 Чи виведеш в належний час сузір’я, і чи попровадиш сузір’я Воза ( Медведиці ) з його дітьми? 
<p>33 Чи ти знаєш закони неба, й хіба ти встановлюєш їхню владу на землі? 
<p>34 Чи зумієш настільки голосно крикнути хмарам, аби на тебе вони полились рясним дощем? 
<p>35 Чи можеш випустити блискавиці, щоб вони потім прийшли та сказали тобі: Ось ми! 
<p>36 Хто вклав мудрість у серце? Хто дав розумові мислення ? 
<p>37 Хто Своєю мудрістю веде рахунок хмарам, і хто нахиляє небесний посуд, виливаючи воду, 
<p>38 коли порох перетворюється на болото, а грудки злипаються докупи. 
<p>39 А може це ти постачаєш їжу для левиці, і вгамовуєш голод левенят, 
<p>40 коли вони туляться у лігвищах, або, затаївшись, чекають у гущавині? 
<p>41 А хто готує їжу воронові, коли його пташенята волають до Бога, і блукають без поживи? 

<h4>Йов 39 
<p>1 Чи ти знаєш про час, коли народжують гірські кози, або може ти спостерігав болі ланей при пологах? 
<p>2 Хіба це ти встановлював, скільки місяців вони мають ходити вагітними, і чи тобі відомий час, коли вони будуть народжувати ? 
<p>3 Вони стають навколішки й народжують своїх малят, звільняючись таким чином від своєї вагітності. 
<p>4 Їхня малеча підростає, набирається сил на відкритому просторі, потім залишає своїх матерів, і більше до них не повертається. 
<p>5 Хто подарував волю дикому ослу? Хто розв’язав цій дикій тварині пута, 
<p>6 якій Я призначив степ помешканням, а солончаки – його місцем перебування. 
<p>7 Він зневажає гармидер міста і не чує криків погоничів, 
<p>8 він нишпорить по горах, шукаючи собі їжу, й знаходить потрібну травичку. 
<p>9 Чи захоче тобі служити дикий буйвол? Чи ночуватиме він біля твоїх ясел? 
<p>10 Чи ти міг би запрягти дикого буйвола у шлею, щоб він міг орати? Хіба він боронуватиме з тобою поле? 
<p>11 Хіба ти зможеш на нього покластися лише через те, що він має велику силу? Чи використаєш його у своїй праці? 
<p>12 Чи зможеш бути впевненим, що він допоможе зібрати врожай і завезе його на твій тік ? 
<p>13 Страусиха весело розмахує крилами, але хіба це крило і пір’я лелеки, який літає ? 
<p>14 Вона залишає на землі свої яйця, які зігріваються в піску, 
<p>15 але нерідко вона їх забуває на поверхні, – так що сама може їх розчавити, або їх розтопчуть польові звірі. 
<p>16 Вона жорстоко й недбало ставиться до своїх дітей, наче вони не її діти, – її не турбує, що всі її турботи будуть надаремними. 
<p>17 Адже Бог позбавив її здорового глузду, й не наділив її розумом. 
<p>18 Проте вона швидко бігає і, злякавшись, може піднятись на узгір’я і звідти поглузувати з коня і навіть з його вершника. 
<p>19 Хіба ти даєш коневі силу, покриваючи його карк ( зашийок ) гривою? 
<p>20 Хіба ти навчив його стрибати, наче сарана? Його могутній храп наганяє страх. 
<p>21 Він б’є копитами по землі, ніби потішаючись своєю силою, без страху кидається назустріч зброї ворога. 
<p>22 Він наче глузує над страхом, нічого не боїться, і не відвертається від меча. 
<p>23 Над ним брязкотить сагайдак, вістря списа і ратище, 
<p>24 але він, тремтячи від нетерпіння, з лютістю розбиває копитом землю, й, чекаючи сигналу труби, не може стояти спокійно. 
<p>25 На сигнал труби він відповідає протяжним іржанням, бо вже здалеку відчуває битву, чує голосні заклики військових командирів... 
<p>26 Хіба силою твого розуму ширяє в небі яструб, простягаючи свої крила на південь? 
<p>27 Чи за твоїм наказом підіймається вгору орел, і на вершині влаштовує своє гніздо? 
<p>28 На скелі він мешкає і ночує на зубчастих вершинах твердині. 
<p>29 Його зіркі очі вдивляються в далечінь, вистежуючи собі їжу. 
<p>30 Його орлята годуються кров’ю, тому він завжди там, де з’явився труп. 

<h4>Йов 40 
<p>1 Далі, відповідаючи Йову з бурі, ГОСПОДЬ промовив: 
<p>2 Невже той, хто сперечається зі Всемогутнім, буде й далі протирічити? Нехай оскаржувач Бога відповість на це запитання! 
<p>3 У відповідь Йов сказав: 
<p>4 Тепер я усвідомив, який я нікчемний! Що я можу Тобі відповісти? Я просто мою руку кладу на свої уста. 
<p>5 Я говорив раз, але більше не буду; так само й другий раз, проте вже не повторюватиму. 
<p>6 Тоді ГОСПОДЬ знову озвався до Йова з бурі й сказав: 
<p>7 Підпережись, як годиться мужеві, приготуйся, – Я буду тебе питати, а ти Мені відповідай. 
<p>8 Невже ти справді відкидаєш Моє правосуддя й звинувачуєш Мене, щоб виправдатись самому? 
<p>9 Хіба в тебе така сила, як у Бога, і, подібно до Нього, ти можеш загриміти могутнім голосом? 
<p>10 Тоді зодягнися в славу й достоїнство, прикрась себе величністю і сяйвом! 
<p>11 Розпороши лютість твого гніву, подивись на зарозумілого й упокори його. 
<p>12 Ще раз глянь на всіх гордих, постав їх у принизливе становище і розтопчи нечестивих на місці. 
<p>13 Поховай їх усіх разом у землі, замкни їх, аби ніхто не бачив їхніх облич! 
<p>14 Тоді Я похвалю тебе, бо тоді твоя правиця зможе тебе врятувати. 
<p>15 Але поглянь на бегемота, якого я створив, як і тебе. Він їсть траву, як віл. 
<p>16 Подивись, яка сила в його стегнах, і яка потуга в м’язах його живота. 
<p>17 Він випростовує свого хвоста, подібно до кедра, а жили його клубів переплетені. 
<p>18 Його кості, наче мідні труби, як залізні прути, кістки його. 
<p>19 Він – початок Божих діл, лише Його Творець може наблизити до нього Свого меча. 
<p>20 Адже гори, де забавляються всі дикі звіри, постачають йому їжу. 
<p>21 Він вилежується під кущами лотоса, перебуває серед очерету та болота. 
<p>22 Лотоси своєю тінню його покривають, а навколо нього водяні верби. 
<p>23 Йому байдуже, коли піднімається ріка, тому він навіть не поворухнеться, хоча б весь Йордан ринув йому в пащу. 
<p>24 Хіба у нього на очах зважиться хтось його взяти, чи гаком проколоти ніздрю, щоб не бути схопленим у пащу? 
<p>25 Хіба піймаєш Левіятана вудкою, або може накинеш на його язик волосінь ( ліску )? 
<p>26 Чи зможеш вправити очеретину в його ніздрі, і чи проколеш його щелепу гаком? 
<p>27 А може він звернеться до тебе з жалісним проханням, чи просто лагідно заговорить з тобою? 
<p>28 Чи може він укладе з тобою заповіт, аби ти прийняв його назавжди рабом? 
<p>29 А може ти забавлятимешся з ним, наче з птахом, прив’язавши його для забави своїх дівчаток? 
<p>30 Чи будуть за нього торгуватись купці, перепродуючи його іншим торговцям? 
<p>31 Чи продірявиш його шкіру гарпунами, а його голову проб’єш рибацькою острогою? 
<p>32 Лише поклади на нього свою руку, і ти запам’ятаєш ту битву так, що більше подібного не захочеш робити. 

<h4>Йов 41 
<p>1 Була б даремною надія його упіймати, адже лише один його вигляд валить на землю. 
<p>2 Немає такого сміливого, хто вирішив би його потривожити… А хто може встояти переді Мною? 
<p>3 Ніхто не може виступити проти Мене, й залишитись неушкодженим, – адже все, що є під небесами, Моє!.. 
<p>4 Не можу промовчати й щодо окремих частин тіла, про його незрівнянну силу й красу. 
<p>5 Хто би наважився відкрити поверхню його покриття, або хто насмілився б наблизитись до його подвійних щелеп? 
<p>6 Хто відкриє брами його пащі? Ряди його зубів викликають невимовний жах. 
<p>7 Його спина – то ряди щитів, їхнє поєднання – крем’яна печатка. 
<p>8 Вони один до одного так притиснуті, що не проникає поміж них навіть повітря, – 
<p>9 кожен міцно з’єднаний з іншими, тому всі вони щільно тримаються разом, наче моноліт. 
<p>10 Коли він чхне, то спалахує блискавка, а його очі – наче сяйво зірниць. 
<p>11 З його пащі виходять палаючі смолоскипи й сиплються іскри вогню. 
<p>12 З його ніздрів виривається, подібна до диму пара, немов з киплячого котла на вогнищі. 
<p>13 Його подих – жевріюче вугілля, а з його пащі виходить полум’я. 
<p>14 У його шиї приховується могутність, – від нього втікає навіть сам страх. 
<p>15 Всі м’язи його тіла щільно прилягають наче нерухомо відлиті на ньому. 
<p>16 Його серце, наче вилите з каменю, воно тверде, як долішній жорновий камінь. 
<p>17 Коли він піднімається, то тремтять навіть найсміливіші й ховаються від страху. 
<p>18 В боротьбі з ним меч відскакує, – нічого не вдіють ні спис, ні стріли, ні кольчуга. 
<p>19 Адже для нього залізо – що солома, а мідь – як трухляве дерево. 
<p>20 Жодна стріла не примусить його втікати, а каміння з пращі для нього – все рівно що полова. 
<p>21 Дубова палиця – що тростина, а над занесеним списом він кепкує. 
<p>22 Його черево покрите, наче гострими черепками, – він борознить ними болото. 
<p>23 Наче казан, він приводить до кипіння безодню, а море перетворює на котел з киплячим зіллям. 
<p>24 За собою він залишає сяючий слід, – видається, що безодня посивіла. 
<p>25 Рівного йому безстрашного створіння, на землі немає. 
<p>26 На все найвище він дивиться спогорда, оскільки сам є царем над усім створінням. 

<h4>Йов 42 
<p>1 Відповідаючи, Йов сказав ГОСПОДУ : 
<p>2 Я знаю, що Ти можеш усе, – в Тебе нездійсненних задумів не буває. 
<p>3 Бо й справді, хто може затьмарити Твої задуми своїм віданням? Я говорив усе те тому, що не розумів пречудових, неосяжних для мене речей, – про те, чого я не знаю. 
<p>4 Тепер послухай мене Ти, що я скажу, – я Тебе запитаю, а Ти мене навчи. 
<p>5 Про Тебе раніше я лише чув, а тепер своїми очима Тебе побачив, 
<p>6 тому я всього сказаного раніше зрікаюсь і каюсь у поросі та попелі... 
<p>7 Так сталося, що після того як ГОСПОДЬ закінчив розмову з Йовом, ГОСПОДЬ звернувся зі словами до теманійця Еліфаза: Палає Мій гнів на тебе і на двох твоїх друзів за те, що ви не говорили про Мене правди так, як Мій слуга Йов. 
<p>8 Тому зараз візьміть собі сім тельців та сім баранів і підіть до мого слуги Йова, й принесіть їх у жертву всепалення за себе, а Мій слуга Йов помолиться за вас, адже лише його молитву Я візьму до уваги, щоб не вчинити з вами чогось лихого, тому що ви не говорили про Мене правди, як мій слуга Йов. 
<p>9 Тому теманієць Еліфаз, шухієць Білдад та наамієць Цофар пішли й зробили так, як їм наказав ГОСПОДЬ. ГОСПОДЬ же був прихильним до молитви Йова. 
<p>10 Тому ГОСПОДЬ повернув добробут Йова, коли він помолився за своїх друзів. Отже, ГОСПОДЬ примножив усе, що було в Йова, вдвічі. 
<p>11 Тоді прийшли до нього всі його брати, всі його сестри, а також усі, котрі знали його раніше, й бенкетували разом з ним у його домі. Вони висловлювали йому своє співчуття й потішили з приводу всіх тих нещасть, які ГОСПОДЬ на нього допустив. І кожен дав йому по одній кесіті й по одній золотій обручці. 
<p>12 ГОСПОДЬ же поблагословив останні роки Йова більше, ніж були його попередні роки. В нього було чотирнадцять тисяч овець, шість тисяч верблюдів, тисяча пар ( упряжок ) волів, тисяча ослиць. 
<p>13 Він мав також сім синів і три дочки. 
<p>14 Першу він назвав Єміма ( Голубка ), а другу – Кеція ( Приємний Аромат ), а третю – Карен Гаппук ( Пляшечка Парфумів ). 
<p>15 В усьому краю не було таких гарних дівчат, як дочки Йова. І їхній батько дав їм спадщину нарівні з їхніми братами. 
<p>16 Після цього Йов жив ще сто сорок років. Всього Йов прожив двісті сорок вісім років. Йов бачив своїх синів, онуків і правнуків до четвертого покоління. 
<p>17 Помер Йов у дуже похилому віці, наситившись життям. 