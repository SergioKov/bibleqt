<h2></h2>

<h4>Римлян 1 
<p>1 Павло, раб Ісуса Христа, покликаний апостол, вибраний для Божого Євангелія, 
<p>2 яке Він заздалегідь пообіцяв через Своїх пророків у Святих Писаннях, 
<p>3 про Свого Сина, Який тілом був нащадком Давида 
<p>4 і настановлений Сином Божим у силі, за Духом Святості, через воскресіння з мертвих — про Ісуса Христа, Господа нашого, 
<p>5 через Якого ми прийняли благодать і апостольство, щоби через Його Ім’я були послушні вірі всі народи, 
<p>6 між якими і ви, покликані Ісуса Христа, — 
<p>7 усім, хто в Римі, улюбленим Божим, покликаним святим: благодать і мир вам від Бога, нашого Отця, і Господа Ісуса Христа! 
<p>8 Насамперед дякую моєму Богові через Ісуса Христа за всіх вас, що ваша віра звіщається в усьому світі. 
<p>9 І свідком мені є Бог, Якому служу своїм духом у Євангелії Його Сина, що завжди про вас пам’ятаю, 
<p>10 постійно прошу у своїх молитвах, щоб колись вдалося, з Божої волі, відвідати вас. 
<p>11 Прагну побачити вас, щоби передати вам якийсь духовний дар для вашого зміцнення; 
<p>12 тобто разом з вами втішитися спільною вірою — вашою і моєю. 
<p>13 Не хочу, брати, щоб ви не знали того, як часто я бажав, аби мати якийсь плід і серед вас, як і серед інших язичників, прийти до вас, але все щось перешкоджало — аж до сьогодні. 
<p>14 Я боржник перед греками і варварами, мудрими і немудрими; 
<p>15 тому, щодо мене, то я готовий і вам, які в Римі, звістити Євангеліє. 
<p>16 Адже я не соромлюся Радісної Звістки [Христа], тому що вона — Божа сила на спасіння кожному, хто вірить: перше — юдеєві, а тоді — грекові. 
<p>17 Адже праведність Божа відкривається в ній з віри у віру, як написано: А праведний вірою житиме. 
<p>18 Оскільки гнів Божий з’являється з неба на всяку безбожність і неправедність людей, які правду стримують неправедністю; 
<p>19 адже те, що можна знати про Бога, відоме їм, тому що Бог їм відкрив. 
<p>20 Тож Його невидиме — Його вічна сила і Божественність — від створення світу через творіння стає зрозумілим. Так що немає їм виправдання. 
<p>21 Адже пізнавши Бога, вони не прославили Його як Бога, не подякували Йому. Але їхні думки стали нікчемними, а нерозумні їхні серця — оповиті темрявою. 
<p>22 Називаючи себе мудрими, вони стали нерозумними, 
<p>23 і славу нетлінного Бога вони замінили подобою тлінної людини, птахів, чотириногих і плазунів. 
<p>24 Тому Бог через пожадання їхніх сердець віддав їх нечистоті, щоб вони самі між собою безчестили свої тіла. 
<p>25 Вони замінили Божу істину на неправду, поклонялися і служили творінню більше, ніж Творцеві, Який є благословенний навіки! Амінь. 
<p>26 Тому Бог віддав їх ганебним пристрастям: їхні жінки замінили природне єднання на протиприродне; 
<p>27 так само й чоловіки, залишивши природне єднання з жінкою, розпалилися своєю пристрастю один до одного; чоловіки із чоловіками роблять ганьбу і самі в собі пожинають належну відплату за свій блуд. 
<p>28 Оскільки вони вважали за непотрібне пізнати Бога, то видав їх Бог їхньому перекрученому розумові, щоби чинили те, чого не личить. 
<p>29 Вони сповнені всякої неправди, лукавства, зажерливості, злоби; повні заздрості, вбивства, суперечок, підступу, поганих звичок, пліткарства; 
<p>30 вони наклепники, богоненависники, напасники, зухвалі, горді, хвалькуваті, винахідники зла, непокірні батькам, 
<p>31 нерозумні, зрадливі, безсердечні, [непримиренні], немилосердні. 
<p>32 Вони, знаючи про суд Божий, що ті, хто таке коїть, варті смерті, не тільки продовжують це робити, але й схвалюють інших, які таке чинять. 

<h4>Римлян 2 
<p>1 Тому немає оправдання тобі, будь-яка людино, котра осуджуєш, — бо в чому осуджуєш іншого, у тому сама себе осуджуєш, адже робиш те саме, що осуджуєш. 
<p>2 Ми ж знаємо, що є справедливий Божий суд на тих, хто таке робить. 
<p>3 Людино, невже ти вважаєш, що уникнеш Божого суду, осуджуючи інших за те, що сама робиш? 
<p>4 Або нехтуючи багатством Його доброти, лагідності й довготерпіння, не знаєш, що доброта Божа веде тебе до покаяння? 
<p>5 Через власну черствість і нерозкаяність серця збираєш собі гнів на день гніву і виявлення справедливого Божого суду. 
<p>6 Він відплатить кожному згідно з його вчинками: 
<p>7 тим, хто настирливістю в добрих ділах шукає слави, честі й нетління, — вічне життя, 
<p>8 а сварливим і тим, хто противиться правді, але віддається неправді, — лють і гнів. 
<p>9 Страждання і горе кожній душі людини, яка чинить зло, — насамперед юдеєві, потім грекові; 
<p>10 слава, честь і мир кожному, хто робить добро, — насамперед юдеєві, потім грекові, 
<p>11 бо не зважає Бог на обличчя. 
<p>12 Адже ті, які без Закону згрішили, і загинуть без Закону, а які згрішили в Законі, будуть суджені згідно із Законом. 
<p>13 Оскільки не слухачі Закону праведні перед Богом, але виконавці Закону будуть оправдані. 
<p>14 Бо коли інші народи, не маючи Закону, природно діють згідно із Законом, то вони, не маючи Закону, самі собі є Законом. 
<p>15 Вони виявляють, що діло Закону написане в їхніх серцях, про що свідчить їм їхнє сумління і думки, які то засуджують, то виправдовують одна одну, 
<p>16 в той день, коли Бог, згідно з моїм благовістям, через Ісуса Христа судитиме таємне в людях. 
<p>17 Ось ти звешся юдеєм, заспокоюєш себе Законом, хвалишся Богом, 
<p>18 знаєш Його волю і, навчений Законом, розрізняєш, що є краще; 
<p>19 переконав себе, що ти є провідником для сліпих, світлом для тих, які в темряві, 
<p>20 вихователем нерозумних, учителем дітей; що ти маєш взірець знання та істини в Законі. 
<p>21 Чому ж тоді, навчаючи іншого, себе самого не навчаєш? Проповідуєш не красти, а сам крадеш? 
<p>22 Кажеш не робити перелюбу, а сам чиниш перелюб? Гидуєш ідолами, а здійснюєш святокрадство? 
<p>23 Ти хвалишся Законом, а порушенням Закону зневажаєш Бога, — 
<p>24 як ото написано, що через вас Боже Ім’я зневажається між народами. 
<p>25 Адже обрізання дає користь, якщо виконуєш Закон; якщо ж ти є порушником Закону, то твоє обрізання стало необрізанням. 
<p>26 Якщо необрізаний виконує постанови Закону, то хіба його необрізання не вважатиметься обрізанням? 
<p>27 І той, хто від природи не був обрізаний, але виконує Закон, він осудить тебе — того, хто через Писання та обрізання є порушником Закону. 
<p>28 Тому що не той юдей, хто є ним з вигляду, і не те обрізання, що є назовні, на тілі. 
<p>29 Але той юдей, хто всередині такий; і те обрізання, що є в серці за Духом, а не за буквою; і такому похвала не від людей, а від Бога. 

<h4>Римлян 3 
<p>1 Отже, які переваги мають юдеї, або яка користь з обрізання? 
<p>2 Велика — у всіх відношеннях. Насамперед їм були довірені Слова Божі. 
<p>3 Що ж, коли деякі не увірували, то хіба їхнє невірство знищить Божу вірність? 
<p>4 Зовсім ні! Адже Бог істинний, а кожна людина говорить неправду, як написано: Щоб Ти був виправданим у Своїх словах, і переможеш, коли будеш судитися! 
<p>5 А коли наша неправедність виявляє Божу праведність, то що скажемо на це ? Хіба Бог несправедливий, коли виявляє гнів? Говорю по-людському. 
<p>6 Але воно не так! Як. же буде судити Бог світ? 
<p>7 Якщо моєю неправдою надмірно виявляється Божа правда для Його слави, то чому мене ще судити як грішника? 
<p>8 Хіба не так, як деякі нас ганьблять, наговорюючи, що начебто ми кажемо: Робімо зло, щоб вийшло [нам] на добро? Справедливий суд на таких! 
<p>9 То що ж? Чи маємо ми перевагу? Зовсім ні! Ми вже раніше довели, що як юдеї, так і греки, — усі під гріхом, 
<p>10 як написано: Немає ні одного праведного, 
<p>11 немає того, хто розуміє; немає того, хто шукає Бога. 
<p>12 Усі збилися з дороги, зробилися непридатними; немає такого, хто б робив добро, немає ні одного! 
<p>13 Їхня гортань — то гріб відкритий; своїми язиками кажуть неправду; отрута зміїна на їхніх губах. 
<p>14 Їхні уста повні прокляття та гіркоти; 
<p>15 їхні ноги швидкі, щоби проливати кров; 
<p>16 на їхніх дорогах — руїни і нещастя, 
<p>17 а шлях миру їм не відомий. 
<p>18 Немає Божого страху перед їхніми очима! 
<p>19 Знаємо, що, коли говорить Закон, він говорить до тих, які перебувають під Законом, щоби замовкли кожні уста і щоб увесь світ підлягав під Божий суд. 
<p>20 Бо жодне тіло не оправдається ділами Закону, адже через Закон пізнається гріх! 
<p>21 Нині ж, незалежно від Закону, виявилася Божа праведність, про яку свідчать Закон і Пророки. 
<p>22 А праведність Божа — через віру в Ісуса Христа в усіх [і на всіх], хто вірить, — бо немає різниці; 
<p>23 адже всі згрішили й позбавлені Божої слави, 
<p>24 але оправдуються даром, Його благодаттю, через викуплення, що в Ісусі Христі. 
<p>25 Його Бог дав як жертву примирення в Його крові через віру, щоби показати Свою справедливість у прощенні раніше вчинених гріхів, — 
<p>26 у Божому довготерпінні; щоби показати Свою справедливість нинішнього часу, — що Він справедливий і оправдує того, хто вірить в Ісуса. 
<p>27 Тоді де те, чим хвалитися? Воно виключене! Яким законом? Ділами? Ні, тільки Законом віри! 
<p>28 Бо вважаємо, що людина оправдується вірою, незалежно від діл Закону. 
<p>29 Хіба Бог тільки для юдеїв, а не для всіх народів? Так, Він і для інших народів. 
<p>30 Є один Бог, Який оправдує обрізання згідно з вірою і необрізання через віру. 
<p>31 То що, ми скасовуємо Закон вірою? Зовсім ні! Ми утверджуємо Закон! 

<h4>Римлян 4 
<p>1 Що, скажемо, здобув Авраам, наш прабатько за тілом? 
<p>2 Якщо Авраам оправдався ділами, то він має похвалу, але не перед Богом. 
<p>3 Бо що каже Писання? Повірив Авраам Богові, і це зараховано йому за праведність! 
<p>4 Адже тому, хто робить діла, нагорода зараховується не як благодать, а як належне. 
<p>5 А тому, хто не робить, але вірить у Того, Хто оправдує нечестивого, віра його зараховується за праведність. 
<p>6 Давид також називає блаженною ту людину, якій Бог зараховує праведність незалежно від діл: 
<p>7 Блаженні, кому прощені беззаконня і кому покриті гріхи. 
<p>8 Блаженна людина, якій Господь не зарахує гріха! 
<p>9 Отже, чи це блаженство є лише щодо обрізання, чи також і щодо необрізання? Ми кажемо, що Авраамові віра зарахована за праведність. 
<p>10 Але як зарахована? Тоді, коли він був обрізаний, чи коли був необрізаний? Не після обрізання, а до обрізання! 
<p>11 А знак обрізання він одержав як печать праведності через віру, що її мав ще до обрізання, щоби йому бути батьком усіх віруючих, які необрізані, — аби і їм це було зараховано за праведність; 
<p>12 щоб так само бути й батьком обрізаних, — не тільки тих, які обрізані, але й тих, хто йде слідами віри, яку, ще будучи необрізаним, мав наш батько Авраам. 
<p>13 Адже не Законом дано обітницю Авраамові та його нащадкам, що він стане спадкоємцем світу, а через праведність віри. 
<p>14 Бо якщо ті, хто від Закону, — спадкоємці, тоді віра втрачає силу, а обітниця скасовується. 
<p>15 Адже Закон спричиняє гнів, а де немає Закону, там немає і переступу. 
<p>16 Через це обітниця, — щоб вона була з благодаті, аби бути непорушною для всіх нащадків, — є з віри; і не тільки для того, хто від Закону, а й для того, хто є з віри Авраама, який для нас усіх є батьком; 
<p>17 як ото написано: Я настановив тебе батьком багатьох народів — перед Богом, в Якого він повірив, Який оживляє мертвих та називає те, що не існує, як існуюче. 
<p>18 Він, всупереч сподіванню, повірив надії, що стане батьком багатьох народів, згідно зі сказаним: Таким буде твоє потомство. 
<p>19 Він не ослаб у вірі й не вважав свого тіла, — хоча мав майже сто років, — змертвілим, як і змертвілою утробу Сарри; 
<p>20 він не мав сумніву й недовіри щодо Божої обітниці, але зміцнився вірою і віддав славу Богові, 
<p>21 і був упевнений, що Бог спроможний виконати те, що йому обіцяв. 
<p>22 Тому й зараховано йому це за праведність. 
<p>23 Та не було написано тільки для нього одного те, що зараховано йому, 
<p>24 але й для нас, бо має бути зараховано й нам, що віримо в Того, Хто воскресив Господа нашого Ісуса з мертвих, 
<p>25 Який був виданий за наші переступи й воскрес для нашого оправдання. 

<h4>Римлян 5 
<p>1 Отже, виправдавшись вірою, маємо мир з Богом через нашого Господа Ісуса Христа, 
<p>2 через Якого ми вірою одержали доступ до тієї благодаті, в якій перебуваємо і хвалимося надією на Божу славу. 
<p>3 І не лише нею, а й хвалимося, коли страждаємо, знаючи, що страждання виробляє терпеливість, 
<p>4 а терпеливість — досвід, а досвід — надію. 
<p>5 Надія ж не засоромлює, адже Божа любов влилася в наші серця через даного нам Святого Духа. 
<p>6 Бо Христос, коли ми ще були безсилі, у відповідний час помер за нечестивих. 
<p>7 Навряд чи хто помре за праведного; хіба, може, хтось за доброчинця наважиться померти. 
<p>8 Але Бог виявляє Свою любов до нас тим, що Христос за нас помер, коли ми були ще грішниками. 
<p>9 Тим більше тепер, оправдані Його кров’ю, ми завдяки Йому спасемося від гніву. 
<p>10 Коли, ще бувши ворогами, ми примирилися з Богом смертю Його Сина, тим більше, примирившись, спасемося Його життям. 
<p>11 І не тільки це, але й хвалимося в Бозі через нашого Господа Ісуса Христа, через Якого ми тепер одержали примирення. 
<p>12 Бо як через одну людину гріх увійшов у світ, а з гріхом і смерть, так у всіх людей увійшла смерть, тому що всі згрішили. 
<p>13 Гріх був у світі й до Закону, але гріх не зараховується, коли немає Закону. 
<p>14 Та смерть панувала від Адама до Мойсея і над тими, які не згрішили подібно до переступу Адама, котрий є прообразом майбутнього. 
<p>15 Але дар благодаті не такий, як гріх. Бо якщо через переступ одного багато померло, то наскільки більше благодаттю однієї Людини, Ісуса Христа, Божа благодать і дари щедро вилилися на багатьох. 
<p>16 І дар не такий, як осуд через одного, який згрішив. Бо за переступ одного — осуд, а дар благодаті — для оправдання від багатьох гріхів. 
<p>17 Адже коли через переступ одного смерть запанувала через одного, то тим більше ті, хто приймає щедру благодать і дар праведності, запанують у житті через одного Ісуса Христа. 
<p>18 Як. через переступ одного на всіх людей прийшов осуд, так і через праведність Одного на всіх людей прийшло оправдання для життя. 
<p>19 Бо як непослухом однієї людини багато стали грішними, так і послухом Одного багато стануть праведними. 
<p>20 Закон увійшов, щоб намножився переступ. А де намножився гріх, там безмірно виявилася благодать. 
<p>21 Щоб так, як гріх запанував через смерть, аби так само й благодать запанувала через праведність для вічного життя через Ісуса Христа, Господа нашого. 

<h4>Римлян 6 
<p>1 То що скажемо? Будемо залишатися в гріху, аби множилася благодать? 
<p>2 Зовсім ні! Ми, що померли для гріха, як далі будемо жити в ньому? 
<p>3 Чи ви не знаєте, що ті з нас, які хрестилися в Ісуса Христа, хрестилися в Його смерть? 
<p>4 Тож ми поховані з Ним через хрещення в смерть, щоб так, як Христос устав із мертвих славою Отця, так і ми почали би ходити в оновленні життя. 
<p>5 Бо якщо ми з’єдналися з Ним подобою Його смерті, то з’єднаємося з Ним і подобою воскресіння. 
<p>6 Знаємо, що стара наша людина розп’ята разом з Ним, щоби гріховне тіло позбавити влади, щоб ми більше не служили гріхові, 
<p>7 бо хто помер, той оправданий від гріха. 
<p>8 Якщо ми померли з Христом, то віримо, що й будемо жити з Ним, 
<p>9 знаючи, що Христос, уставши з мертвих, більше не вмирає — смерть над Ним більше не панує. 
<p>10 Бо як Він помер, то тільки один раз помер для гріха, а як живе, то для Бога живе. 
<p>11 Так само й ви вважайте себе мертвими для гріха і живими для Бога в [нашому Господі] Ісусі Христі. 
<p>12 Хай же гріх не панує у вашому смертному тілі, щоб не підкорятися його пожаданням; 
<p>13 не давайте ваших членів гріхові як знаряддя неправедності, але, як ожилі з мертвих, віддавайте себе Богові, а ваші члени віддавайте Богові як знаряддя праведності. 
<p>14 Тож хай гріх не панує над вами, бо ви не під Законом, а під благодаттю. 
<p>15 То що, будемо грішити, бо ми не під Законом, а під благодаттю? Зовсім ні! 
<p>16 Хіба ви не знаєте, що кому віддаєте себе як раби на послух, рабами того ви і є; кого слухаєте: або гріха — на смерть, або послуху — на праведність? 
<p>17 Дякувати Богові, що ви були рабами гріха, але сприйняли серцем те вчення, якому віддалися. 
<p>18 Звільнившись від гріха, ви стали рабами праведності. 
<p>19 Кажу це по-людському, з огляду на немічність вашого тіла. Бо як ви віддавали ваші члени в рабство нечистоті й беззаконню для беззаконня, так тепер віддайте ваші члени в рабство праведності — для освячення. 
<p>20 Бо коли ви були рабами гріха, то були вільні від праведності. 
<p>21 Який же плід ви тоді мали? Його ви нині соромитеся, бо його кінець — смерть. 
<p>22 Нині ж, звільнившись від гріха і ставши рабами Бога, маєте ваш плід — освячення, а кінець — вічне життя. 
<p>23 Адже заплата за гріх — смерть, а Божий дар благодаті — вічне життя в Ісусі Христі, нашому Господі. 

<h4>Римлян 7 
<p>1 Хіба ви не знаєте, брати, — а звертаюся я до тих, хто знає Закон, — що Закон має владу над людиною, доки вона живе? 
<p>2 Одружена жінка, доки живе її чоловік, пов’язана з ним законом; коли ж помре чоловік, вона звільняється від закону чоловіка. 
<p>3 Тому, доки її чоловік живий, її вважатимуть перелюбницею, якщо стане дружиною іншого чоловіка. Коли ж помре чоловік, вона звільняється від Закону і не буде перелюбницею, якщо вийде заміж за іншого. 
<p>4 Тому, брати мої, і ви померли для Закону тілом Христа, аби належати іншому, — Тому, Хто встав із мертвих, щоб ми принесли плід Богові. 
<p>5 Бо коли ми були в тілі, то гріховні пристрасті, які виявляються через Закон, діяли в наших членах, щоби приносити плід смерті. 
<p>6 Нині ж ми звільнилися від Закону, померли для того, що нас зв’язувало, щоб служити в оновленні духа, а не в стародавності букви. 
<p>7 То що ж скажемо? [Хіба] Закон — то гріх? Зовсім ні! Але я пізнав гріх тільки через Закон. Я не знав би пожадливості, якби Закон не говорив: Не пожадай. 
<p>8 Тож гріх, узявши привід від заповіді, викликав у мені всяку пожадливість, адже гріх без Закону — мертвий. 
<p>9 Я жив колись без Закону, а як прийшла заповідь, гріх ожив, 
<p>10 а я помер, тому заповідь, дана для життя, спричинила мені смерть. 
<p>11 Бо гріх, що взяв привід через заповідь, звів мене й умертвив нею. 
<p>12 Отже, Закон — святий, і заповідь — свята, праведна та добра. 
<p>13 Хіба те, що добре, спричинило мені смерть? Зовсім ні! Але гріх, щоб і виявитися гріхом, спричинив мені смерть через добро, аби гріх став надмірно грішним завдяки заповіді. 
<p>14 Бо знаємо, що Закон є духовний, а я — тілесний, проданий гріхові. 
<p>15 Адже я не розумію, що чиню: роблю не те, що хочу, а те, що ненавиджу. 
<p>16 Коли ж я роблю те, чого не хочу, то погоджуюся із Законом, що він добрий. 
<p>17 Бо тепер уже не я це виконую, але гріх, який живе в мені. 
<p>18 Адже знаю, що не живе в мені, тобто в моєму тілі, добро: бажання є в мені, але щоб виконувати це добро, того не [знаходжу]. 
<p>19 Тож не роблю те добре, яке хочу, але те недобре, якого не хочу, — те роблю. 
<p>20 Якщо ж я роблю те, чого не хочу, то вже не я це роблю, а той гріх, який живе в мені. 
<p>21 Отже, я відкриваю такий закон: коли я хочу робити добро, то зло налягає на мене. 
<p>22 За внутрішньою людиною я насолоджуюся Божим Законом, 
<p>23 та бачу інший закон у моїх членах, який воює із законом мого розуму й полонить мене законом гріха, що міститься в моїх членах. 
<p>24 Нещасна я людина! Хто визволить мене від цього тіла смерті? 
<p>25 Подяка Богові через Ісуса Христа, Господа нашого! Отже, я сам розумом служу Божому Законові, а тілом — законові гріха. 

<h4>Римлян 8 
<p>1 Тож немає тепер жодного осуду тим, які в Ісусі Христі [ходять не за тілом, а за Духом]. 
<p>2 Тому що Закон Духа, тобто життя в Ісусі Христі, визволив тебе від закону гріха і смерті. 
<p>3 Адже що було неможливе для Закону через немічність тіла, — Бог, пославши Свого Сина в подобі гріховного тіла і задля гріха, засудив гріх у тілі, 
<p>4 щоб оправдання Закону здійснилося в нас, які ходимо не за тілом, а за Духом. 
<p>5 Тому що ті, котрі за тілом, думають про тілесне, а ті, які за Духом, — про духовне. 
<p>6 Адже тілесні задуми — то смерть, а задуми Духа — то життя і мир, 
<p>7 оскільки тілесні задуми — ворожнеча проти Бога, тому що вони не коряться Божому Законові, та й не можуть. 
<p>8 І ті, хто живе по-тілесному, догодити Богові не можуть. 
<p>9 Ви живете не по-тілесному, а Духом, тому що Божий Дух живе у вас. Якщо ж хто не має Христового Духа, той не Його. 
<p>10 А коли Христос є в вас, то хоча тіло мертве через гріх, але дух живе через праведність. 
<p>11 Якщо Дух Того, Хто воскресив Ісуса з мертвих, живе у вас, то Той, Хто підняв Христа з мертвих, оживить і ваші мертві тіла тим самим Духом, Який живе у вас. 
<p>12 Тому, брати, ми не боржники тіла, щоби по-тілесному жити. 
<p>13 Бо якщо живете по-тілесному, то маєте померти; якщо ж Духом умертвляєте тілесні вчинки, то будете жити. 
<p>14 Адже всі, яких веде Божий Дух, — сини Божі. 
<p>15 Тому що ви не одержали духа рабства знову на страх, але одержали Духа синівства, яким кличемо: Авва, Отче! 
<p>16 Сам Дух свідчить нашому духові, що ми — діти Божі. 
<p>17 Якщо ж ми діти, то й спадкоємці, — спадкоємці Бога і співспадкоємці Христа, якщо тільки з Ним страждаємо, щоби з Ним і прославитися. 
<p>18 Бо я вважаю, що страждання теперішнього часу нічого не варті порівняно з майбутньою славою, яка має з’явитися нам. 
<p>19 Усе творіння з надією очікує з’явлення Божих синів. 
<p>20 Адже творіння підкорилося марноті не добровільно, а через того, хто його підкорив, з надією, 
<p>21 що саме творіння буде визволене від рабства тління — для свободи слави дітей Божих. 
<p>22 Бо знаємо, що все творіння разом стогне і страждає аж донині. 
<p>23 Та не тільки воно, але й ми самі, маючи зачаток Духа, самі в собі стогнемо, очікуючи всиновлення та викуплення нашого тіла. 
<p>24 Адже ми надією спаслися. Надія ж, яку бачимо, вже не є надією, бо хіба надіється хтось на те, що бачить? 
<p>25 Коли ж надіємося на те, чого не бачимо, то з терпінням очікуємо його. 
<p>26 Отак і Дух допомагає нам у наших немочах, адже не знаємо, за що і як маємо молитися, але сам Дух заступається [за нас] невимовними зітханнями. 
<p>27 А Той, Хто досліджує серця, знає, які бажання Духа, бо Він заступається за святих з Божої волі. 
<p>28 Знаємо, що тим, які люблять Бога, котрі покликані за Його передбаченням, усе сприяє до добра. 
<p>29 Адже кого Він наперед пізнав, тих і визначив наперед, щоби були вони подібні до образу Його Сина, аби бути Йому первістком серед багатьох братів, 
<p>30 а кого наперед визначив, тих і покликав, кого ж покликав, тих і оправдав, а кого оправдав, тих і прославив. 
<p>31 Що ж скажемо на це? Якщо Бог за нас, то хто проти нас? 
<p>32 Той, Хто Свого Сина не пощадив, а видав Його за нас усіх, то хіба разом з Ним не подарує нам і всього? 
<p>33 Хто буде звинувачувати Божих обранців? Бог — Той, Хто оправдує! 
<p>34 А хто судитиме? Ісус Христос, Який помер і воскрес, Який по правиці Бога, — Він і заступається за нас! 
<p>35 Хто нас відлучить від любові Христа? Чи страждання, чи утиски, чи переслідування, чи голод, чи нагота, чи небезпека, чи меч? 
<p>36 Так, як написано: За Тебе вбивають нас щодня, нас вважають за овець, призначених на заріз. 
<p>37 Але в цьому всьому перемагаємо — завдяки Тому, Хто нас полюбив. 
<p>38 Адже я переконаний, що ні смерть, ні життя, ні ангели, ні влади, ні теперішнє, ні майбутнє, ні сили, 
<p>39 ні висота, ні глибина, ні будь-яке інше творіння не зможе нас відлучити від Божої любові, яка в Ісусі Христі, нашому Господі! 

<h4>Римлян 9 
<p>1 Істину кажу в Христі, не обманюю, як свідчить мені моя совість у Дусі Святому: 
<p>2 я маю великий смуток і безупинний біль у своєму серці! 
<p>3 Адже я бажав би сам бути відлученим від Христа задля моїх братів, моїх рідних за тілом, 
<p>4 тобто ізраїльтян, яким належить синівство, слава, завіти, законодавство, служіння й обітниці. 
<p>5 Їхніми є батьки, від них же тілом і Христос, Який є Бог над усіма, благословенний навіки. Амінь. 
<p>6 Не те, щоби Боже слово не збулося. Та не всі, хто від Ізраїля, є Ізраїлем. 
<p>7 І не всі нащадки Авраама є його дітьми, але: В Ісаакові буде названо тобі нащадка! 
<p>8 Тобто не тілесні діти є Божими дітьми, а діти обітниці вважаються за потомство. 
<p>9 Бо ось якими були слова обітниці: Цієї ж пори прийду — і в Сарри буде син! 
<p>10 І не тільки це, а й Ревекка зачала в той самий час близнят від нашого батька Ісаака. 
<p>11 Та ще до їхнього народження, коли нічого — ні доброго, ні злого — вони ще не зробили, щоби передбачення Боже виявилося у виборі, 
<p>12 не від учинків, але від Того, Хто кличе, — їй було сказано, що старший служитиме меншому, 
<p>13 згідно з написаним: Якова Я полюбив, а Ісава зненавидів. 
<p>14 Що ж скажемо? Може, у Бога несправедливість? Зовсім ні! 
<p>15 Адже Він сказав Мойсеєві: Помилую, кого хочу помилувати, і змилосерджуся, над ким хочу змилосердитися! 
<p>16 Отже, це не залежить ні від того, хто бажає, ні від того, хто біжить, але від Бога, Який милує. 
<p>17 Бо Писання каже фараонові: Власне, на те Я і поставив тебе, аби показати на тобі Свою силу, щоби прославилося Моє Ім’я на всій землі! 
<p>18 Отже, кого хоче, Він милує, а кого хоче, робить черствим. 
<p>19 А ти скажеш мені: Тож чому Він ще докоряє? Бо хто може протистояти Його волі? 
<p>20 О, людино! Хто ти, що сперечаєшся з Богом? Чи скаже витвір Тому, Хто його створив: Чому Ти зробив мене саме таким? 
<p>21 І хіба не має влади гончар над глиною, щоби з тієї самої глини зробити одну посудину на честь, а іншу — на нечесть? 
<p>22 Тож Бог, бажаючи показати гнів і виявити Свою могутність, щадив з великим терпінням посудини гніву, які були готові для знищення, 
<p>23 щоби показати багатство Своєї слави на посудинах милості, які заздалегідь приготував для слави, — 
<p>24 нас, яких покликав не тільки з юдеїв, але і з язичників. 
<p>25 Як. і в Осії, каже: Назву не Мій народ — Моїм народом, і нелюбиму — улюбленою. 
<p>26 І буде: на місці, де сказано їм: Ви — не Мій народ, там їх назвуть синами Живого Бога! 
<p>27 Ісая виголошує про Ізраїль: Хоч буде кількість синів Ізраїля, як піску в морі, але спасеться останок! 
<p>28 Адже Господь, завершуючи і остаточно вирішуючи, здійснить [по справедливості] справу на землі, [бо справа вирішена остаточно]. 
<p>29 Так, як про це провіщав Ісая: Якщо би Господь Саваот не залишив нам потомства, ми стали б, як Содом, і уподібнилися би до Гоморри! 
<p>30 Що ж скажемо? Язичники, які не шукали праведності, осягнули праведність, — ту праведність, що з віри, 
<p>31 а Ізраїль, який шукав Закону праведності, не осягнув Закону [праведності]. 
<p>32 Чому? Тому що шукали не з віри, а з діл [Закону]. Вони спіткнулися об камінь спотикання, 
<p>33 як написано: Ось, кладу на Сіоні камінь спотикання та скелю спокуси, і хто вірить у Нього, не буде засоромлений! 

<h4>Римлян 10 
<p>1 Брати, бажання мого серця і молитва до Бога — [за Ізраїль] на спасіння. 
<p>2 Свідчу їм, що вони мають Божу ревність, але не розумну. 
<p>3 Оскільки не розуміючи Божої праведності й силкуючись встановити власну праведність, вони не підкорилися Божій праведності. 
<p>4 Завершення Закону — Христос: для оправдання кожного, хто вірує. 
<p>5 Мойсей пише про ту праведність, що від Закону: Людина, яка виконуватиме його, буде ним жити. 
<p>6 А про праведність, що з віри, говорить так: Не кажи у своєму серці: Хто ж підніметься на небо? — це значить — звести Христа додолу; 
<p>7 або: Хто ж зійде в безодню? — це значить — Христа з мертвих підняти. 
<p>8 А що каже [Писання]? Близько до тебе слово, воно у твоїх устах і у твоєму серці, — тобто слово віри, яке проповідуємо. 
<p>9 Якщо визнаєш своїми устами Господа Ісуса й повіриш у своєму серці, що Бог підняв Його з мертвих, то спасешся. 
<p>10 Бо серцем віримо для праведності, а устами визнаємо для спасіння. 
<p>11 Писання каже: Кожний, хто вірить у Нього, не буде засоромлений! 
<p>12 Немає різниці між юдеєм і греком, бо один Бог для всіх — щедрий для всіх, хто кличе Його. 
<p>13 Бо кожний, хто тільки прикличе Господнє Ім’я, буде спасенний. 
<p>14 Але як прикликатимуть Того, у Кого не повірили? І як повірять у Того, про Кого не чули? І як почують без проповідника? 
<p>15 А як можуть проповідувати, якщо не будуть послані? Так, як написано: Які гарні ноги в благовісників [миру, у благовісників] добра! 
<p>16 Але не всі послухалися Євангелія! Ісая каже: Господи, хто ж повірив тому, що почув від нас? 
<p>17 Тому віра — від слухання, а слухання — через Слово Христа. 
<p>18 Але я кажу: Хіба вони не чули? Адже по всій землі понеслася їхня вістка, і їхні слова — до кінців світу! 
<p>19 І ще кажу: Хіба Ізраїль не знав? Першим говорить Мойсей: Я пробуджу у вас ревнощі «не народом», — народом нерозумним викличу у вас обурення! 
<p>20 Ісая сміливо каже: Знайшли Мене ті, які Мене не шукали; відкрився Я тим, які про Мене не розпитували. 
<p>21 А до Ізраїля говорить: Весь день простягав Я Свої руки до народу непокірного, який Мені суперечить. 

<h4>Римлян 11 
<p>1 Отже, я запитую: Хіба відкинув Бог Свій народ? Зовсім ні! Адже і я ізраїльтянин — з нащадків Авраама, з Веніаминового племені. 
<p>2 Не відкинув Бог Свого народу, який Він наперед знав. Хіба не знаєте, що Писання каже про Іллю, коли він скаржиться Богові на Ізраїль: 
<p>3 Господи, повбивали Твоїх пророків, порозбивали Твої жертовники, а я залишився сам; шукають і моєї душі! 
<p>4 І що ж каже йому Бог у відповідь? Я залишив Собі сім тисяч чоловіків, які не схилились на коліна перед Ваалом. 
<p>5 Так само і тепер, за вибором благодаті, залишився останок. 
<p>6 Якщо ж за благодаттю, то не за ділами, бо тоді благодать вже не була б благодаттю. [А коли за ділами, то це вже не благодать, бо тоді діло вже не є ділом]. 
<p>7 І що ж? Того, що шукає Ізраїль, він не одержав, але одержали вибрані; інші ж стали закам’янілими, 
<p>8 як ото написано: Наслав на них Бог духа затьмарення: щоб очі не бачили і вуха щоб не чули, — аж до нинішнього дня. 
<p>9 Давид каже: Нехай стане їхня їжа сильцем, пасткою і спокусою — на відплату їм! 
<p>10 Хай їхні очі стануть темними, щоб не бачили, нехай їхня спина завжди буде зігнута! 
<p>11 Отже, запитую: Чи спіткнулися вони, щоб упасти? Зовсім ні! Але через їхнє падіння прийде спасіння язичникам, щоб їх самих спонукати до ревнощів. 
<p>12 Якщо ж їхнє падіння є багатством для світу, а їхня втрата є багатством для язичників, то наскільки більшою була б їхня повнота! 
<p>13 Кажу вам, язичникам: Оскільки я є апостол для язичників, то прославляю моє служіння; 
<p>14 може, цим я викличу ревність своїх рідних за тілом і спасу декого з них. 
<p>15 Бо коли їхнє відкинення є примиренням світу, то чим же є їхнє прийняття, як не життям із мертвих? 
<p>16 Якщо перший сніп святий, то й тісто святе ; і якщо корінь святий, то й гілля святе. 
<p>17 Коли ж деякі з гілок відломилися, а ти, будучи дикою оливкою, прищепився до них і живишся з кореня та соку оливкового дерева, 
<p>18 то не хвалися перед гілками. Якщо ж хвалишся, то пам’ятай, що не ти корінь носиш, а корінь носить тебе. 
<p>19 Скажеш: Галузки відламано, щоб я прищепився. 
<p>20 Гаразд. Вони відломилися через невірство, а ти тримаєшся вірою. Не величайся, але бійся. 
<p>21 Бо коли Бог не пощадив природних галузок, то Він і тебе не пощадить. 
<p>22 Отже, поглянь на Божу милість і суворість: на тих, які відпали, — суворість, а на тебе — Божу милість, якщо будеш залишатися в милості; якщо ж ні, то будеш відрубаний. 
<p>23 Та й вони, якщо не залишаться в невірстві, будуть прищеплені, адже Бог має силу їх знову прищепити. 
<p>24 Тому що коли ти, відтятий від дикої за своєю природою оливки, був проти природи прищеплений до доброї оливки, — то наскільки легше будуть прищеплені до своєї ж оливки вони, природні? 
<p>25 Адже не хочу, брати, щоб ви не знали цієї таємниці, аби не були високої думки про себе: Ізраїль залишатиметься частково запеклим, доки не ввійде повнота язичників. 
<p>26 Таким чином, весь Ізраїль спасеться, як написано: Визволитель прийде із Сіону, Він відверне безбожність від Якова. 
<p>27 Ось їм від Мене Завіт, коли усуну їхні гріхи! 
<p>28 Тож згідно з Євангелієм вони — вороги задля вас, а згідно з обранням — улюблені задля батьків. 
<p>29 Адже Боже покликання та дари — непохитні. 
<p>30 Бо як ви колись не корилися Богові, а тепер помилувані через їхній непослух, 
<p>31 так і вони нині не покорилися задля милосердя над вами, щоб тепер і вони самі були помилувані. 
<p>32 Тож Бог замкнув усіх у непокорі, щоб усіх помилувати. 
<p>33 О, глибино багатства, премудрості й знання Божого! Які незбагненні Його суди і недослідимі Його дороги! 
<p>34 Бо хто пізнав розум Господній? Або хто був порадником Йому? 
<p>35 Хіба хтось дав Йому щось наперед, щоб воно було повернуто йому назад? 
<p>36 Адже все з Нього, через Нього і для Нього! Йому слава навіки. Амінь. 

<h4>Римлян 12 
<p>1 Тож благаю вас, брати: заради Божого милосердя, принесіть ваші тіла як живу, святу, приємну Богові жертву, як ваше служіння розуму. 
<p>2 І не пристосовуйтеся до цього віку, але змінюйтеся оновленням [вашого] розуму, щоб ви пізнавали, що є Божа воля: добре, приємне і досконале. 
<p>3 Кажу кожному з вас через дану мені благодать: не думати про себе більше, ніж належить думати, а думати скромно, згідно з мірою віри, якою Бог кожного наділив. 
<p>4 Бо як в одному тілі маємо багато членів, а всі члени виконують не однакові дії, 
<p>5 так само, хоч і багато нас, але ми є одним тілом у Христі, а окремо ми один для одного є членами. 
<p>6 Маємо різноманітні дари, згідно з даною нам благодаттю: якщо пророцтво, — то в міру віри; 
<p>7 якщо служіння, — перебувай у служінні; якщо вчитель, — у навчанні; 
<p>8 коли хто потішає, — потішай, хто подає, — давай у простоті, хто керує, — керуй з ревністю, хто виявляє милосердя, — нехай робить це з привітністю. 
<p>9 Любов — нелицемірна. Ненавидьте зло, шукайте добра, 
<p>10 любіть один одного по-братерськи, пошаною один одного випереджайте; 
<p>11 у наполегливості не лінуйтеся, духом палайте, Господу служіть, 
<p>12 радійте надією, труднощі переносьте, перебувайте в молитві; 
<p>13 беріть участь у потребах святих, виявляйте гостинність. 
<p>14 Благословляйте тих, хто переслідує вас, — благословляйте, а не проклинайте. 
<p>15 Радійте з тими, які радіють, і плачте з тими, котрі плачуть. 
<p>16 Тримайтеся між собою однієї думки, не будьте зарозумілими, наслідуйте лагідних. Не вважайте себе мудрими. 
<p>17 Нікому не платіть злом за зло, дбайте про добро перед усіма людьми. 
<p>18 Якщо це залежить від вас, — живіть з усіма людьми в мирі. 
<p>19 Не мстіть за себе, любі, але дайте місце гніву Божому, як написано: У Моїй владі є помста, і Я віддам, — каже Господь. 
<p>20 Але якщо твій ворог голодний, — нагодуй його; якщо спраглий, — дай йому пити; роблячи це, ти нагортаєш йому на голову палаюче вугілля. 
<p>21 Не будь переможений злом, але перемагай зло добром. 

<h4>Римлян 13 
<p>1 Кожна людина нехай кориться вищій владі, бо немає влади, яка не була б від Бога, а чинні [влади] встановлені Богом. 
<p>2 Хто противиться владі, противиться Божій постанові; хто противиться, той накликає на себе осуд. 
<p>3 Правителі страшні не для добрих діл, а для злих. Хочеш не боятися влади? Роби добро — і матимеш від неї похвалу. 
<p>4 Правитель — Божий слуга, він тобі на добро. А якщо зло робиш, бійся, бо не даремно він носить меч. Він є Божим слугою, який відплачує покаранням тому, хто чинить зло. 
<p>5 Йому треба коритися не тільки з огляду на його гнів, а й заради власної совісті. 
<p>6 Тому ви й податки платите, бо вони — слуги Божі, які саме за цим і стежать. 
<p>7 Віддавайте всім належне: кому податок — податок, кому мито — мито, кому страх — страх, кому пошану — пошану. 
<p>8 Нікому нічого не будьте винні, за винятком любові одне до одного. Адже хто любить іншого, той виконав Закон. 
<p>9 Оскільки: Не чини перелюбу, не вбивай, не кради, не пожадай… та будь-яка інша заповідь міститься в цьому вислові: Люби ближнього свого, як самого себе! 
<p>10 Любов не чинить ближньому зла, тож любов — це виконання Закону. 
<p>11 Отже, ви знаєте час, що пора вже нам від сну прокинутися. Бо тепер спасіння ближче до нас, ніж тоді, коли ми повірили. 
<p>12 Ніч минула, день наблизився, тому відкиньмо діла темряви і зодягнімося в броню світла. 
<p>13 І будемо жити пристойно, як удень, — не в гульні та пияцтві, не в розпусті й розбещеності, не у сварках і заздрощах, 
<p>14 але зодягніться Господом Ісусом Христом і турботу про тіло не перетворюйте на пожадливості. 

<h4>Римлян 14 
<p>1 Слабкого у вірі приймайте без суперечок щодо переконань. 
<p>2 Адже один вірить, що можна все їсти, а слабкий їсть зелень. 
<p>3 Хто їсть, хай не зневажає того, хто не їсть. А хто не їсть, хай не осуджує того, хто їсть, бо і його Бог прийняв. 
<p>4 Хто ти такий, що судиш чужого раба? Перед своїм паном він або стоїть, або падає. Але він встоїть, тому що Бог має силу підтримати його. 
<p>5 Хтось відрізняє один день від іншого, а хтось вважає всі дні однаковими. Нехай кожний тримається свого власного переконання. 
<p>6 Хто розрізняє дні, — для Господа розрізняє. [І хто не розрізняє днів, — для Господа не розрізняє]. Хто їсть, — для Господа їсть, адже заносить подяку Богові. А хто не їсть, — для Господа не їсть, і дякує Богові. 
<p>7 Бо ніхто з нас не живе сам для себе, і ніхто сам для себе не вмирає. 
<p>8 Якщо живемо, — для Господа живемо; якщо вмираємо, — для Господа вмираємо. Отже, чи живемо, чи вмираємо, — ми є Господні! 
<p>9 Адже Христос тому і помер, і ожив, щоби панувати і над мертвими, і над живими. 
<p>10 Тож чому ти осуджуєш свого брата? Чому свого брата зневажаєш? Адже всі ми станемо перед Божим судом, 
<p>11 як написано: Я живу, — каже Господь, — і схилиться переді Мною кожне коліно, і визнає Бога кожний язик! 
<p>12 Отже, кожний з нас сам за себе дасть відповідь Богові. 
<p>13 Так що вже не осуджуймо один одного, але радше судімо про те, щоб не ставити братові перешкоди чи спокуси. 
<p>14 Я знаю і певний у Господі Ісусі, що немає нічого нечистого самого в собі; тільки тому, хто вважає щось нечистим, — воно і є нечисте. 
<p>15 Бо якщо через їжу твій брат страждає, то ти вже не з любов’ю поводишся, — не губи своєю їжею того, за кого помер Христос. 
<p>16 Отже, нехай ваше добре не зневажається. 
<p>17 Адже Царство Боже — не їжа й не пиття, а праведність, мир і радість у Святому Дусі. 
<p>18 Хто цим служить Христові, той і Богові до вподоби, і людьми шанований. 
<p>19 Тому дбаймо про мир і про те, що служить для збудування одне одного. 
<p>20 Заради їжі не руйнуй Божого діла. Бо все чисте, але біда тій людині, яка їсть на спокусу. 
<p>21 Добре не їсти м’яса, не пити вина, — не робити нічого, через що твій брат спотикається, [або спокушується, або слабне]. 
<p>22 Ти маєш переконання? Май його для себе самого перед Богом. Блаженний той, хто не осуджує себе за те, у чому впевнений. 
<p>23 А хто сумнівається, коли їсть, — уже осуджений, бо робить це не з віри. А все, що не з віри, — гріх. 
<p>24 [Тому, Хто за моїм Євангелієм і проповіддю Ісуса Христа може вас зміцнити згідно з відкриттям тайни, яка споконвіку замовчувалася, 
<p>25 а нині, за наказом вічного Бога, виявлена через Писання пророків і розголошена для утвердження віри між усіма народами, 
<p>26 Єдиному премудрому Богові, через Ісуса Христа, слава навіки! Амінь]. 

<h4>Римлян 15 
<p>1 Ми, сильні, повинні носити немочі слабких і не догоджати собі. 
<p>2 Кожний з нас нехай догоджає ближньому — для його добра, для збудування. 
<p>3 Адже й Христос не догоджав Собі, але як написано: Зневага тих, які зневажали Тебе, упала на Мене. 
<p>4 А все, що раніше було написане, написане для нашого навчання, щоби через терпіння і втіху з Писання ми мали надію. 
<p>5 Бог терпіння і втіхи нехай дасть вам бути однодумними між собою — за прикладом Ісуса Христа, 
<p>6 щоб однодушно, одними вустами, ви славили Бога і Отця Господа нашого Ісуса Христа. 
<p>7 Тому приймайте одне одного, як і Христос прийняв вас до Божої слави. 
<p>8 Кажу, що Христос став Служителем обрізаних — заради Божої правди, щоби підтвердити батьківські обітниці 
<p>9 і щоб язичники прославляли Бога за Його милість, як написано: Тому прославлятиму Тебе між язичниками й оспівуватиму Ім’я Твоє. 
<p>10 І також говорить: Радійте, язичники, з Його народом! 
<p>11 І знову: Хваліть Господа, усі народи, хваліть Його, усі люди! 
<p>12 А Ісая каже: Буде корінь Єссея, який стане панувати над язичниками, — і на нього будуть надіятися народи. 
<p>13 Бог же надії нехай наповнить вас усякою радістю і миром у вірі, щоб ви силою Святого Духа збагатилися надією. 
<p>14 Певний я, мої брати, за вас, що ви сповнені доброти, сповнені всякого знання і можете інших навчити. 
<p>15 Написав я вам дещо сміливіше, [брати], мовби нагадуючи вам через благодать, дану мені від Бога, 
<p>16 що я є служителем Ісуса Христа між язичниками, виконуючи священицьке служіння Божого Євангелія, щоби жертва язичників виявилася прийнятною й була освячена Духом Святим. 
<p>17 Тож я маю чим похвалитися в Христі Ісусі щодо Божих справ, 
<p>18 бо не смію говорити про те, чого не вчинив Христос через мене для навернення язичників, — словом і ділом, 
<p>19 силою ознак і чудес, силою Божого Духа. Отже, від Єрусалима та його околиць і аж до Ілірика я завершив Євангеліє Христа. 
<p>20 До того ж намагався благовістити не там, де вже було відоме Ім’я Христа, щоб не будувати на чужій основі, 
<p>21 як і написано: Ті, кому не сповіщено про Нього, побачать, і ті, які не почули, зрозуміють. 
<p>22 Багато разів мені чинили перешкоди прийти до вас. 
<p>23 Нині ж, не маючи більше місця в цих землях та впродовж багатьох років маючи бажання прийти до вас, 
<p>24 як тільки вирушатиму до Іспанії, [я прийду до вас]. Маю надію побачити вас під час подорожі, і що ви будете супроводжувати мене туди після того, як спочатку я хоча би частково задовольню своє бажання. 
<p>25 А тепер я йду в Єрусалим, щоби послужити святим, 
<p>26 оскільки Македонія та Ахая виявили бажання зробити деякий збір для вбогих святих, які живуть в Єрусалимі. 
<p>27 Зволили, бо є їхніми боржниками. Адже якщо язичники стали співучасниками в їхніх духовних справах, то повинні й у тілесних послужити їм. 
<p>28 Як. тільки це зроблю і вручу їм цей збір, то піду через ваші місця до Іспанії. 
<p>29 Певний, що коли прийду до вас, то прийду в повноті благословення [Євангелія] Христа. 
<p>30 Благаю вас, брати, нашим Господом Ісусом Христом і любов’ю Духа, — разом зі мною ревно перебувайте в молитвах за мене до Бога, 
<p>31 щоб визволитися мені від невірних у Юдеї і щоб моє служіння в Єрусалимі було прийнятне святим; 
<p>32 щоби з Божої волі з радістю прийти до вас і відпочити з вами. 
<p>33 Бог миру нехай буде з усіма вами! Амінь. 

<h4>Римлян 16 
<p>1 Поручаю вам нашу сестру Фиву, служительку Церкви в Кенхреях, 
<p>2 щоб ви її прийняли в Господі, як і личить святим; допомагайте їй у тій справі, в якій вона від вас матиме потребу, бо й вона допомагала багатьом і мені самому. 
<p>3 Вітайте Прискилу й Акилу — моїх співробітників у Ісусі Христі, 
<p>4 які за мою душу свої голови клали; не тільки я їм дякую, але й усі Церкви з язичників; 
<p>5 вітайте і їхню домашню Церкву. Вітайте улюбленого мого Епенета, який є первістком Азії для Христа. 
<p>6 Вітайте Марію, яка багато потрудилася для вас. 
<p>7 Вітайте Андроника та Юнію — родичів та співв’язнів моїх, які є видатними між апостолами і які раніше від мене прийняли Христа. 
<p>8 Вітайте Амплія, мого улюбленого в Господі. 
<p>9 Вітайте Урбана, нашого співпрацівника у Христі, та улюбленого мого Стахія. 
<p>10 Вітайте Апелеса, випробуваного в Христі. Вітайте тих, хто з дому Аристовула. 
<p>11 Вітайте мого родича Іродіона. Вітайте Наркисових, які в Господі. 
<p>12 Вітайте Трифену й Трифосу, які потрудилися в Господі. Вітайте улюблену Персиду, яка багато потрудилася в Господі. 
<p>13 Вітайте Руфа, вибраного в Господі, і матір його та мою. 
<p>14 Вітайте Асинкрита, Флегонта, Ерма, Патрова, Ермію і тих братів, які з ними. 
<p>15 Вітайте Філолога та Юлію, Нирея та його сестру, Олимпа і всіх святих, які з ними. 
<p>16 Вітайте одне одного святим поцілунком. Усі Христові Церкви вас вітають! 
<p>17 Благаю вас, брати, остерігайтеся тих, хто сіє розділення і спокуси всупереч ученню, яке ви опанували; уникайте їх, 
<p>18 бо вони не служать нашому Господу Христові, але своєму власному череву, і приємними, лагідними словами обманюють серця простодушних. 
<p>19 Ваша слухняність дійшла до всіх. Радію за вас, але хочу, щоб ви були мудрими в доброму і незаплямовані злом. 
<p>20 Бог миру незабаром зітре сатану під ваші ноги. Благодать Господа нашого Ісуса [Христа] нехай буде з вами! Амінь. 
<p>21 Вітає вас мій співпрацівник Тимофій, і Лукій, і Ясон, і Сосипатер, мої родичі. 
<p>22 Вітаю вас у Господі також і я, Терцій, який писав це послання. 
<p>23 Вітає вас Гай — гостинний для мене і для всієї Церкви. Вітає вас міський скарбник Ераст і брат Кварт. 
<p>24 [Благодать нашого Господа Ісуса Христа нехай буде з усіма вами, амінь]. 
<p>25 Тому, Хто за моїм Євангелієм і проповіддю Ісуса Христа може вас зміцнити, згідно з відкриттям тайни, яка споконвіку замовчувалася, 
<p>26 а нині, за наказом вічного Бога, виявлена через Писання пророків і розголошена для утвердження віри між усіма народами, 
<p>27 Єдиному премудрому Богові, через Ісуса Христа, слава навіки! Амінь. 