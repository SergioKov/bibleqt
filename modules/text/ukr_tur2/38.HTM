<h2></h2>

<h4>Овдія 1 
<p>1 Видіння Авдія. Так говорить Владика ГОСПОДЬ до Едому: Ми почули вістку від ГОСПОДА, і надіслали її через посланця до народів: Вставайте і вирушимо проти нього ( Едому ) війною! 
<p>2 Оце Я тебе зроблю малим серед народів, і тобою понад міру нехтуватимуть. 
<p>3 Твоя зарозумілість підвела тебе, мешкаючого в скелястих ущелинах. Вмостившись на височині, ти міркуєш у своєму серці: Хто мене звідсіля скине на землю? 
<p>4 Але хоча б ти піднявся вгору, як орел, хоч би ти звив своє гніздо серед зірок, Я і звідти скину тебе, – говорить ГОСПОДЬ. 
<p>5 Якби до тебе прийшли нічні грабіжники чи розбійники, що все спустошують, то хіба вони не взяли б у тебе лише те, що їм потрібно? Або якби до тебе прийшли злодії, щоб обібрати виноград, то хіба не залишилися б після них якісь ягідки? 
<p>6 Як же обшукуватимуть Ісава, обшарюючи всі його сховища!.. 
<p>7 Аж до самих твоїх кордонів поженуть тебе твої ж союзники; обманувши, тебе подолають твої ж друзі, котрі були з тобою в мирі і навіть їли твій хліб; вони розставляють перед тобою пастку, вважаючи, що ти несповна розуму! 
<p>8 Саме того дня, – застерігає ГОСПОДЬ, – Я знищу мудреців Едому і зарозумілих з гори Ісава. 
<p>9 Страхом будуть охоплені твої лицарі, Темане, тому що будуть винищені усі люди на горі Ісава; 
<p>10 за тяжкий злочин проти твого брата Якова тебе вкриє сором, і ти будеш знищений назавжди. 
<p>11 Адже того дня, коли ти стояв збоку; в той час, коли чужинці брали в полон його військо і загарбники вламувались у його брами, кидаючи жереб відносно Єрусалима, ти був як один з них. 
<p>12 Тобі зовсім не личило дивитися на день приниження твого брата і зловтішатись його нещастям; ти не повинен був радіти загибелі Юдиних дітей у той день. Тобі аж ніяк не личило зухвало розкривати свої уста в день їхньої скорботи. 
<p>13 Як ти посмів увійти в брами Мого народу в день їхнього горя? Ти не повинен був у той день навіть дивитися на їхню недолю, тим більше простягати свою руку до їхнього майна в день їхнього нещастя! 
<p>14 Як ти міг стояти на роздоріжжі й винищувати їхніх втікачів? Як посмів у день такого горя видавати тих, котрі чудом врятувались? 
<p>15 Пам’ятай, що близько ГОСПОДНІЙ день для всіх народів. Як робив ти, так буде зроблено з тобою, – твої злочини обернуться на твою голову. 
<p>16 Бо, як ти пив на Моїй святій горі, так питимуть постійно оточуючі тебе народи. Питимуть і попиватимуть, поки не щезнуть, як такі, котрих ніколи не було. 
<p>17 А на горі Сіон буде спасіння, бо вона стане освяченою, і до нащадків Якова повернуться володіння їхньої спадщини. 
<p>18 Дім Якова стане вогнем, дім Йосифа – полум’ям, а рід Ісава – тростиною! Його підпалять, і всі згорять; з нащадків Ісава не залишиться нікого, бо так сказав ГОСПОДЬ ! 
<p>19 Ті, що на півдні ( Неґев , заволодіють горою Ісава, а ті, що в долині, – землею филистимців; вони посядуть також поля Єфрема та рівнини Самарії, а Веніямін володітиме Гілеадом. 
<p>20 Повернуті з полону, ізраїльські воїни, заволодіють ханаанським краєм, аж до Царефати ( Сарепти ), а переселені з Єрусалима, що в Сефараді заволодіють містами Неґева ( півдня ). 
<p>21 І зійдуть визволителі на гору Сіон, щоб судити ( правити ) мешканців гори Ісава. Царство належатиме ГОСПОДУ. 