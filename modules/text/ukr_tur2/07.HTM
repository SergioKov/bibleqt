<h2></h2>

<h4>Книга Суддів 1 
<p>1 Йшов час, і після смерті Ісуса ізраїльтяни звернулися до ГОСПОДА зі запитанням: Хто з нас першим має виступити проти ханаанців, аби воювати з ними? 
<p>2 І ГОСПОДЬ сказав: Юда вирушить! Ось Я віддаю землю в його руки! 
<p>3 Тоді нащадки Юди звернулись до своїх братів, нащадків Симеона: Приєднайтесь до нас, щоб відвоювати в ханаанців визначену нам жеребкуванням спадщину, а потім ми підемо з вами аби відібрати вашу спадщину! І плем’я Симеона вирушило з ними. 
<p>4 Тож Юдине плем’я пішло, й ГОСПОДЬ віддав ханаанців та періззейців їм у руки; вони знищили біля Безеку десять тисяч чоловік. 
<p>5 У Безеку вони зіткнулися з Адоні-Безеком, воювали з ним і розбили ханаанців та періззейців. 
<p>6 Сам же Адоні-Безек кинувся тікати, але вони наздогнали його, схопили й повідтинали йому великі пальці на його руках та на його ногах. 
<p>7 Після того Адоні-Безек сказав: Сімдесят царів з відрубаними великими пальцями своїх рук і своїх ніг збирали крихти під моїм столом. Як учинив я, так відплатив і мені Бог! Його запровадили в Єрусалим, де він і помер. 
<p>8 Потім ( після Безеку ) Юдині нащадки виступили проти Єрусалима, здобули його, а його мешканців знищили мечем; саме ж місто спалили вогнем. 
<p>9 Після цього нащадки Юди вирушили, щоб воювати з ханаанцями, які жили в горах, на півдні, та на рівнинах узгір’я. 
<p>10 Далі Юдині нащадки виступили проти ханаанців, котрі мешкали в Хевроні. Раніше Хеврон називався Кір’ят-Арба. Вони розбили Шешая, Ахімана й Талмая. 
<p>11 А звідти вони вирушили проти мешканців Девіра, який раніше називався Кір’ят-Сефером. 
<p>12 Як відомо, Халев пообіцяв: Хто візьме Кір’ят-Сефер і заволодіє ним, тому віддам мою дочку Ахсу за дружину. 
<p>13 Здобув місто Отніїл, син Кеназа, молодшого брата Халева. Тому й віддав Халев за нього свою дочку Ахсу за дружину. 
<p>14 Так сталося, що коли Ахса прибула, то вона домовилась з Отніїлом просити у свого батька поле. Тож коли вона зійшла з осла, Халев запитав її: Що хочеш? 
<p>15 Вона відповіла йому: Дай мені разом з благословенням подарунок! Адже ти мені дав у придане суху південну землю, тому дай мені також водні джерела. І Халев дав їй Верхні і Нижні джерела. 
<p>16 Нащадки кенейця Реуїла, Мойсеєвого тестя, з Міста Пальм ( Єрихона ) пішли разом з нащадками Юди, в Юдейську пустелю, що на півдні Арада. Прийшовши туди, вони оселились серед місцевого населення. 
<p>17 А нащадки Юди вирушили разом зі своїми братами з племені Симеона; вони розбили ханаанців, що мешкали в Цефаті, віддавши його закляттю, і назвали те місто Хорма ( спустошення ). 
<p>18 Потім нащадки Юди завоювали Газу з її околицями, Ашкелон з його околицями та Екрон з його околицями. 
<p>19 І був ГОСПОДЬ з нащадками Юди, так що вони оволоділи всім нагірним краєм. Проте вони не змогли прогнати мешканців рівнини ( поділля ), оскільки в них були залізні колісниці. 
<p>20 А Халев отримав Хеврон, як і заповів Мойсей; він прогнав звідти трьох Енакових синів. 
<p>21 Сини Веніяміна не змогли вигнати євусейців, котрі мешкали в Єрусалимі, тому євусейці й досі мешкають в Єрусалимі з нащадками Веніяміна. 
<p>22 Так само й нащадки Йосифа виступили проти Бетеля, і ГОСПОДЬ був з ними. 
<p>23 Ще коли сини Йосифа вивідували Бетель, який раніше називався Луз, 
<p>24 розвідники побачили чоловіка, що виходив з міста; вони сказали йому: Покажи нам, як краще пробратись у місто, й ми виявимо до тебе милосердя. 
<p>25 Він показав їм прохід у місто. Вони знищили мешканців міста мечем, а того чоловіка та весь його рід відпустили. 
<p>26 Той чоловік подався в край хеттейців, збудував там місто й назвав його Луз. Така його назва залишається до цього часу. 
<p>27 Що ж до нащадків Манассії, то вони не змогли оволодіти Бет-Шеаном, ані його околицями, ні Таанахом з його околицями; не прогнали і мешканців Дора, як і з його околиць, ані мешканців Ївлеама, з його околицями, ні мешканців Меґіддо з його околицями. Ханаанцям пощастило втриматись у цій місцевості. 
<p>28 Але так сталось, що коли Ізраїль зміцнів, то змусив ханаанців до примусової роботи, але повністю не прогнав їх. 
<p>29 Нащадки Єфрема також не прогнали ханаанців, що мешкали в Ґезері; так що ханаанці й надалі живуть серед них ( єфремлян ) у Ґезері. 
<p>30 Так само й нащадки Завулона не прогнали мешканців Кітрона, як і мешканців Нагалола. Тому ханаанці й надалі живуть між ними, і стали працювати на примусовій роботі. 
<p>31 Нащадки Асира не прогнали мешканців Акко, а також мешканців Сидона, Ахлава, Акзіва, Хелби, Афека й Рехова. 
<p>32 Так і жили нащадки Асира серед ханаанців, мешканців краю, оскільки не прогнали їх. 
<p>33 Так само й нащадки Нефталима не прогнали мешканців Бет-Шемеша, ані мешканців Бет-Аната. Вони були змушені жити серед ханаанців, які мешкали в тому краю. А мешканці Бет-Шемеша та Бет-Аната стали працювати у них на примусовій роботі. 
<p>34 Аморейці ж витісняли Данових нащадків у гірські місцевості й не дозволяли їм сходити в долину. 
<p>35 Аморейці також проживали на узгір’ї Хересу, в Аялоні та в Шаалевіні, але, коли міць нащадків Йосифа стала потужнішою, вони стали працювати на примусовій роботі. 
<p>36 Кордони аморейців сягали узвишшя Акраббім, – від Сели й далі вгору. 

<h4>Книга Суддів 2 
<p>1 ГОСПОДНІЙ ангел прийшов з Ґілґала в Бохім, і сказав: Я вивів вас із Єгипту і впровадив вас у край, про який присягався вашим батькам! Тоді Я сказав: Не порушу Мого Заповіту з вами повік. 
<p>2 Але й ви не повинні укладати заповіту з мешканцями цього краю, їхні жертовники зруйнуєте! Але ви Мене не послухали. Чому ж ви так учинили? 
<p>3 Тому і Я вирішив: Не проганятиму їх від вас! Вони будуть вашими ворогами, а їхні боги стануть для вас пасткою! 
<p>4 І сталося, коли ГОСПОДНІЙ ангел промовив ці слова до всіх ізраїльтян, то народ здійняв лемент і плач. 
<p>5 Тому й назвали ту місцевість Бохім, тобто "Ті, що плачуть". Там вони принесли ГОСПОДУ жертви. 
<p>6 Тоді Ісус відпустив народ, і всі ізраїльтяни розійшлись у свої наділи, аби оволодіти краєм. 
<p>7 І служив народ ГОСПОДУ в усі дні життя Ісуса та в усі дні життя старійшин, які далі жили після Ісуса, які бачили всі великі діяння ГОСПОДНІ, які Він учинив для Ізраїлю. 
<p>8 І помер Ісус, син Навина, раб ГОСПОДНІЙ, у віці ста десяти років. 
<p>9 Його поховали в межах його спадщини, в Тімнат-Хересі, на Єфремовій горі, що на північ від гори Ґааш. 
<p>10 І все те покоління також приєдналося до своїх батьків, а після них постало інше покоління, що не знало ГОСПОДА, а також тих діянь, які Він учинив для Ізраїлю. 
<p>11 І чинили ізраїльтяни зло в очах ГОСПОДА, і служили Ваалам. 
<p>12 Вони залишили ГОСПОДА, Бога своїх батьків, Який вивів їх з Єгипетського краю, і пішли за іншими богами, – за богами навколишніх народів. І поклонялися їм, і гнівили ГОСПОДА. 
<p>13 Вони залишили ГОСПОДА і служили Ваалу та Астарті. 
<p>14 Тому ГОСПОДНІЙ гнів запалав на Ізраїль, і Він віддав їх у руки злочинців, які їх грабували, – віддав їх у руки їхніх ворогів, які були довкола, так що вони вже не змогли встояти перед своїми ворогами. 
<p>15 В усьому, що б вони не розпочинали, ГОСПОДНЯ рука була їм на зло, – як і попереджав ГОСПОДЬ, та як ГОСПОДЬ їм присягався. І стало їм дуже важко. 
<p>16 Тоді ГОСПОДЬ почав запроваджувати поміж ними суддів, котрі їх рятували від рук їхніх грабіжників. 
<p>17 Але ж вони, чинячи розпусту з чужими богами, не слухались і своїх суддів. Поклоняючись їм, вони швидко зійшли з правдивої дороги, якою йшли їхні прабатьки, котрі дотримувались ГОСПОДНІХ Заповідей! Вони не діяли за їхнім прикладом... 
<p>18 Коли ГОСПОДЬ висував з-посеред них суддів, то з тими суддями перебував і ГОСПОДЬ. Він рятував їх з рук їхніх ворогів протягом усього життя судді, адже ГОСПОДЬ співчував їм, оскільки чув їхні стогони, коли ті ( вороги ) пригноблювали та мучили їх. 
<p>19 Але щойно суддя помирав, вони знову впадали в розпусту, витворяючи гірше від своїх батьків; слідуючи за іншими богами, вони їм служили й поклонялися їм, не залишаючи ні своїх поганих звичок, ні своєї злочинної поведінки. 
<p>20 Тому знову запалювався ГОСПОДНІЙ гнів на Ізраїль. Він говорив: Оскільки цей народ порушив Мій Заповіт, який Я уклав з їхніми прабатьками, й він не слухається Мого голосу, 
<p>21 тому Я більше не проганятиму з-перед них жодного з тих народів, які залишив Ісус ще до своєї смерті, 
<p>22 аби ще раз пересвідчитись через них щодо Ізраїлю, – чи вони будуть дотримуватись ГОСПОДНЬОЇ дороги, й ходитимуть нею, як дотримувались їхні прабатьки, чи зійдуть з неї. 
<p>23 Ось чому ГОСПОДЬ залишив деякі народи, не проганяючи їх зразу, й не віддав їх у руки Ісуса. 

<h4>Книга Суддів 3 
<p>1 А оце ті народи, які залишив ГОСПОДЬ в Ханаанській землі, аби через них випробувати Ізраїль, – усіх тих, котрі не знали про всі війни в Ханаані, 
<p>2 і лише з єдиною метою, аби наступні покоління Ізраїлю зрозуміли й самі навчились воювати, оскільки раніше такого досвіду у них не було. 
<p>3 Такими народами були п’ять князівств филистимців, а також усі ханаанці, сидонці та гіввійці, які живуть на горі Ліван, – від гори Баал-Хермон і до входу в Хамат. 
<p>4 Вони залишились для того, аби через них випробовувати Ізраїль, й переконатись, чи вони будуть дотримуватись ГОСПОДНІХ Заповідей, які Він заповів їхнім прабатькам через Мойсея. 
<p>5 Тому ізраїльтяни й мешкали серед ханаанців, хеттейців, аморейців, періззейців, гіввійців і євусейців. 
<p>6 Вони брали собі їхніх дочок за дружин, а своїх дочок віддавали за дружин їхнім синам, й служили їхнім богам. 
<p>7 Таким чином ізраїльтяни творили злочин перед ГОСПОДОМ, – забувши про ГОСПОДА, свого Бога, вони служили Ваалам і ашерам. 
<p>8 Тоді запалав ГОСПОДНІЙ гнів на Ізраїль, і Він віддав їх у руки Кушан-Рішатаїма, царя Арам-Нагараїма. Ізраїльтяни служили Кушан-Рішатаїму вісім років. 
<p>9 Коли ж ізраїльтяни заголосили до ГОСПОДА про допомогу, ГОСПОДЬ підняв визволителя Ізраїлю, котрий їх врятував, – Отніїла, сина Кеназа, – молодшого брата Халева. 
<p>10 На ньому був ГОСПОДНІЙ Дух, і він став суддею Ізраїлю. Він розпочав війну, й ГОСПОДЬ віддав у його руки Кушан-Рішатаїма, арамського царя. Він ( Отніїл ) отримав перемогу над Кушан-Рішатаїмом. 
<p>11 Після того край мав спокій сорок років. Але Отніїл, син Кеназа, помер, 
<p>12 і діти Ізраїля продовжували робити зло перед ГОСПОДОМ. Оскільки ж вони не переставали чинити злочини перед ГОСПОДОМ, то ГОСПОДЬ дав силу моавському цареві Еґлону для перемоги над Ізраїлем. 
<p>13 Отже він, об’єднавши навколо себе аммонійців та амалекітянців, вирушив і розгромив Ізраїль, захопивши Місто Пальм ( Єрихон ). 
<p>14 Після цього ізраїльтяни служили моавському цареві Еґлону вісімнадцять років. 
<p>15 Тоді ізраїльтяни знову заголосили до ГОСПОДА про допомогу, й ГОСПОДЬ дав їм визволителя Егуда, сина Ґери, нащадка Веніяміна, – чоловіка, в якого чинною була ліва рука ( лівша ). Ізраїльтяни послали через нього допомогу моавському цареві Еґлону. 
<p>16 Егуд перед тим зробив собі двосічного меча довжиною в лікоть і підперезав його під своїм плащем на своє праве стегно. 
<p>17 Отже, він прибув з даниною до моавського царя Еґлона. Еґлон же був дуже гладкою і повною людиною. 
<p>18 Закінчивши викладати данину, Егуд відіслав людей, котрі несли данину, 
<p>19 а сам повернувся від бовванів, що біля Ґілґала, й сказав Еґлону : Є в мене таємне слово до тебе, царю! А той сказав: Тихо ! Негайно від нього вийшли всі, що стояли біля нього. 
<p>20 Егуд увійшов до нього, коли цар сидів у горішній прохолодній світлиці, призначеній виключно для нього. І Егуд сказав: Маю для тебе слово від Бога. І той підвівся з трону. 
<p>21 Тоді Егуд вихопив своєю лівою рукою меча, що був на його правому стегні, і встромив йому в живіт, 
<p>22 так що за лезом увійшла також рукоятка, й жир зімкнувся навколо леза, оскільки він не витягнув меча з його живота, бо той ввійшов до кінця. 
<p>23 Тоді Егуд вийшов до передпокою, зачинив за собою двері горішньої світлиці і замкнув. 
<p>24 Щойно він вийшов, як прийшли царські слуги, але, побачивши, що двері горішньої світлиці замкнуті, сказали: Напевно, він у прохолодній комірці залагоджує свої потреби. 
<p>25 Вони чекали, аж поки почали непокоїтись: чому той не відчиняє дверей горішньої світлиці. Тоді взяли ключ і відчинили, – аж ось їхній володар лежить на підлозі мертвий! 
<p>26 За той час, поки вони чекали, Егуд утік. Утікаючи, він проминув бовванів, і сховався в Сеірі. 
<p>27 Прибувши сюди, не гаючи часу Егуд затрубив у трубу на Єфремовому узгір’ї; звідти він спустився вже на чолі Ізраїлевих нащадків. 
<p>28 Він ( Егуд ) видав клич: Поспішайте за мною, адже ГОСПОДЬ видав ваших ворогів моавійців у ваші руки! Вони пішли за ним, й захопили йорданські переправи до Моаву, не дозволяючи нікому переходити. 
<p>29 За той час вони знищили близько десяти тисяч моавійців, – усіх високих на зріст і сильних мужів, так що жодний з них не втік. 
<p>30 Того дня Моав був упокорений під владу Ізраїлю, і край мав спокій протягом вісімдесяти років. 
<p>31 Після нього ( Егуда ) постав Шамґар, син Аната, і звичайним довгим києм- рожном для волів знищив близько шістсот чоловік филистимців. Він також визволив Ізраїль. 

<h4>Книга Суддів 4 
<p>1 Після смерті Егуда ізраїльтяни знову почали чинити зло перед ГОСПОДОМ. 
<p>2 Тому ГОСПОДЬ віддав їх у руки ханаанського царя Явіна, який владарював у Хацорі. Головнокомандувачем його війська був Сісера, який мешкав у Харошет-Хаґґоїмі. 
<p>3 І знову ізраїльтяни заволали до ГОСПОДА, адже він ( Явін ) мав дев’ятсот залізних колісниць, і протягом двадцяти років дуже пригноблював ізраїльтян. 
<p>4 Суддею в Ізраїлі в той час була пророчиця, дружина Лаппідота, Девора. 
<p>5 Вона сиділа під пальмою Девори між Рамою та між Бетелем на Єфремовому узгір’ї, а ізраїльтяни приходили до неї, щоб розсуджувати справи. 
<p>6 Вона послала заклик до Барака, Авіноамового сина, з Нефталимового Кедеша, такого змісту: Так говорить ГОСПОДЬ, Бог Ізраїлю: Вирушай і йди до гори Тавор, взявши зі собою десять тисяч мужів з нащадків Нефталима та з нащадків Завулона! 
<p>7 Я ж приведу до тебе, до потоку Кішон, Сісеру, начальника війська Явіна, разом з його колісницями та його військом, і віддам його в твої руки. 
<p>8 А Барак їй відповів: Якщо підеш зі мною, то і я піду, а якщо не підеш зі мною, то не піду і я! 
<p>9 А вона відповіла: Я неодмінно піду з тобою, але тоді слава від того походу, який здійснюватимеш, дістанеться не тобі, адже ГОСПОДЬ видасть Сісеру в руки жінки! Девора встала й вирушила з Бараком до Кедеша. 
<p>10 Тож Барак скликав до Кедеша воїнів від племені Завулона та Нефталима, – десять тисяч мужів пішли разом за ним. Пішла з ним також і Девора. 
<p>11 В той час кенеєць Хевер відокремився від кенейців, тобто від нащадків Ховава, родича Мойсея, і поставив свій намет біля дуба Цаананім, що неподалік Кедеша. 
<p>12 Коли ж Сісері донесли, що Барак, син Авіноама, зійшов на гору Тавор, 
<p>13 то Сісера зібрав усі свої колісниці. У кількості в дев’ятсот залізних бойових колісниць, він вирушив з усім своїм військом з Харошет-Ґоїма до потоку Кішон. 
<p>14 В той час Девора промовила до Барака: Вирушай, адже це той день, у який ГОСПОДЬ видасть Сісеру в твої руки! Ось ГОСПОДЬ вже пішов перед тобою! Тож Барак, разом з десятьма тисячами воїнів зійшов з гори Тавор. 
<p>15 З появою Барака та його виблискуючих мечів на Сісеру з усіма його колісницями та всім його військом ГОСПОДЬ навів сум’яття й паніку, так що Сісера зіскочив з колісниці, й побіг пішки. 
<p>16 Барак же переслідував колісниці та його військо аж до Харошет-Ґоїма. Тоді полягло від меча все військо Сісери, – жоден з воїнів не врятувався. 
<p>17 Що ж до самого Сісери, то він ледве добіг до намету дружини кенейця Хевера, оскільки між хацорським царем Явіном та між родиною кенейця Хевера був мир. 
<p>18 Яїл вийшла назустріч Сісері й сказала йому: Зайди, мій володарю, зайди до мене, – не бійся! Він зайшов до неї в намет, і вона накрила його покривалом. 
<p>19 Тоді він її попросив: Дай мені, будь ласка, трохи напитись води, бо мене мучить спрага. Вона відкрила бурдюк з молоком, напоїла його і знову накрила. 
<p>20 Він же сказав їй: Стань при вході в намет і, якщо хтось прийде й запитає тебе, чи тут хтось є, то відповідай: Немає нікого! 
<p>21 Потім Яїл, дружина Хевера, взяла наметовий кілок, вхопила в руку молоток і крадькома підійшла до нього. Він, змучений, міцно спав. Підступивши, вона вбила кілок у його скроню, так що він увійшов у землю. Так він ( Сісера ) помер. 
<p>22 Побачивши Барака, який переслідував Сісеру, Яїл вийшла йому назустріч і промовила до нього: Ходи-но, я покажу тобі чоловіка, якого ти шукаєш! Увійшовши в намет, він побачив мертвого Сісеру з кілком у своїй скроні!.. 
<p>23 У той день Бог упокорив перед ізраїльтянами ханаанського царя Явіна. 
<p>24 Після цього рука ізраїльтян зміцнювалась і ставала все тяжчою над ханаанським царем Явіном, доки вони цілком не знищили цього ханаанського володаря на ім’я Явін. 

<h4>Книга Суддів 5 
<p>1 Того дня Девора та Барак, син Авіноама, заспівали пісню такого змісту: 
<p>2 За те, що в Ізраїлі постають вожді, й народ добровільно підіймається на боротьбу, благословіте ГОСПОДА ! 
<p>3 Послухайте, царі, візьміть до уваги вельможі! Адже я співатиму ГОСПОДУ, я вихвалятиму ГОСПОДА, Бога Ізраїлю! 
<p>4 ГОСПОДИ, коли Ти виходив із Сеіру, коли вирушав Ти з полів едомських, то здригалась земля, небеса проливались дощем, а хмари кропили водою. 
<p>5 Гори плавились від присутності ГОСПОДА, – як отой Сінай перед ГОСПОДОМ, Богом Ізраїлю. 
<p>6 За днів Шамґара, сина Аната, як і за днів Яїли, спорожніли дороги, так що подорожні, які ходили прямими дорогами, мусили йти обхідними стежками. 
<p>7 Не стало селян в Ізраїлі, вони перевелись, аж поки не повстала я, Девора; адже я стала матір’ю в Ізраїлі! 
<p>8 Коли обрали собі нових богів, тоді почалась в брамах війна; хіба можна було перед тим побачити щит або спис у сорока тисяч Ізраїлю?! 
<p>9 Серце моє – з керівниками Ізраїлю, а також з добровольцями народу, – благословіте ГОСПОДА ! 
<p>10 Ви, котрі їздите на білих ослицях, котрі засідаєте на килимах, або проходжаєтесь дорогами, прославляйте, і то 
<p>11 голосніше від тих, котрі ділять здобич біля криниць, – скрізь сповіщайте про благодіяння ГОСПОДНІ ; благодіяння учинені для населення Ізраїлю. Після цього ГОСПОДНІЙ народ подався до своїх брам. 
<p>12 Прокинься, прокинься, Деворо! Збудися, підіймись і заспівай пісню! Повстань, Бараку, й захоплюй у полон, поневолюй своїх бранців, Авіноамів сину! 
<p>13 Тоді й залишок приєднавсь до вельмож, – ГОСПОДНІЙ народ пішов зі мною проти витязів! 
<p>14 Прийшли воїни з нащадків Єфрема, чиє коріння в краю Амалека; за тобою пішли веніямінці, приєднавшись до твоїх воїнів. Від Махіра прийшли провідники, а від племені Завулона ті, що володіють тростинами писарів. 
<p>15 З Деворою можновладці племені Іссахара, – нащадки Іссахара, разом з Бараком, в одному строю кинулись у долину. І лише загони нащадків Рувима у великих роздумах… 
<p>16 Для чого ти сидів без діла між двома кошарами, – хіба для того щоб вислуховувати мекання овець?! Так, у загонах нащадків Рувима – великі вагання... 
<p>17 Гілеад живе собі спокійно з іншого боку Йордану. А Дану чого боятися з кораблями? Покоління Асира замешкало собі на морському узбережжі, живе спокійно біля своїх заток. 
<p>18 І лише нащадки Завулона кинули виклик смерті, а з ними покоління Нефталима на плоскогір’ях полів. 
<p>19 Прийшли царі, й почалась битва, – ханаанські царі запекло воювали під Таанахом біля вод Меґіддо, але срібло так і не дісталось їм на здобич... 
<p>20 Навіть небесні зорі вступили у битву, – зі своїх орбіт воювали зі Сісерою; 
<p>21 потік Кішон позмивав їх, стародавній потік, кішонський потік! Сповнись мужністю, душе моя! 
<p>22 Доноситься тупіт кінських копит від шаленого бігу, – від швидкої їзди їхніх вершників! 
<p>23 Прокляніть Мероз, – сказав ГОСПОДНІЙ ангел, – неодмінно прокляніть його мешканців через те, що вони не прийшли на допомогу ГОСПОДУ ! Не прийшли допомогти ГОСПОДУ в боротьбі з ворожими воїнами! 
<p>24 Благословенна з-поміж жінок Яїл, дружина кенейця Хевера, – серед інших жінок у наметах вона особливо буде благословенною. 
<p>25 Він попросив води, а вона дала молока, – у чаші витязів піднесла йому вершки. 
<p>26 Свою ліву руку простягнула до кілка, а в свою правицю взяла молоток робітника! Вона молотком вдарила Сісеру й розбила йому голову, – наскрізь пробила його скроню. 
<p>27 Він звалився до її ніг, – впав і лежить; до її ніг схилився і впав! На тому місці, куди поточився, нещасний і помер... 
<p>28 Виглядає у вікно і голосить за віконними ґратами матір Сісери. Чому бариться з прибуттям його ( сина ) колісниця? Чому не чути тупотіння його коней? 
<p>29 Відповідають їй досвідчені жінки-княгині, – та й вона сама себе потішає: 
<p>30 Напевно вони натрапили й ділять здобич: по одній дівчині, а то й по дві на кожного воїна; а частка Сісери, – різнокольорова одежа, як здобич. А для нас зі здобичі – по дві гаптовані різнобарвні тканини, аби пов’язати довкола шиї… 
<p>31 Такий кінець усіх Твоїх ворогів, ГОСПОДИ ! А ті, котрі Тебе люблять уподібняться сонцю, коли воно сходить в усій своїй силі!.. Після цього край мав спокій сорок років. 

<h4>Книга Суддів 6 
<p>1 Але ізраїльтяни знову почали творити зло перед ГОСПОДОМ, і ГОСПОДЬ віддав їх на сім років у руки мідіянців. 
<p>2 Важкою стала рука мідіянців над Ізраїлем. Тому ізраїльтяни зі страху перед мідіянцями змушені були робити собі в горах сховища, – печери й недоступні місця в скелях. 
<p>3 Часто траплялось: щойно ізраїльтяни засіють поля, – наскочать мідіянці, амалекітянці та інші племена зі сходу, влаштовують 
<p>4 проти них табори й нищать весь урожай краю аж до околиць Гази, не залишаючи на прожиток Ізраїлю нічого: ні вівці, ні вола, ні осла. 
<p>5 Адже вони приходили разом зі своєю худобою та зі своїми наметами; їх прибувало так багато, наче рої сарани, – адже ні їм, ні їхнім верблюдам не було числа. Вони приходили, щоб спустошувати край. 
<p>6 Через набіги мідіянців край цілком зубожів, і тоді ізраїльтяни почали волати до ГОСПОДА. 
<p>7 Коли ізраїльтяни волали до ГОСПОДА про захист від мідіянців, 
<p>8 то ГОСПОДЬ послав до ізраїльтян чоловіка-пророка, який сказав їм: Так говорить ГОСПОДЬ, Бог Ізраїлю: Я вивів вас із Єгипту, – випровадив вас з країни поневолення. 
<p>9 Я визволив вас від рук єгиптян і від усіх ваших гнобителів. Прогнавши їх з-перед вас, Я дав вам їхні землі. 
<p>10 Тоді Я вам сказав: Я – ГОСПОДЬ, ваш Бог, тому не бійтесь аморейських богів, у краю яких ви живете! Але ж ви не послухались Мого голосу. 
<p>11 Після того прийшов ГОСПОДНІЙ ангел, і сів в Офрі під дубом Йоаша, нащадка Авієзера, в той час коли його син, Гедеон, ховаючись від мідіянців, молотив пшеницю у чавильні для винограду. 
<p>12 ГОСПОДНІЙ ангел з’явився йому і привітав його: ГОСПОДЬ з тобою, хоробрий воїне! 
<p>13 А Гедеон йому відповів: О, мій Владико! Якщо ГОСПОДЬ є з нами, то чому нас усе це спіткало? Де всі ті Його чудеса, про які нам розповідали наші батьки, кажучи: Хіба не ГОСПОДЬ вивів нас із Єгипту? А тепер ГОСПОДЬ залишив нас, віддавши нас у руки мідіянців! 
<p>14 Але ГОСПОДЬ, повернувшись до нього, сказав: Іди і, як могутній воїн, врятуй Ізраїль з рук мідіянців! Адже Я тебе посилаю! 
<p>15 Та Гедеон йому відповів: О, мій Владико! Як же я врятую Ізраїль? Адже моя родина найбідніша в племені Манассії, а я наймолодший у сім’ї свого батька. 
<p>16 Але ГОСПОДЬ запевнив його: Я буду з тобою, і ти знищиш мідіянців, як одного чоловіка. 
<p>17 Однак Гедеон попросив Його: Якщо я знайшов милість у Твоїх очах, то покажи мені якусь ознаку, що це Ти розмовляєш зі мною! 
<p>18 Отже, не відходь звідси, доки я не повернусь до Тебе й не принесу мій дар, який покладу перед Тобою. А Той відповів: Я залишатимусь тут, доки ти не повернешся. 
<p>19 Гедеон пішов і приготував козеня з отари, а також прісні хліби з однієї ефи борошна; він поклав м’ясо в кошик, а юшку налив у горщик і приніс до Нього під дуб, та й поклав перед Ним. 
<p>20 А Божий ангел сказав йому: Візьми м’ясо та прісні хліби й поклади на он тому камені, а юшку вилий на них. Гедеон так і зробив. 
<p>21 ГОСПОДНІЙ ангел простягнув палицю, яку тримав у руці, та її кінцем доторкнувся до м’яса й прісного хліба, – і вийшов вогонь зі скелі, й поглинув м’ясо та прісні хліби. І ГОСПОДНІЙ ангел зник з-перед його очей. 
<p>22 Тоді Гедеон усвідомив, що це дійсно був ГОСПОДНІЙ ангел, тому Гедеон вигукнув: Горе мені, Владико ГОСПОДИ, адже я бачив ГОСПОДНЬОГО ангела обличчям в обличчя! 
<p>23 Але ГОСПОДЬ сказав йому: Мир тобі! Не бійся, – ти не помреш! 
<p>24 І збудував там Гедеон жертовник ГОСПОДУ, й назвав його: ГОСПОДЬ – це мир! Він ще й досі є в Авієзеровій Офрі. 
<p>25 І сталося тієї ночі, що ГОСПОДЬ сказав йому: Візьми тельця зі стада твого батька, і другого бичка, семилітнього, та зруйнуй жертовник Ваала, який належить твоєму батькові, а ашеру, що біля нього, зрубай. 
<p>26 І збудуй жертовник ГОСПОДУ, твоєму Богові, на вершині цієї твердині, у належному порядку. Тоді візьми того другого бичка, і принеси його в жертву всепалення на дровах ашери, яку ти зрубаєш. 
<p>27 Тож Гедеон взяв десять чоловік зі своїх слуг, і вчинив так, як сказав йому ГОСПОДЬ. І сталося, через те, що боявся домашніх свого батька та мешканців міста, не став робити це вдень, а зробив уночі. 
<p>28 І повставали рано-вранці мешканці міста, аж ось жертовник Ваала розбитий, а ашера, що біля нього, зрубана, а другий бичок принесений в жертву на збудованому жертовнику. 
<p>29 І питали одне одного: Хто таке міг зробити? Тож вони досліджували і шукали, та й сказали: Це зробив Йоашів син Гедеон! 
<p>30 Тоді мешканці міста сказали до Йоаша: Виведи свого сина, і нехай він помре, бо зруйнував жертовника Ваала та зрубав ашеру, яка була біля нього! 
<p>31 Але Йоаш відповів усім, котрі стояли навколо нього: Хіба це вам заступатись за Ваала? Хіба це ви маєте його рятувати? Хто заступатиметься за нього, той до ранку сам загине! Адже якщо він є богом, нехай він сам за себе і постоїть, оскільки зруйновано саме його жертовник! 
<p>32 Того дня Гедеона назвали Єрувваал, сказавши: Нехай з ним ( Гедеоном ) судиться Ваал за те, що він зруйнував його жертовника. 
<p>33 Якраз тоді всі мідіянці, амалекітянці, а також східні племена, об’єдналися разом, перейшли Йордан й отаборились у Єзреельській долині. 
<p>34 В той час ГОСПОДНІЙ Дух зійшов на Гедеона, й він затрубив у трубу, скликавши таким чином увесь рід Авієзера, аби йти за ним. 
<p>35 Крім того, Гедеон розіслав вісників до всього племені Манассії; вони також зібрались навколо нього. Він послав гінців і до Асира, до Завулона та до Нефталима, – і вони приєднались до нього. 
<p>36 І Гедеон сказав Богові: Якщо моєю рукою будеш рятувати Ізраїль, як Ти обіцяв, 
<p>37 то ось я кладу на току вовняну шкуру; якщо роса впаде лише на саме руно шкури, а вся земля навколо буде сухою, то я знатиму, що Ти спасаєш Ізраїль моєю рукою, як Ти говорив. 
<p>38 Так і сталось: вставши на другий день уранці, він віджав шкуру, вичавивши з руна шкури повну чашу води. 
<p>39 Але Гедеон знову промовив до Бога: Нехай не запалає проти мене Твій гнів, якщо я попрошу Тебе ще раз. Дозволь мені ще раз зробити пробу на шкурі: тож нехай тільки саме руно шкури залишиться сухим, тоді як навколо на землі буде роса. 
<p>40 Наступної ночі Бог так і учинив: було сухим лише саме руно шкури, а на всій землі навколо була роса. 

<h4>Книга Суддів 7 
<p>1 Уранці Єрувваал, тобто Гедеон, виступив з усім народом, що був з ним; вони отаборились біля джерела Харод. Табір мідіянців був розташований у долині з північного боку пагорба Море. 
<p>2 Тоді ГОСПОДЬ сказав Гедеону: Надто численне в тебе військо; Я не зможу віддати мідіянців у ваші руки, аби пізніше Ізраїль не вихвалявся переді Мною, кажучи: Ми самі себе врятували! 
<p>3 Тому оголоси, щоб почув кожен у війську, й скажи: Хто боязливий й тремтить від страху, нехай повертається додому, негайно залишивши Гілеадське узгір’я. Таким чином зразу відійшло двадцять дві тисячі чоловіків, а десять тисяч залишилося. 
<p>4 Але ГОСПОДЬ промовив до Гедеона: Ще надто багато людей залишилось. Тож веди їх до води, і там, замість тебе, Я їх випробую. Буде так: той, на кого Я тобі вкажу: Цей піде з тобою! – той і піде з тобою, проте жоден з тих, про кого тобі скажу: Цей не піде з тобою, – такий не повинен залишатись. 
<p>5 Отже, Гедеон привів народ до води. Там ГОСПОДЬ сказав йому: Кожного, хто хлебтатиме воду язиком, як хлепче собака, постав такого окремо; так само постав окремо кожного, хто буде пити, стаючи навколішки. 
<p>6 В результаті кількість тих, котрі зачерпували воду рукою й, підносячи до рота, хлептали, виявилось триста чоловік, а решта всіх людей, щоб напитись води, ставали навколішки. 
<p>7 І ГОСПОДЬ сказав Гедеонові: Отими трьома сотнями мужів, які хлептали воду, Я вас врятую і віддам мідіянців у твої руки, а решта всіх мужів народу нехай повертаються, – кожен у свою місцевість. 
<p>8 Тож вони взяли запаси їжі для військового загону та їхні сурми, а решту всіх ізраїльських воїнів Гедеон відіслав до своїх наметів, затримавши біля себе лише триста мужів. А в цей час табір мідіянців стояв нижче від них, у долині. 
<p>9 І от тієї ночі ГОСПОДЬ звелів Гедеону: Вставай, і можеш нападати на ворожий табір, оскільки Я його віддав у твої руки! 
<p>10 Якщо ж боїшся негайно вирушати, то спустися зі своїм слугою Пурою до табору сам 
<p>11 і послухай, що там говорять. Після того ти наберешся сміливості й нападеш на табір. Отже, Гедеон разом зі своїм слугою Пурою спустились до крайнього намету озброєних охоронців табору. 
<p>12 У той час мідіянці, амалекітянці та інші племена сходу, які розташувались у долині, були настільки численні, наче сарана, – навіть їхніх верблюдів було без ліку, – їх було так багато, як піску, що на березі моря. 
<p>13 Коли Гедеон підійшов до крайнього намету, то почув, як один воїн розповідав своєму товаришу сон. Він говорив, що йому наснилось: Дивлюсь, – каже він, – аж котиться по табору мідіянців буханець ячмінного хліба; він вдарив у намет так, що намет впав, перевернувся й зруйнувався. 
<p>14 Відповідаючи, його товариш сказав: Це ніщо інше, як тільки меч ізраїльтянина Гедеона, Йоашового сина! Бог видав у його руки мідіянців і весь цей табір! 
<p>15 Почувши розповідь про сон та його тлумачення, Гедеон віддав славу Богу, повернувся до ізраїльського табору і сказав: Вставайте, бо ГОСПОДЬ віддав у ваші руки табір мідіянців! 
<p>16 Розділивши триста чоловіків на три загони, він сказав, аби кожен воїн взяв у руки сурму та порожній глечик; всередині глечиків мають бути смолоскипи. 
<p>17 Гедеон сказав їм: Дивіться на мене й робіть те, що робитиму я! Ось я йду на самий край табору, й що там робитиму я, те робіть і ви. 
<p>18 Щойно засурмлю я разом з усіма тими, що зі мною, то сурміть тоді й ви довкола всього табору, голосно вигукуючи: За ГОСПОДА та Гедеона! 
<p>19 Отже, Гедеон і ті сто воїнів, що були з ним, прийшли до краю мідіянського табору, на початку середньої нічної сторожі, зразу після зміни вартових; вони засурмили й розбили глечики, що були в їхніх руках. 
<p>20 У ту мить засурмили також усі три загони й розбили свої глечики; тепер кожен з них тримав у своїй лівій руці смолоскип, а в своїй правій руці – сурму, щоб сурмити, вигукуючи: Меч ГОСПОДА та Гедеона! 
<p>21 Кожен з них стояв на своєму місці довкола табору, в той час як у самому таборі мідіянців метушились, бігали, кричали й кинулись утікати. 
<p>22 Тоді, коли триста сурем сурмили, ГОСПОДЬ у мідіянському таборі обернув їхні мечі один проти одного, і весь табір почав бігти до Бет-Шітти, в напрямку Церери та кордону Авел-Мехоли, що неподалік Таббати. 
<p>23 Терміново були скликані ізраїльські мужі з племені Нефталима та Асира, а також усе плем’я Манассії, – всі кинулись у погоню за мідіянцями. 
<p>24 Крім того, Гедеон направив гінців на Єфремове узгір’я з наказом: Спускайтесь назустріч мідіянцям й відітніть їм переправу через води Йордану неподалік Бет-Бари. Тож відгукнулись на заклик усі чоловіки племені Єфрема, котрі захопили всі водні переправи вздовж Йордану аж до Бет-Бари. 
<p>25 Упіймали також двох мідіянських князів: Орева та Зеева. Орева вони стратили біля скелі Орева, а Зеева вбили коло зеевської чавильні, після чого переслідували мідіянців. Голови Орева і Зеева принесли до Гедеона на протилежний бік Йордану. 

<h4>Книга Суддів 8 
<p>1 Єфремові мужі були вкрай обурені й дорікали Гедеону, говорячи: Чому ти з нами так учинив, що не покликав нас, коли йшов воювати з мідіянцями? 
<p>2 А він їм відповів: Що я таке вчинив, порівняно з тим, що зробили ви? Хіба збирання Єфремом рештки виногрон не краще за весь врожай винограду Авієзера? 
<p>3 У ваші руки ГОСПОДЬ віддав князів мідіянців – Орева та Зеева! А що таке вчинив я порівняно з вами? Після цих слів їхнє обурення супроти нього вгамувалось. 
<p>4 Отже, вкрай стомлені в погоні за ворогом, Гедеон, разом з трьохстами воїнів, підійшов до Йордану, і переправився на інший бік. 
<p>5 Він попросив мешканців Суккота: Дайте, будь ласка, моїм людям хліба, адже вони втомились у погоні за мідіянськими царями Зевахом й Цалмунною. 
<p>6 Але князі Суккота відповіли: Хіба Зевах і Цалмунн уже в твоїх руках, щоб нам давати хліб твоєму війську? 
<p>7 І Гедеон відповів: Гаразд! Але коли ГОСПОДЬ віддасть Зеваха і Цалмунна в мої руки, то я буду молотити ваші тіла терниною пустелі й колючками глоду. 
<p>8 Звідти він пішов до Пенуела, і повторив там своє прохання. Мешканці Пенуела відповіли йому так само, як сказали мешканці Суккота. 
<p>9 Тоді Гедеон пообіцяв і мешканцям Пенуела, говорячи: Коли я з миром повернуся, то зруйную вашу фортецю! 
<p>10 Зевах та Цалмунн зі своїм військом, близько п’ятнадцяти тисяч чоловік, які залишилися з усього табору племен сходу зупинились у Каркорі. Проте тих, котрі полягли в бою, було сто двадцять тисяч воїнів, озброєних мечами. 
<p>11 Далі Гедеон пішов шляхом кочівників у наметах, на схід від Новаха та Йоґвега, й розгромив табір ( мідіянців ), який безпечно відпочивав. 
<p>12 Але Зевах та Цалмунн утекли; він ( Гедеон ) кинувся їх наздоганяти, й захопив обох мідіянських царів; Зеваха й Цалмунна, навівши страх на весь військовий табір. 
<p>13 Повертаючись з битви Гехареським схилом, Гедеон, син Йоаша, 
<p>14 захопив юнака з мешканців Суккота, й допитав його. Той написав йому імена можновладців Суккота та його старійшин, – всього сімдесят сім мужів. 
<p>15 Прибувши до мешканців Суккота, Гедеон сказав: Ось Зевах і Цалмунн, через яких ви глузували наді мною, кажучи: Хіба Зевах і Цалмунн вже в твоїх руках, що ми маємо давати хліб твоєму втомленому війську? 
<p>16 Тож він зібрав можновладців та старійшин міста; він взяв також гілки тернини пустелі та колючого глоду і відшмагав ними цих мужів Суккота. 
<p>17 Потім він зруйнував фортецю Пенуела, й стратив чоловіків міста. 
<p>18 Тоді Гедеон запитав Зеваха та Цалмунна: Як виглядали ті мужі, яких ви вбили на Таворі ? А вони відповіли: Так, як ти, – подібні до тебе, а з вигляду, немов царевичі. 
<p>19 Це мої брати, – сказав Гедеон, – сини моєї матері! Як живий ГОСПОДЬ, якби ви залишили їх живими, я пощадив би вас! 
<p>20 Після цього він сказав своєму первородному сину, Єтерові: Встань і страть їх! Але хлопець зі страху навіть не витяг свого меча, оскільки був ще молодим. 
<p>21 Тому Зевах і Цалмунн сказали: Підійди, і сам вбий нас, адже не кожному чоловіку таке під силу! Тож Гедеон встав, й убив обох, Зеваха та Цалмунна, після чого забрав прикраси, які були на шиях їхніх верблюдів. 
<p>22 Після тих подій ізраїльтяни звернулись з проханням до Гедеона: Владарюй над нами, – ти, твій син, і твій онук, адже ти нас врятував від гноблення мідіянців! 
<p>23 Але Гедеон відповів: Не буду я владарювати над вами; так само не владарюватиме над вами і мій син, – ГОСПОДЬ буде владарювати над вами! 
<p>24 Проте маю до вас прохання, – додав Гедеон, – нехай кожен з вас дасть мені зі своєї здобичі по сережці! Адже мідіянці, яких вони перемогли, носили золоті сережки, оскільки були ізмаїльцями. 
<p>25 Вони відповіли: Ми охоче це зробимо! Тож вони розстелили плащ, і кожен з них кинув по одній сережці зі своєї здобичі. 
<p>26 Загальна вага золотих сережок, які він випросив, була тисяча сімсот шеклів золота, окрім бляшок-півмісяців, ланцюжків-підвісок і пурпурових шат, які носили мідіянські царі, та крім нашийників, що були на шиях верблюдів ворога. 
<p>27 З усього золота Гедеон виготовив ефод, і помістив його в своєму місті, в Офрі. Він ( ефод ) став причиною розпусти всього Ізраїлю і пасткою для самого Гедеона та його родини. 
<p>28 Що ж до мідіянців, то вони були упокорені Ізраїлем та більше не підносили своєї голови; край мав спокій протягом сорока років, поки був живий Гедеон. 
<p>29 Отже, Єрувваал, син Йоаша, прийшов й поселився у власному домі. 
<p>30 У Гедеона було сімдесят синів, що вийшли з його стегна, оскільки він мав багато жінок. 
<p>31 А його наложниця, яка мешкала в Сихемі, також народила йому сина, якого він назвав Авімелехом. 
<p>32 Помер Гедеон, син Йоаша, в глибокій старості, й був похований у гробниці свого батька Йоаша, в Авієзеровій Офрі. 
<p>33 І сталося, коли Гедеон помер, то ізраїльтяни відвернулися від ГОСПОДА й чинили блуд з Ваалами, зробивши своїм богом Ваал-Беріта. 
<p>34 Забули ізраїльтяни ГОСПОДА, свого Бога, Котрий визволяв їх від усіх їхніх навколишніх ворогів. 
<p>35 Вони залишились невдячними і до родини Єрувваала-Гедеона за всі ті добродійства, які він учинив для Ізраїлю. 

<h4>Книга Суддів 9 
<p>1 Авімелех, син Єрувваала, прийшов у Сихем, до братів своєї матері, й звернувся до них та до всього роду батьківського дому своєї матері з такими словами: 
<p>2 Запитайте так, аби почули всі знатні люди Сихема: Що для вас краще, чи щоб над вами владарювали сімдесят мужів, тобто всі сини Єрувваала, чи щоб владарював над вами один муж? І пам’ятайте, що я є вашою кісткою і вашим тілом. 
<p>3 Тож брати його матері усі ті слова переказали всім сихемським мешканцям, схиляючи їхні серця до Авімелеха й переконуючи їх тим, що він є нашим братом! 
<p>4 Вони дали йому сімдесят срібняків із капища Ваал-Беріта, на які Авімелех найняв легковажних і зухвалих людей, котрі пішли за ним. 
<p>5 Він несподівано нагрянув на дім свого батька в Офрі й стратив на одному камені своїх братів, – сімдесятьох мужів, синів Єрувваала. Залишився лише наймолодший син Єрувваала, Йотам, оскільки заховався. 
<p>6 Після цього зібралися всі мешканці Сихема, разом зі знатними людьми дому Мілло, й пішли до священного Дуба-стовпа, що неподалік Сихема, й проголосили Авімелеха царем. 
<p>7 Коли про це сповістили Йотаму, то він зійшов на вершину гори Герізім і голосно заволав до них: Послухайте мене, мешканці Сихема, щоб і вас послухав Бог. 
<p>8 Одного разу зібрались дерева, аби помазати над собою царя. Сказали вони оливковому дереву: Будь нашим царем! 
<p>9 Та оливкове дерево їм відповіло: Хіба я можу занедбати свою олію, яка в мені, та якою вшановують богів та людей, лише для того, щоб хитатись вершиною над іншими деревами? 
<p>10 Тоді запропонували дерева смоківниці: Іди та стань нашим царем! 
<p>11 Але смоківниця їм відповіла: Невже мені занедбати свої солодощі й мої смачні плоди та йти, щоб лише верховодити над деревами? 
<p>12 Попросили тоді дерева виноградну лозу: Іди й стань нашим царем! 
<p>13 Але виноградна лоза відповіла: Невже мені перестати давати вино, яке розвеселяє богів і людей, та йти, щоб хитатись вершиною над іншими деревами? 
<p>14 Нарешті, всі дерева звернулись до тернини: Стань ти нашим царем! 
<p>15 А тернина відповіла деревам: Якщо ви й справді хочете помазати мене на царя над вами, то приходьте й сховайтесь у моїй тіні! А якщо ні, то вийде вогонь з тернини й поглине ліванські кедри! 
<p>16 Отже, подумайте, чи ви вірно й справедливо вчинили, поставивши царем Авімелеха?! Чи ви чесно повелися з Єрувваалом і з його родиною? Чи ви у відповідності з його добродійствами йому відплатили?! 
<p>17 Адже саме мій батько бився за вас, і був готовий за вас віддати життя; він визволив вас з рук мідіянців. 
<p>18 А ви сьогодні повстали проти родини мого батька й стратили його синів, – сімдесят мужів на одному камені, поставивши царем над мешканцями Сихема сина його рабині, Авімелеха, лише тому, що він є вашим братом! 
<p>19 Якщо ви вважаєте, що сьогодні чесно й справедливо вчинили з Єрувваалом та його родиною, то тіштесь Авімелехом, а він нехай тішиться вами! 
<p>20 Але якщо підступно, то нехай вийде вогонь з Авімелеха, й поглине мешканців Сихема разом з домом Мілло! Але нехай також вийде вогонь від мешканців Сихема та з фортеці Мілло й поглине Авімелеха! 
<p>21 Після цього Йотам поспішив утекти й прибув до Беери. Там, подалі від свого брата Авімелеха, він і оселився. 
<p>22 Тож Авімелех владарював над Ізраїлем три роки. 
<p>23 Але Бог попустив злому духові посіяти ворожнечу між Авімелехом та між мешканцями Сихема, так що мешканці Сихема зрадили Авімелеха. 
<p>24 Надійшов час відплати за смерть сімдесяти синів Єрувваала, аби їхня кров впала на їхнього брата Авімелеха, котрий убив їх, а також на мешканців Сихема, котрі допомогли йому здійснити вбивство власних братів. 
<p>25 Сталось так, що мешканці Сихема почали влаштовувати проти його ( Авімелеха ) людей на верхів’ях гір засідки, й грабували всіх, хто повз них дорогою проходив. Про те повідомили Авімелеха. 
<p>26 В той час прийшов у Сихем Ґаал, син Еведа, разом зі своїми братами, й мешканці Сихема йому довірились. 
<p>27 Вони виходили в поле, збирали в своїх виноградниках виноград, вичавлювали його й бенкетували; після того йшли в капище свого бога, їли, пили й проклинали Авімелеха. 
<p>28 І тут Ґаал, син Еведа, заявив: Хто такий Авімелех, і чому сихемці мали б йому служити? Хіба він не син Єрувваала, а Зевул не його намісник? Служіть людям Гамора, батька Сихема? Тож чому ми будемо служити Авімелеху ? 
<p>29 Якби я мав владу над цим народом, я прогнав би Авімелеха, заявивши Авімелехові: Збирай своє військо й виступай! 
<p>30 Коли ж голова міста Зевул, почув слова Ґаала, Еведового сина, то дуже розлютився. 
<p>31 Він крадькома послав гінців до Авімелеха з повідомленням: Оце прибув до Сихема Ґаал, син Еведа зі своїми братами й підбурюють проти тебе місто. 
<p>32 Тому негайно вирушай уночі, разом зі своїм загоном, і влаштуй у полі засідку. 
<p>33 А завтра вранці, зі сходом сонця, встань і напади на місто. Коли ж він зі своїм загоном виступить проти тебе, то вчини з ними те, на що ти спроможний. 
<p>34 Тож Авімелех, разом зі своїм загоном, вирушив уночі й влаштував проти Сихема засідку з чотирьох боків. 
<p>35 Щойно Ґаал, Еведів син, вийшов і зупинився біля входу в браму міста, як Авімелех зі своїм загоном піднявся зі засідки. 
<p>36 Побачивши людей, Ґаал сказав Зевулові: Дивись, якісь озброєні люди спускаються з гірських вершин! А Зевул відповів йому: Це тіні гір тобі ввижаються людьми. 
<p>37 Ґаал же продовжував говорити, наполягаючи: Але ж, насправді, спускаються озброєні люди зі середини краю, а інший загін рухається дорогою Елон-Меоненім. 
<p>38 Тоді Зевул сказав йому: Де тепер твої уста, якими ти вихвалявся, мовляв: Хто такий Авімелех, щоб ми йому служили? Хіба це не ті люди, яких ти зневажав? Тож тепер виступай і воюй з ними! 
<p>39 Тож Ґаал виступив на чолі сихемських мешканців, й почалась битва з Авімелехом. 
<p>40 Проте Авімелех примусив його ( Ґаала ) втікати перед собою в напрямку до брам міста, але багато сихемців полягло вбитими. 
<p>41 В результаті Авімелех повернувся в Арум, а Зевул прогнав Ґаала разом з його братами, аби вони не мали в Сихемі притулку. 
<p>42 Наступного ранку народ вийшов на поле, про що повідомили Авімелехові. 
<p>43 Тож він узяв озброєних людей, розділив їх на три загони і влаштував у полі засідку. І коли він побачив, народ що виходить із міста, він напав на них і знищив усіх дощенту. 
<p>44 А відбулось усе так : Авімелех і загін, що був з ним, пішли попереду й захопили вхід до брами міста, тоді як інші два загони напали на тих, що були в полі, й винищили їх. 
<p>45 Авімелех воював з містом протягом цілого дня; нарешті він захопив місто, а людей, котрі були в ньому, всіх знищив, а саме місто дощенту зруйнував і засіяв його сіллю. 
<p>46 Довідавшись про це, мешканці сихемської фортеці пішли в укріплене підземелля капища Ел-Беріта. 
<p>47 Коли ж Авімелехові повідомили, що зібралися разом мешканці сихемської фортеці, 
<p>48 то Авімелех з усіма своїми озброєними людьми піднявся на гору Цалмон. Взявши у свої руки сокиру, Авімелех нарубав з дерев галуззя й поклав його собі на плечі, після чого своїм людям наказав: Ви бачили, що робив я, тепер негайно зробіть те ж саме й ви. 
<p>49 Тому кожен воїн з усього війська, нарубавши собі по в’язанці галуззя, вирушили за Авімелехом; вони поклали ті в’язанки навколо укріпленого підземелля й спалили укріплення вогнем. Так загинули всі мешканці сихемської фортеці, – близько тисячі чоловіків і жінок. 
<p>50 Після цього Авімелех вирушив на Тевец, взяв Тевец в облогу й захопив його. 
<p>51 Але посеред міста була укріплена вежа, куди втекли всі чоловіки та жінки, – тобто всі мешканці міста. Вони замкнули за собою вхід й піднялись на дах вежі. 
<p>52 Тоді Авімелех підійшов до вежі, щоб її захопити. Наблизившись до воріт вежі, Авімелех вирішив її підпалити. 
<p>53 Тоді якась жінка кинула на голову Авімелехові шматок жорнового каменя і проломила йому череп. 
<p>54 Він голосно закричав, й негайно покликавши свого слугу-зброєносця, наказав йому: Витягни свій меч і вбий мене, аби потім про мене не говорили: Його вбила жінка! Тож його слуга простромив його мечем, і той помер. 
<p>55 Побачивши, що Авімелех помер, усі ізраїльтяни порозходились по своїх домівках. 
<p>56 Так Бог відплатив Авімелеху за той злочин, який він учинив щодо свого батька, стративши сімдесятьох своїх братів. 
<p>57 Так само й злочин мешканців Сихема Бог обернув на їхні голови; їх спіткало прокляття, проголошене сином Єрувваала, Йотамом. 

<h4>Книга Суддів 10 
<p>1 Після Авімелеха для порятунку Ізраїлю виступив Тола, син Пуа, внук Дода, – муж з племені Іссахара. Він мешкав у Шамірі, що на узгір’ї Єфрема. 
<p>2 Тола був суддею Ізраїлю двадцять три роки. Коли він помер, то був похований у Шамірі. 
<p>3 Після нього постав гілеадець Яір. Він був суддею Ізраїлю двадцять два роки. 
<p>4 В нього було тридцять синів, котрі їздили на тридцяти молодих ослах. Вони мали тридцять міст, які й дотепер існують у Гілеадському краю й називаються Поселеннями Яіра. 
<p>5 Коли Яір помер, то був похований у Камоні. 
<p>6 Проте ізраїльтяни й далі чинили зло в очах ГОСПОДА. Вони служили Ваалам та Астартам, а також богам арамійським, богам сидонським, богам Моаву, богам синів Аммона і богам филистимців. ГОСПОДА вони залишили й не служили Йому. 
<p>7 Тож запалав ГОСПОДНІЙ гнів на Ізраїль, і Він віддав їх у руки филистимців та в руки синів Аммона. 
<p>8 Вони пригноблювали й поневолювали ізраїльтян того часу. Вісімнадцять років вони пригноблювали ізраїльтян, що мешкали на іншому боці Йордану, в аморейському краю, що в Гілеаді. 
<p>9 Тоді аммонійці перейшли Йордан, аби також воювати з Юдою, Веніяміном та домом Єфрема. І було Ізраїлеві дуже важко. 
<p>10 Тоді ізраїльтяни заволали до ГОСПОДА, промовляючи: Згрішили ми перед Тобою, оскільки ми залишили свого Бога, а служили Ваалам. 
<p>11 І ГОСПОДЬ відповів ізраїльтянам: Хіба Я не рятував вас від єгиптян, аморейців, аммонійців, филистимців, 
<p>12 сидонців, амалекітянців та маокійців, які пригноблювали вас? Адже щоразу, коли ви волали до Мене, Я вас рятував з їхніх рук! 
<p>13 Але ви знову й знову залишали Мене й служили іншим богам. Тому більше вже не спасатиму вас. 
<p>14 Ідіть і волайте до богів, яких ви самі собі обрали; нехай вони вас рятують у час вашої скрути! 
<p>15 У відповідь ізраїльтяни дуже заголосили до ГОСПОДА : Згрішили ми, – говорили вони, – роби з нами те, що Ти вважаєш за потрібне, лише спаси нас тепер! 
<p>16 Вони повикидали з-поміж себе чужих богів, і почали служити ГОСПОДУ. Він же не міг більше дивитись на страждання народу, і був засмучений недолею Ізраїлю. 
<p>17 І от аммонійці отаборились у Гілеаді, а ізраїльтяни, згуртувавшись, стали табором у Міцпі. 
<p>18 Тоді народ і старійшини Гілеаду домовились між собою: Хто з-посеред наших мужів поведе нас на битву з аммонійцями, той і стане вождем усіх мешканців Гілеаду? 

<h4>Книга Суддів 11 
<p>1 Їфтах з Гілеада був могутнім воїном. Однак був сином жінки-блудниці, і з нею Гілеад породив Їфтаха. 
<p>2 І дружина Гілеада народила йому синів. Коли ж сини Гілеада від його дружини повиростали, то прогнали Їфтаха з такими словами: Ти не матимеш долі в спадщині нашого батька, тому що ти народжений від іншої жінки! 
<p>3 Тому Їфтах утік від своїх братів, і поселився в краю Тов. Навколо Їфтаха збирались усякі негідники й звершували злочинні наскоки. 
<p>4 Так сталося, що за якийсь час аммонійці почали воювати з Ізраїлем. 
<p>5 Коли ж аммонійці стали нападати на Ізраїль, то гілеадські старійшини пішли в край Тов, аби запросити Їфтаха, 
<p>6 Вони сказали Їфтахові: Повернись, стань нашим вождем, і будемо разом воювати з аммонійцями! 
<p>7 Але Їфтах відповів гілеадським старійшинам: Хіба то не ви мене зненавиділи, прогнавши мене з батьківського дому? Чому ж ви прийшли до мене тепер, коли ви зазнали утисків? 
<p>8 А гілеадські старійшини відповіли Їфтахові: Тому тепер ми й звертаємось до тебе, аби ти пішов з нами, та воював з аммонійцями як наш вождь на чолі всіх мешканців Гілеаду! 
<p>9 Однак Їфтах перепитав гілеадських старійшин: Якщо ви повертаєте мене, щоб воювати з аммонійцями, і ГОСПОДЬ видасть їх мені, то чи й після того я залишатимусь вашим вождем? 
<p>10 ГОСПОДЬ нехай буде Свідком між нами, – запевнили гілеадські старійшини Їфтаха, – якщо ми не зробимо так, як ти кажеш! 
<p>11 Тож Їфтах пішов зі старійшинами Гілеаду, й народ настановив його над собою головою та вождем. Їфтах повторив усі свої слова перед ГОСПОДОМ у Міцпі. 
<p>12 Після цього Їфтах направив до царя аммонійців послів зі словами: Що ти маєш проти мене, вдершись у мій край, аби воювати проти мене? 
<p>13 А цар аммонійців відповів послам Їфтаха: Тому що Ізраїль по дорозі з Єгипту захопив мої землі від Арнону й до Яббоку, – аж до самого Йордану. Тож поверни мені ті землі добровільно. 
<p>14 Але Їфтах знову відправив послів до аммонійського царя 
<p>15 з такими словами: Так говорить Їфтах: Не захоплював Ізраїль ні моавської землі, ні краю аммонійців! 
<p>16 Адже після свого виходу з Єгипту Ізраїль мандрував пустелею аж до Червоного моря і дійшов до Кадеша. 
<p>17 Звідти Ізраїль направив послів до едомського царя з проханням: Дозволь мені пройти через твою землю! Але цар Едому не хотів і слухати цього. Тоді він послав до моавського царя, але і той не погодився. Тому Ізраїль затримався в Кадеші. 
<p>18 Потім, мандруючи пустелею, він ( Ізраїль ) обійшов Едомський край та край Моава, зі східного боку наблизившись до моавської землі, й отаборився з другого боку Арнону, не порушуючи при цьому кордонів Моаву, оскільки Арнон був моавським кордоном. 
<p>19 Звідти Ізраїль відправив послів до аморейського царя Сіхона, що царював у Хешбоні, передати йому прохання Ізраїлю: Дозволь нам пройти через твою землю в наш край. 
<p>20 Але Сіхон не повірив Ізраїлю, що той хоче лише пройти його околицею. Тож Сіхон зібрав усе своє військо й, отаборившись в Ягці, почав воювати з Ізраїлем. 
<p>21 І ГОСПОДЬ, Бог Ізраїлю, віддав Сіхона й усе його військо в руки Ізраїлю, який їх розгромив. Тож Ізраїль оволодів усім краєм аморейців, котрі мешкали на тій землі. 
<p>22 Вони зайняли всю аморейську землю від Арнону і до Яббоку, від пустелі й аж до Йордану. 
<p>23 Невже тепер, коли ГОСПОДЬ, Бог Ізраїлю, прогнав аморейців заради Свого народу Ізраїлю, ти зможеш знову оволодіти нею? 
<p>24 Хіба ти не володієш тим, що дав тобі у володіння твій бог Кемош? Тому все, що віддав нам ГОСПОДЬ, наш Бог, – усім тим будемо володіти ми! 
<p>25 А тепер чи ти справді кращий від моавського царя Валака, Ціппорового сина? Чи він чинив спротив Ізраїлю або йшов на нього війною? 
<p>26 Отже, коли протягом трьохсот років проживав Ізраїль у Хешбоні та в належних до нього околицях, в Ароері та в належних до нього околицях, – тобто в усіх містах, що з обох боків Арнону, – чому ви протягом усього того часу не відбирали землі? 
<p>27 Я нічим проти тебе не провинився, тоді як ти здійснюєш проти мене злочин, оголошуючи мені війну. Нехай буде суддею ГОСПОДЬ, Який сьогодні розсудить між ізраїльтянами та аммонійцями! 
<p>28 Однак аммонійський цар не прислухався до слів Їфтаха, з якими той звертався до нього. 
<p>29 Тоді на Їфтаха зійшов ГОСПОДНІЙ Дух, – він перейшов Гілеад і володіння Манассії, прибув до гілеадської Міцпи, а вже від гілеадської Міцпи вирушив на аммонійців. 
<p>30 У той час Їфтах дав перед ГОСПОДОМ обітницю в таких словах: Якщо Ти, ГОСПОДИ, дійсно, віддаси аммонійців у мої руки, 
<p>31 то коли я повертатимусь після перемоги над аммонійцями, хто лише вийде з дверей мого дому мені назустріч, належатиме ГОСПОДУ, і я принесу його у всепалення. 
<p>32 Тож Їфтах виступив проти аммонійців, аби воювати з ними; ГОСПОДЬ же віддав їх у його руки. 
<p>33 Він наніс їм дуже велику поразку, – від Ароеру в напрямку до Мінніту, – захопивши двадцять міст, аж до самого Авель-Кераміму. І впокорилися аммонійці перед ізраїльтянами. 
<p>34 І коли Їфтах наблизився до свого дому в Міцпі, назустріч йому з бубнами й танцями вийшла його дочка. Вона ж у нього була одиначкою, – окрім неї, в нього не було ні сина, ні дочки. 
<p>35 Сталося непередбачене, – і тому коли він її побачив, то роздер свій одяг і закричав: Ой горе, донечко моя, ти нанесла мені непоправного удару, зробивши мене найнещаснішим, адже я дав ГОСПОДУ обітницю, і мушу її дотриматись! 
<p>36 А вона сказала йому: Батьку мій, раз ти дав таку обітницю ГОСПОДУ, то чини зі мною так, як ти сказав, адже ГОСПОДЬ через тебе відплатив твоїм ворогам аммонійцям! 
<p>37 При цьому вона попросила свого батька: Перш ніж твоя обітниця буде здійснена, відпусти мене на два місяці, аби я пішла, і, мандруючи по горах разом зі своїми подругами, могла оплакати своє дівоцтво. 
<p>38 І він відповів: Іди! Тож він відпустив її на два місяці. Вона пішла зі своїми подругами й оплакувала своє дівоцтво на горах. 
<p>39 Після закінчення двох місяців вона повернулась до свого батька, й він виконав відносно неї свою обітницю, так що вона так і не пізнала мужа. І ввійшло в Ізраїлі у звичай таке: 
<p>40 щороку ізраїльські дівчата з Гілеаду відправляються на чотири дні оплакувати дочку Їфтаха. 

<h4>Книга Суддів 12 
<p>1 Тоді зібралися мужі з покоління Єфрема, прибули в Цафон, і сказали Їфтахові: Чому ти пішов воювати з аммонійцями, а нас не покликав із собою? Ми спалимо твій дім разом з тобою! 
<p>2 А Їфтах їм відповів: У мене й мого народу була дуже велика ворожнеча з аммонійцями. Я посилав за вами, але ви не врятували мене від їхніх рук. 
<p>3 Побачивши, що від вас допомоги не дочекаюсь, я, ризикуючи своїм життям, вирушив на аммонійців, і ГОСПОДЬ віддав їх у мої руки. З якої ж причини ви прийшли до мене сьогодні воювати зі мною? 
<p>4 Тож Їфтах зібрав усіх гілеадських воїнів, і вступив у битву з Єфремом. Гілеадські мужі громили нащадків Єфрема ще й за те, що ті називали їх перебіжчиками від Єфрема, оскільки Гілеад знаходиться поміж нащадками Єфрема і поміж нащадками Манассії. 
<p>5 Гілеадські воїни захопили переправи до Єфремовських йорданських поселень, відрізавши шлях єфремовцям, котрі втікали з поля бою. І коли вони просили: Дозвольте мені перейти, – то гілеадські воїни їх питали: А ти часом не втікаючий єфремовець? – і коли той відповідав: Ні! – 
<p>6 то вони йому казали промовити слово: Шібболет! І якщо той говорив: Сібболет, бо інакше не міг вимовити, то його хапали, і вбивали прямо біля переправи через Йордан. І полягло тоді з племені Єфрема сорок дві тисячі воїнів. 
<p>7 Отже, Їфтах був суддею Ізраїлю шість років. Коли ж Їфтах з Гілеаду помер, то його поховали в своєму рідному місті, в Гілеаді. 
<p>8 Після нього суддею Ізраїлю був Івцан з Вифлеєма. 
<p>9 У нього було тридцять синів. Тридцять своїх дочок він видав заміж у інші родини; так само взяв тридцять жінок заміж за своїх синів з інших родин. Він був суддею в Ізраїлі сім років. 
<p>10 Після смерті Івцан був похований у Вифлеємі. 
<p>11 А після нього суддею Ізраїлю став Елон з племені Завулона. Він був суддею Ізраїлю десять років. 
<p>12 Коли ж завулонець Елон помер, то його поховали в Аялоні, що в краю нащадків Завулона. 
<p>13 Далі суддею Ізраїлю став Авдон, син Гіллела з Піратона. 
<p>14 У нього було сорок синів і тридцять онуків, котрі їздили на сімдесятьох ослах. Він був суддею в Ізраїлі вісім років. 
<p>15 Після смерті піратонієць Авдон, син Гіллела, був похований у Піратоні, що в краю племені Єфрема, на амалекійському узгір’ї. 

<h4>Книга Суддів 13 
<p>1 Знову ізраїльтяни почали творити злочинство перед ГОСПОДОМ, і ГОСПОДЬ віддав їх на сорок років у руки филистимців. 
<p>2 І був один чоловік з Цори з роду Данового племені на ім’я Маноах, а його дружина була неплідною, і не народжувала. 
<p>3 Тій жінці з’явився ГОСПОДНІЙ ангел, і промовив до неї: Оце ти неплідна, й не маєш дітей, але завагітнієш і народиш сина. 
<p>4 Однак вважай, не пий вина, ані інших п’янких напоїв, і не вживай у їжу нічого нечистого. 
<p>5 Адже ти завагітнієш, і народиш сина; бритва не повинна торкатись його голови, оскільки той хлопчина буде Божим назореєм від народження, і почне спасати Ізраїль з рук филистимців. 
<p>6 Та жінка пішла і все розповіла своєму чоловікові, говорячи: Приходив до мене Божий чоловік; з вигляду він був подібний до Божого ангела, так що викликав у мене страх. Я його не питала, звідки він, та й він не сказав мені свого імені. 
<p>7 Він мені сказав: Оце ти завагітнієш, і народиш сина, але не пий вина, ані інших п’янких напоїв, та не вживай нічого нечистого, адже той хлопчина буде Божим назореєм від народження й до самої його смерті. 
<p>8 Тоді Маноах у молитві до ГОСПОДА сказав: О, мій Владико! Нехай прийде той Божий муж, якого Ти до нас посилав, ще раз, і хай нас навчить, як маємо поводитись із тим хлоп’ятком, яке має народитись. 
<p>9 Бог дослухався до прохання Маноаха, і Божий ангел знову прийшов до жінки, коли та перебувала на полі, а її чоловіка Маноаха, не було з нею. 
<p>10 Тоді жінка з поспіхом побігла й сповістила своєму чоловікові, сказавши йому: Ось знову з’явився мені той чоловік, котрий приходив до мене раніше. 
<p>11 Маноах негайно встав, і пішов за своєю дружиною. Прийшовши до того чоловіка, він сказав йому: Чи це ти той чоловік, котрий розмовляв з моєю дружиною? А той відповів: Я. 
<p>12 І Маноах запитав: Отже, якщо збудуться твої слова, то який має бути спосіб життя того хлопчика, і що маємо робити ми? 
<p>13 А ГОСПОДНІЙ ангел відповів Маноахові: Нехай твоя дружина дотримується всього того, що я їй сказав. 
<p>14 Усього, що виготовляється з виноградної лози, нехай вона не вживає, а також не п’є вина та інших п’янких напоїв, та не їсть нічого нечистого, – тобто, дотримується всього того, що я їй заповів. 
<p>15 Тоді Маноах сказав ГОСПОДНЬОМУ ангелові: Якщо твоя ласка, нам би хотілось тебе затримати й пригостити тебе козенятком з отари. 
<p>16 Але ГОСПОДНІЙ ангел відповів Маноахові: Навіть, якби ти мене затримав, я не їстиму твоєї страви, але якщо хочеш віддячити, то принеси його ( козеня ) ГОСПОДУ у всепалення! Адже Маноах ще не усвідомлював, що це був ГОСПОДНІЙ ангел. 
<p>17 Після цього Маноах запитав ГОСПОДНЬОГО ангела: Яке твоє ім’я, аби коли збудуться твої слова, ми могли тебе вшанувати? 
<p>18 Та ГОСПОДНІЙ ангел йому відповів: Навіщо ти питаєш про моє ім’я? Воно є дивовижним. 
<p>19 Тоді Маноах взяв козеня з отари, й приніс на камені подячну жертву Господу, Котрий чинить дивовижні речі, які побачили Маноах та його дружина. 
<p>20 Далі сталося таке: коли полум’я над жертовником знялось до неба, то ГОСПОДНІЙ ангел також піднявся в полум’ї жертовника до неба. Побачивши таке, Маноах та його дружина впали долілиць на землю... 
<p>21 Після цього ГОСПОДНІЙ ангел більше не з’являвся ні Маноахові, ні його дружині. Але Маноах зрозумів, що це дійсно був ГОСПОДНІЙ ангел. 
<p>22 І Маноах сказав своїй дружині: Ми напевно помремо, адже ми бачили Бога! 
<p>23 Але його дружина відповіла йому: Якби ГОСПОДЬ хотів, щоб ми померли, то не прийняв би з наших рук подячної жертви всепалення, і не виявляв би нам усього того, й не дозволив би нам таке в цей час почути. 
<p>24 Отже, жінка в належний час народила сина, й назвала його Самсоном. Хлопчина виріс, і ГОСПОДЬ його поблагословив. 
<p>25 ГОСПОДНІЙ Дух почав через нього діяти у таборі Дана між Цорою й між Ештаолом. 

<h4>Книга Суддів 14 
<p>1 Якось Самсон пішов до Тімни. В Тімні серед филистимських дочок йому приглянулась одна дівчина. 
<p>2 Повернувшись, він повідомив про це своєму батькові та своїй матері. Він сказав: Мені в Тімні серед филистимських дівчат сподобалась одна дівчина, тож візьміть її мені за дружину! 
<p>3 Його батько та його матір сказали йому: Хіба немає дівчат в усьому нашому народі, серед дочок твоїх братів, що ти йдеш брати собі дружину серед необрізаних филистимців? Але Самсон відповів своєму батькові: Саме цю мені візьми, тому що мені вона сподобалась! 
<p>4 Його батько і його матір не знали, що на це була ГОСПОДНЯ воля, аби з’явився привід щодо филистимців, адже в той час филистимці господарювали серед Ізраїлю. 
<p>5 Отож Самсон разом зі своїм батьком і своєю матір’ю пішли до Тімни. Коли ж вони наблизились до виноградників Тімни, вискочив молодий лев і з ричанням кинувся йому назустріч. 
<p>6 У ту мить зійшов на нього ГОСПОДНІЙ Дух, і він розірвав його, наче це було козеня, хоч у його руках не було нічого. Однак про те, що учинив, він нічого не сказав ані своєму батькові ані матері. 
<p>7 Тож він прийшов, поговорив з дівчиною, і вона стала улюбленою серцю Самсона. 
<p>8 Через певний час він повертався, аби одружитись; по дорозі він звернув убік, щоб подивитися на труп убитого ним лева. У трупі лева виявився рій бджіл, а також мед. 
<p>9 Набравши меду у свої пригорщі, Самсон дорогою ласував ним, а прийшовши до свого батька й до своєї матері, пригостив їх. Вони їли, але він їм не сказав, що взяв мед з лев’ячого трупа. 
<p>10 Отже, його батьки прийшли до тієї дівчини, і Самсон влаштував там бенкет, бо так, зазвичай, мав робити наречений. 
<p>11 Так повелось, що, зустрічаючи нареченого, прибули тридцять дружбів, які мали бути біля нього. 
<p>12 Тоді Самсон їм сказав: Пропоную вам загадку. Якщо ви протягом семи днів весільного бенкету, дійсно, її відгадаєте, то дам вам тридцять лляних сорочок і тридцять святкових шат. 
<p>13 Але якщо не зможете її відгадати, то ви дасте мені тридцять лляних сорочок і тридцять святкових шат. Вони йому сказали: Говори твою загадку, а ми послухаємо! 
<p>14 Тоді він каже їм: З пожирача, вийшла пожива, і з потужного вийшло солодке. Протягом трьох днів вони не змогли відгадати загадки. 
<p>15 З четвертого по сьомий день вони вже погрожували дружині Самсона: Умов свого чоловіка, аби він нам повідомив таємницю загадки, бо інакше ми спалимо вогнем тебе й дім твого батька! Невже нас запросили, щоб зробити жебраками? 
<p>16 Тож плакала перед ним дружина Самсона, примовляючи: Напевно, ти зненавидів мене, й зовсім мене не кохаєш! Адже ти задав моїм одноплемінникам загадку, й навіть мені не говориш відповіді. А він їй відповідав: Я не сказав про це навіть своєму батькові та своїй матері, то як же можу розповісти тобі? 
<p>17 Але вона, наполягаючи, плакала перед ним упродовж семи днів, у які відбувався весільний бенкет. Нарешті, сьомого дня, оскільки вона дуже йому надокучила, він поступився. Вона ж повідомила розгадку своїм одноплемінникам. 
<p>18 Отже, на сьомий день, ще перед заходом сонця, мешканці міста сказали йому: Що може бути солодше від меду й потужніше від лева? На те він їм сказав: Якби ви не орали моєю ялівкою, то й не відгадали б моєї загадки! 
<p>19 І зійшов на нього ГОСПОДНІЙ Дух, після чого він пішов до Ашкелона і вбив серед його мешканців тридцять чоловіків, – зняв з них одяг і дав їхні святкові шати тим, котрі розгадали загадку. Сам же, сповнений гніву, він повернувся у дім свого батька. 
<p>20 Тим часом дружину Самсона віддали його товаришеві, що був дружбою на весіллі. 

<h4>Книга Суддів 15 
<p>1 Через якийсь час, – а це якраз була пора жнив пшениці, – Самсон, взявши зі собою козеня, відвідав свою дружину. Прибувши, він сказав: Я хочу зайти в кімнату до своєї дружини! Але її батько не дозволив йому ввійти. 
<p>2 Батько дружини пояснив: Я думав, що ти й справді її зненавидів, тому віддав її твоєму весільному дружбі. Хіба її молодша сестра не краща за неї? Нехай вона й стане тобі замість неї! 
<p>3 Але Самсон відповів їм: На цей раз я не буду винуватий перед филистимцями, якщо заподію їм лихо! 
<p>4 Тож Самсон пішов й упіймав триста лисиць. Він приготував смолоскипи, пов’язав хвости лисиць парами, – хвіст до хвоста, – а всередині між двома хвостами приладнав по одному смолоскипу. 
<p>5 Запаливши вогонь у смолоскипах, він випустив лисиць на доспілі лани филистимців й попідпалював як копиці, так і ще непожаті поля, виноградники та оливкові сади. 
<p>6 Коли филистімці питали: хто це зробив, то інші відповідали: Самсон, зять того чоловіка з Тімни, який віддав його дружину власному дружбі на весіллі ! Тому филистимці пішли й спалили ту жінку разом з її батьком. 
<p>7 Тоді Самсон сказав їм: Раз ви так чините, я не заспокоюсь, поки до кінця вам не відімщу. 
<p>8 Він влаштував посеред них велике побоїще, під час якого багато з них загинуло ; потім пішов і поселився в ущелині Етамської скелі. 
<p>9 Після цього филистимці зворохобились і отаборились проти Юдиного племені, влаштувавши свій табір аж до Лехі. 
<p>10 Юдейські мужі спитали їх: Чому ви проти нас виступаєте? А вони відповіли: Хочемо зв’язати Самсона і відплатити йому тим самим, що він учинив нам! 
<p>11 Тому три тисячі мужів з Юдиного племені підійшли до ущелини в скелі Етама й сказали Самсонові: Хіба ти не знаєш, що над нами владарюють филистимці? Навіщо ти нам таке робиш? А він їм відповів: Як вони обійшлись зі мною, так і я зробив їм! 
<p>12 Тоді вони йому сказали: Ми прийшли тебе зв’язати, й передати тебе в руки филистимців. А Самсон їм відповів: Присягніться мені, що ви мене не вб’єте! 
<p>13 Ті його запевнили, сказавши: Ні! Ми й справді лише зв’яжемо тебе й віддамо тебе в їхні руки, але в жодному разі не вб’ємо тебе! Отже, вони його зв’язали двома новими мотузками, й вивели його зі скельної печери. 
<p>14 Так він прибув до Лехі. Филистимці з переможним криком вийшли йому назустріч. Тоді зійшов на нього ГОСПОДНІЙ Дух, після чого мотузки, якими були зв’язані його руки, стали, наче лляне прядиво, що побувало у вогні, – вони просто поспадали з його рук. 
<p>15 Знайшовши свіжу ослячу щелепу, він простягнув свою руку, вхопив її й знищив нею тисячу мужів. 
<p>16 Після цього Самсон сказав: Ослячою щелепою я клав їх купу за купою, – ослячою щелепою я вразив тисячу мужів. 
<p>17 Нарешті він замовчав, викинув зі своєї руки щелепу і назвав те місце: Рамат-Лехі ( Викинута Щелепа ). 
<p>18 Відчувши сильну спрагу, Самсон заволав до ГОСПОДА й промовив: Ти здійснив рукою Твого слуги це велике спасіння, але зараз я вмираю від спраги й можу потрапити до рук необрізаних! 
<p>19 Тоді Бог зробив ущелину в скелі, що в Лехі, і з неї потекла вода; Самсон напився, ожив, відчувши приплив сил і енергії. Через це він назвав те місце Ен-Гаккоре ( Джерело Волаючого ), яке існує в Лехі аж до сьогодні. 
<p>20 Протягом двадцяти років, за часів филистимців, він був суддею Ізраїлю. 

<h4>Книга Суддів 16 
<p>1 Якось Самсон, пішовши до Гази, побачив там жінку-блудницю, і завітав до неї. 
<p>2 Мешканцям Гази повідомили: Сюди прийшов Самсон! Тож вони оточили те місце й цілу ніч чекали його у засідці під брамою міста. Затаївшись на цілу ніч, говорили: Вранці, ще на світанку, вб’ємо його! 
<p>3 Самсон спав до півночі. Пробудившись опівночі, він устав, ухопив міську браму разом з обома одвірками та зі засувом, поклав собі на плечі й виніс їх на вершину гори, що навпроти Хеврона… 
<p>4 Згодом сталося так, що він закохався в жінку на ім’я Деліла, котра мешкала біля потоку Сорек. 
<p>5 До неї прийшли филистимські можновладці й сказали їй: Вивідай у нього лестощами, у чому полягає його велика сила і яким чином можна було б його подолати. Чим зв’язати його, аби його впокорити? За те ми тобі дамо по тисячі сто срібняків від кожного. 
<p>6 Тож Деліла почала питати Самсона: Скажи мені, будь ласка, у чому полягає твоя велика сила і чим можна було б тебе зв’язати, аби тебе впокорити? 
<p>7 Самсон відповів їй: Якщо би мене зв’язали сімома сирими, ще не висушеними жилами, то я став би слабким і був би, як усі інші люди. 
<p>8 Тож принесли їй филистимські можновладці сім сирих, ще не висушених жил, і вона ними його зв’язала. 
<p>9 А в той час у іншій її кімнаті знаходилась засідка ворогів. Вона йому сказала: Самсоне, филистимці йдуть за тобою! Миттєво схопившись, він розірвав жили, як розривається нитка з прядива, коли припече вогонь. Тоді вони так і не довідались, у чому секрет його сили. 
<p>10 Після цього Деліла дорікала Самсонові: Виходить, що ти мене обманув, сказавши мені неправду; але зараз усе ж таки скажи мені, чим можна тебе зв’язати? 
<p>11 Він їй відповів: Якщо мене дійсно зв’яжуть новими мотузками, якими ще не користувались, то я ослабну і буду таким, як усі інші люди. 
<p>12 Отже, взяла Деліла нові мотузки, зв’язала його ними і гукнула йому: Самсоне! Филистимці йдуть за тобою! А засідка й далі перебувала в іншій кімнаті. Але він зірвав їх зі своїх рук, наче нитки. 
<p>13 Деліла знову сказала Самсонові: Скільки можна тобі мене обманювати й говорити мені неправду!? Скажи мені, нарешті, як можна тебе зв’язати!? Він відповів їй: Якби ти увіткала сім косичок моєї голови в основу тканини [ і прибила цвяхом до ткацького валу, то я став би слабшим, таким як усі інші люди. 
<p>14 Вона його приспала й вплела сім косичок його голови в основу тканини ] й закріпила цвяхом, після чого гукнула: Самсоне, филистимці йдуть за тобою! Він пробудився від свого сну і вирвав свої косички разом з тканиною, прибитою до ткацького валка. 
<p>15 Деліла продовжувала наполягати: Як же ти можеш говорити, що любиш мене, тоді як твоє серце не зі мною? Адже ти вже тричі обманув мене, так і не сказавши мені, у чому полягає твоя велика сила! 
<p>16 Оскільки протягом багатьох днів вона про це говорила й так надокучила, що йому вже набридло саме життя. 
<p>17 Тоді він відкрив їй усі свої сердечні таємниці, розповівши: Від самого народження я є Божим назореєм, і бритва не торкалась моєї голови, тож, якби мене поголили, то моя сила відійшла би від мене, – я ослабну та стану таким, як усі інші люди. 
<p>18 Деліла зрозуміла, що він нарешті відкрив їй усю свою таємницю, тому послала й покликала филистимських можновладців, сказавши: Приходьте, адже на цей раз він відкрив мені всю свою таємницю. Филистимські можновладці прибули до неї, й принесли зі собою обіцяні срібняки. 
<p>19 Потім, приспавши його на своїх колінах, вона покликала обумовленого чоловіка, аби обстриг сім косичок на його голові. Самсон став слабнути, і його сила відступила від нього. 
<p>20 Тоді вона заволала: Самсоне! Филистимці йдуть за тобою! Пробудившись від свого сну, він ще думав: Вирвусь, як раніше, і струшу їх зі себе! Але він не знав, що ГОСПОДЬ від нього відступив. 
<p>21 Отже, филистимці схопили його, викололи йому очі й повели його до Гази. Там, закувавши його у мідні кайдани, заставили молоти у в’язниці на жорнах... 
<p>22 Тим часом, після того як його постригли, волосся його голови поступово почало відростати. 
<p>23 Филистимські можновладці зібрались на велике подячне жертвоприношення своєму богові Даґону. Вони веселились і говорили: Це наш бог віддав у наші руки нашого ворога Самсона! 
<p>24 Взагалі, коли люди тепер бачили його ( Самсона ), то вихваляли своїх богів у таких словах: Наш бог видав у наші руки нашого ворога, – того, котрий спустошував наш край, і котрий так багато знищив наших людей! 
<p>25 Дійшло до того, що в розпалі своїх веселощів, вони сказали: Приведіть Самсона, й нехай він нас позабавляє! Тож привели Самсона з в’язниці. Вже сам його принизливий вигляд їх забавляв. Його поставили між опорними стовпами будівлі. 
<p>26 Самсон попросив хлопчину, котрий тримав його за руку: Відпусти мене, щоб я міг обмацати стовпи, на яких тримається дім, – я на них обіпруся і трохи відпочину. 
<p>27 Той дім тоді був повен чоловіків і жінок. Були тут також усі филистимські можновладці. На самому лише даху було близько трьох тисяч чоловіків та жінок, які звідти спостерігали за поведінкою Самсона. 
<p>28 Тоді Самсон заволав до ГОСПОДА, і сказав: Владико мій, ГОСПОДИ, згадай про мене, благаю! Зміцни мене, Боже мій, ще тільки на цей раз, аби я міг відомстити филистимцям один раз за двоє моїх очей. 
<p>29 Після цього Самсон нащупав руками два центральні стовпи, на яких будинок тримався, і, міцно обіпершись на них, – на один своєю правицею, а на другий своєю лівицею, – 
<p>30 Самсон заволав: Нехай я загину разом з филистимцями! Тоді він натиснув на них з усіх сил так, що будинок упав на можновладців і на весь народ, який був у ньому. Таким чином мертвих, яких він знищив, вмираючи, було більше, ніж усіх тих, яких він убив протягом усього свого життя. 
<p>31 Пізніше прийшли його брати та вся родина його батька; забравши його тіло, вони занесли й поховали його між Цорою та між Ештаолом, у гробниці його батька Маноаха. А суддею в Ізраїлі він був двадцять років. 

<h4>Книга Суддів 17 
<p>1 На Єфремовім нагір’ї жив чоловік на ім’я Міха. 
<p>2 Якось він сказав своїй матері: Коли в тебе пропали тисячу сто срібняків, я чув, як ти проклинала злодія. Так ось ці гроші в мене, – це я їх узяв! А його матір відповіла: Благословенний ти, сину мій, ГОСПОДОМ ! 
<p>3 Тож він повернув своїй матері тисячу сто срібняків. Але його матір сказала: Я, дійсно, посвятила мої гроші ГОСПОДУ, аби відлити і вирізьбити статую, а тому я віддаю ті срібняки тобі. 
<p>4 Але він таки віддав срібло своїй матері. Його матір узяла з тієї суми двісті срібняків і дала їх ливарникові, який виготовив з нього литу й різьблену статую, яка була поставлена в домі Міхи. 
<p>5 Таким чином, у того чоловіка, на ім’я Міха, появилось своє святилище. Він також виготовив ефод і домашніх божків і посвятив одного зі своїх синів, аби той був у нього священиком. 
<p>6 У той час не було в Ізраїлі царя, тому кожен чинив те, що йому подобалось. 
<p>7 І був юнак з Вифлеєма Юдейського, з роду Юди, він же був левітом і він був там приходцем. 
<p>8 Закінчивши своє перебування в місті Вифлеємі Юдейському, цей муж вирушив у подорож, перебиваючись де прийдеться. Так, мандруючи, він прийшов до Єфремового нагір’я, у дім Міхи. 
<p>9 А Міха його запитав: Звідки йдеш? А той відповів: Я – левіт з Вифлеєма Юдейського, і подорожую, як приходець, перебиваючись де і як доведеться. 
<p>10 Тоді Міха йому запропонував: Залишайся в мене, і будь мені за отця й за священика; за це я щороку даватиму тобі десять срібняків і забезпечу тебе одягом та харчами для прожиття. І левіт прийняв пропозицію. 
<p>11 Левіт погодився залишитись у того чоловіка; юнак був у його родині, як один з його синів. 
<p>12 Міха посвятив левіта на служіння, і, проживаючи в домі Міхи, юнак став йому за священика. 
<p>13 Після цього Міха сказав: Тепер я впевнений, що ГОСПОДЬ буде до мене доброзичливим, оскільки справжній левіт став у мене священиком. 

<h4>Книга Суддів 18 
<p>1 У той час не було в Ізраїлі царя. Якраз тоді плем’я Дана шукало для себе наділу, де можна було би поселитись, позаяк до того часу йому ще не дісталось спадщини серед Ізраїлевих племен. 
<p>2 Тож нащадки Дана послали від своїх родів п’ять чоловіків зі своїх меж, чоловіків сильних, з Цори та з Ештаола, щоб вивідати й обстежити той край. І вони сказали їм: Ідіть і обстежте цей край! І ті прийшли на Єфремове нагір’я до дому Міхи і там заночували. 
<p>3 Знаходячись біля дому Міхи, вони по розмові впізнали, що юнак був левітом, тож, зупинившись там, вони запитали його: Хто тебе сюди спровадив? Що ти тут робиш, і як тобі ведеться? 
<p>4 А він їм розповів, що учинив для нього Міха, як він найняв його, запропонувавши йому стати священиком. 
<p>5 Тоді вони попросили його: Дізнайся в Бога, аби ми знали, чи успішною буде наша дорога, в яку ми подалися. 
<p>6 Ідіть з миром, – сказав їм священик, – під ГОСПОДНЬОЮ опікою ваша дорога, в яку ви направились! 
<p>7 Тож п’ять тих мужів пішли далі й прибули до Лаїша. Вони побачили, що люди котрі у ньому мешкають, почуваються в безпеці, як водиться в сидонців, – спокійні й безтурботні. Немає нікого, хто би турбував їх край, або владарював над ними. Адже вони далеко від сидонців, і ніхто до них немає жодного діла. 
<p>8 Коли вони повернулись до своїх братів у Цору та Ештаол, то їхні брати запитали: Що ви дізнались? 
<p>9 Вони ж відповіли: Підіймайтесь і вирушаймо проти них! Ми оглянули їхню землю, й зрозуміли, що вона дуже чудова, тому не варто зволікати. Тож не лінуйтеся, виступаймо негайно, щоб заволодіти тим краєм. 
<p>10 Народ, проти якого виступимо, безтурботний, а земля простора, – Бог віддає її у наші руки, як місцевість, де нічого з того, що може дати земля, там не бракує! 
<p>11 І вирушили звідти від Данового роду з Цори та з Ештаола шістсот чоловіків, підперезаних військовою зброєю. 
<p>12 Вони дійшли до Юдейського Кір’ят-Єаріма, де й отаборились, – тому й та місцевість, що неподалік Кір’ят-Єаріма, називається – Табором Дана аж дотепер. 
<p>13 Звідти вони пішли на Єфремове нагір’я і прибули до дому Міхи. 
<p>14 Ті п’ять мужів, котрі ходили обстежувати лаїшський край і принесли хороші новини, сказали своїм братам: Ви маєте знати, що в цих домах є ефод і домашній божок, і кований ідол, і вилитий ідол. Тепер вирішуйте, що з ними робити. 
<p>15 Отже, вони направились туди і ввійшли в житло молодого левіта, що жив у Міхи, й привітали його. 
<p>16 А в той час шістсот мужів з Данового племені, підперезані й озброєні мечами, стояли біля входу в браму. 
<p>17 Тих п’ять мужів, що ходили обстежувати землю, увійшовши в дім, взяли кованого ідола й ефод, і домашнього божка, і вилитого ідола. А священик стояв біля входу в браму, а біля нього шістсот підперезаних зброєю мужів. 
<p>18 Отже, коли вони ввійшли в дім Міхи й забирали кованого ідола, ефод і домашнього божка, і вилитого ідола, священик запитав їх: Що це ви робите? 
<p>19 А вони сказали йому: Мовчи, поклавши свою руку на свої уста, та вирушай з нами, і будеш у нас за отця і за священика! Хіба краще тобі бути священиком у домі одного чоловіка, ніж бути священиком для племені і для роду в Ізраїлі? 
<p>20 Тож священик зрадів і, взявши ефод, домашнього божка і кованого ідола, долучився до народу. 
<p>21 Вони повернулись й вирушили далі, відправивши дітей, худобу та вантаж попереду себе. 
<p>22 І коли вони відійшли від дому Міхи далеченько, Міха, зібравши людей, що мешкали неподалік від його дому, й разом з ними наздогнав загін нащадків Дана. 
<p>23 Наблизившись, вони почали гукати до Данових нащадків. Обернувшись, ті запитали Міху: Чого тобі треба, чому кричиш? 
<p>24 Той же відповів: Адже ви забрали мого бога, якого я собі зробив, а також священика, й пішли геть! Тож, що я мав робити? Як же ви ще можете мені казати: Чого тобі треба? 
<p>25 А мужі з Данового племені сказали йому: Краще було би не чути твого крику за нами, аби часом не обернулись проти вас розлючені вояки, тоді попрощаєшся з життям ти і твої домашні. 
<p>26 Після цього Данове покоління рушило своєю дорогою, а Міха, зрозумівши, що вони сильніші за нього, повернувся назад і пішов до свого дому. 
<p>27 Отже, вони забрали вироби Міхи, а також священика, котрий був у нього, й вирушили на Лаїш. Вони винищили мечем безтурботний і безпечний народ, а місто спалили вогнем. 
<p>28 Ніхто не прийшов їм на допомогу, адже вони були далеко від сидонців, і ні з ким у них не було жодних зв’язків. Місто знаходилось у долині, неподалік Бет-Рехова. Вони відбудували місто й поселились у ньому, 
<p>29 назвавши його Дан, за ім’ям свого батька Дана, який колись народився Ізраїлю ( Якову ). Раніше це місто називалось Лаїш. 
<p>30 Нащадки Дана поставили у себе різьбленого ідола, при якому священиками в Дановому племені були Йонатан, син Гершома, сина Манассії, та його нащадки аж до часу виселення мешканців краю в неволю. 
<p>31 Так і стояв тут виготовлений Міхою ідол протягом усього часу, впродовж якого справжній Дім Божий знаходився у Шіло. 

<h4>Книга Суддів 19 
<p>1 Подальші події відбулись у той час, коли ще не було в Ізраїлі царя. На краю Єфремового нагір’я жив один чоловік, левіт, котрий взяв собі, наложницею, жінку з Юдейського Вифлеєма. 
<p>2 Ця наложниця перестала його кохати і, залишивши його, повернулась у дім свого батька, до Вифлеєма Юдейського. Там вона перебувала впродовж чотирьох місяців. 
<p>3 Але її чоловік зібрався і, взявши зі собою слугу та пару ослів, пішов за нею, аби знову прихилити її серце до себе і повернути назад. Коли вона ввела його у дім свого батька, то батько молодиці, побачивши його, з радістю пішов йому назустріч. 
<p>4 Його тесть, батько молодиці, умовив його затриматись, і той левіт провів з ним три дні; вони їли, пили та ночували в нього. 
<p>5 Так сталося, що коли на четвертий день вони вранці встали, і левіт піднявся, аби вирушити, то батько молодиці сказав своєму зятю: Спочатку підкріпись шматком хліба, а тоді вже підете. 
<p>6 Тож вони посідали й обидва разом їли та пили. Батько молодиці сказав чоловікові: Залишись ще на ніч, і нехай натішиться твоє серце. 
<p>7 Проте той чоловік піднявся, щоб іти, але його тесть наполягав, аби залишився, тому він заночував знову. 
<p>8 Рано-вранці п’ятого дня він ( левіт ) встав, щоб вирушити, але батько молодиці знову сказав: Підкріпися хлібом! Так вони зволікали, аж поки день не почав схилятися на вечір. Вони знову сіли їсти, 
<p>9 Нарешті, левіт, разом зі своєю наложницею і своїм слугою, зібрались у дорогу, тоді як його тесть, батько молодиці знову вмовляв його: Ось день вже схиляється до вечора, залишайся ще на одну ніч. Як бачиш, день закінчується, переночуй тут, ще порадіємо разом, а тоді якомога раніше завтра встанете й вирушите у вашу дорогу до вашого дому. 
<p>10 Але левіт вже не захотів ночувати, – він піднявся й пішов. Рухаючись, незабаром він опинився неподалік Євуса, тобто Єрусалима. З ним була його наложниця та пара навантажених ослів. 
<p>11 І коли вони вже були біля Євуса, то день майже скінчився, тому слуга сказав своєму ГОСПОДА реві: Ходімо, завітаємо до міста євусейців і переночуємо в ньому. 
<p>12 Але його господар йому відповів: Не будемо повертати до міста чужинців, які не є ізраїльтянами, а підемо до Гіви. 
<p>13 Далі він сказав до свого слуги: Спробуємо дійти до якогось з найближчих міст, – заночуємо в Гіві або в Рамі. 
<p>14 Тож вони пішли далі, й коли сонце вже заходило, вони були неподалік Гіви Веніямінової. 
<p>15 Вони повернули, аби ввійти й заночувати в Гіві. Прибувши туди, вони зупинились на площі міста, оскільки не знайшлось людини, яка би їх прийняла в свій дім на ночівлю. 
<p>16 Але пізно ввечері якраз повертався зі своєї праці на полі похилого віку чоловік. Хоч цей муж походив з Єфремового нагір’я, проте мешкав він у Гіві, де місцевими мешканцями були веніямінці. 
<p>17 Піднявши свої очі, чоловік побачив на площі міста подорожніх, і цей похилого віку чоловік запитав: Звідкіля мандруєте і куди направляєтесь? 
<p>18 Левіт відповів йому: Ми подорожуємо з Вифлеєма Юдейського а йдемо на край Єфремового нагір’я. Адже я сам звідти, а ходив до Вифлеєма Юдейського, тепер же повертаюсь до ГОСПОДНЬОГО Дому, але жодна людина не запросила мене на нічліг. 
<p>19 хоч у нас, твоїх слуг, є солома і корм для ослів; маю також хліб і вино для себе, як і для твоєї слугині, та для свого слуги, що з твоїми слугами, – ми не потребуємо нічого. 
<p>20 Але цей літній чоловік сказав: Мир тобі! У мене є все, в чому будете мати потребу, лише не ночуйте на площі! 
<p>21 Він привів його до свого дому, й нагодував ослів; помивши свої ноги, вони їли та пили. 
<p>22 Але щойно вони насолодились гостинністю, як декотрі мешканці міста, чоловіки-негідники, оточили дім й почали грюкати у двері, обзиваючи сивочолого чоловіка, ГОСПОДА ря дому, й вимагаючи: Виведи чоловіка, котрий перебуває у твоєму домі, аби ми могли з ним злягтися! 
<p>23 Та цей чоловік, ГОСПОДА р дому, вийшовши до них сказав їм: Ні, мої брати, не робіть такого злочину! Адже цей чоловік зайшов ( є гостем ) у мій дім, – не чиніть з ним такої гидоти. 
<p>24 Ось моя дочка-дівиця, а також його наложниця, – я виведу їх, тож чиніть над ними наругу, як захочеться, лише з цим чоловіком не робіть такого безумства! 
<p>25 Але ці люди не хотіли й слухати його. Тоді левіт вхопив свою наложницю і вивів її до них у двір; вони ж ґвалтували її та глумилися над нею цілу ніч до самого ранку. Відпустили її, лише на світанку. 
<p>26 Удосвіта прийшла та жінка до господи чоловіка, де був її ГОСПОДА р, впала під дверима й лежала, поки не розвиднілося. 
<p>27 Вранці її ГОСПОДА р встав, відкрив двері дому й вийшов, аби продовжити свою подорож, – і от жінка, його наложниця, лежить під дверима дому з простягнутими до порогу руками... 
<p>28 Він сказав до неї: Вставай, підемо! Але жодної відповіді не почув. Левіт поклав її мертве тіло на осла, й вирушив до своєї місцевості. 
<p>29 Дійшовши до свого дому, він вхопив ножа, взяв свою наложницю й розчленував її по суглобах на дванадцять частин, та розіслав їх у всі околиці Ізраїлю. 
<p>30 Отже, кожен, хто це бачив, говорив: Чогось подібного досі в Ізраїлі ще не бачили з того часу, як Ізраїлеві нащадки вийшли з Єгипетського краю, й до цього дня! Тому подумайте, порадьтеся і скажіть, що маємо робити. 

<h4>Книга Суддів 20 
<p>1 І обурився весь Ізраїль; зібралась уся громада, як один чоловік, від Дана й до Беер-Шеви, а також весь Гілеадський край до ГОСПОДА, в Міцпу. 
<p>2 Прийшли начальники всього народу; від усіх ізраїльських племен зібрався Божий народ – чотириста тисяч воїнів-піхотинців, озброєних мечами. 
<p>3 Веніямінці також дізнались, що Ізраїлеві нащадки зібрались у Міцпі. Отже, Ізраїлеві нащадки сказали: Нехай хтось розкаже, як міг статись такий ганебний злочин? 
<p>4 Тоді левіт, чоловік замученої жінки, сказав: Я з моєю наложницею зайшов у Гіву Веніямінову переночувати. 
<p>5 Але проти мене повстали мешканці Гіви й уночі оточили довкола дім, де я ночував, з метою вбити мене. Над моєю наложницею вони вчинили наругу, доки вона не померла. 
<p>6 Тому я взяв тіло моєї наложниці, порізав його на частини, й розіслав у всі околиці Ізраїлевого володіння, адже вони вчинили в Ізраїлі ганебний і огидний злочин. 
<p>7 Тепер же всі ви, ізраїльтяни, розсудіть і порадьте, що маємо далі робити. 
<p>8 І повстав увесь народ, як один чоловік, заявивши: Жоден з нас не піде до свого намету, і ніхто не повернеться до свого дому! 
<p>9 Щодо Гіви, то вчинимо ось що: Виступимо проти неї жеребкуванням! 
<p>10 Визначимо десять мужів зі сотні – з усіх Ізраїлевих племен, сто – з тисячі й тисячу – з десяти тисяч, котрі постачали би харчі для військових людей, що вирушать на Гіву Веніямінову, аби учинити відповідно з тим огидним злочином, який вона ( Гіва ) скоїла в Ізраїлі! 
<p>11 Отже, воїни Ізраїлевих племен, – всі, як один, зібрались навпроти того міста. 
<p>12 Після цього ізраїльські племена розіслали спеціальних людей до всіх родин племені Веніяміна зі словами: Що це за мерзенний злочин стався серед вас? 
<p>13 Тому негайно видайте тих негідних чоловіків-злочинців із Гіви, – ми їх стратимо й таким чином викоренимо зло в Ізраїлі! Але веніямінці не захотіли прислухатись до поради своїх братів-ізраїльтян, 
<p>14 а всупереч їм веніямінці зібралися з усіх своїх міст у Гіву, аби воювати з іншими ізраїльтянами. 
<p>15 Того ж дня веніямінці нарахували з усіх своїх міст двадцять шість тисяч чоловіків, озброєних мечами, крім мешканців Гіви, серед яких було нараховано ще сімсот добірних чоловіків-воїнів. 
<p>16 З усього цього війська виявилось сімсот добірних мужів, які були лівшами, проте кожен з них влучав камінцем, випущеним з пращі, у волосину, й не хибив. 
<p>17 Що ж до ізраїльтян, то їх, окрім веніямінців, налічувалось чотириста тисяч, озброєних мечами мужів. Усі вони були досвідченими військовими людьми. 
<p>18 Ізраїльтяни відправились у Бетель, аби запитати Бога. Вони говорили: Хто з нас мав би виступити першим аби воювати з веніямінцями? І ГОСПОДЬ відповів: Юда піде вперед! 
<p>19 Тож уранці ізраїльтяни вирушили й отаборились навпроти Гіви. 
<p>20 Отже, ізраїльські мужі оголосили війну веніямінцям, і вишикувались бойовими лавами неподалік Гіви. 
<p>21 Проте воїни племені Веніяміна, вийшовши з Гіви, напали на них і поклали того дня на землю вбитими двадцять дві тисячі ізраїльтян. 
<p>22 Але народ, – ізраїльські воїни, – зібравшись зі силами, знову вишикувались для битви на тому ж місці, де стояли першого дня. 
<p>23 Адже після поразки, коли до самого вечора ізраїльтяни плакали перед ГОСПОДОМ, звертаючись до ГОСПОДА з питанням: Чи варто далі продовжувати битву з поколінням Веніяміна, – нашими братами? – то ГОСПОДЬ відповів: Виступайте проти них! 
<p>24 Тож ізраїльтяни вишикувались проти веніямінців і другого дня. 
<p>25 Але веніямінці, виступивши проти них з Гіви на другий день, знову поклали на землю ще вісімнадцять тисяч озброєних мечами ізраїльських воїнів. 
<p>26 Тоді всі ізраїльтяни, разом з усім військом, пішли в Бетель і там, перебуваючи перед ГОСПОДОМ, вони плакали й постили того дня до самого вечора. Після того вони принесли перед ГОСПОДОМ всепалення і мирні жертви. 
<p>27 Оскільки в той час там знаходився Ковчег Божого Заповіту, то ізраїльтяни саме там і шукали поради в ГОСПОДА. 
<p>28 Пінхас, син Елеазара, внук Аарона, в той час звершував перед ним ( Ковчегом ) служіння, запитуючи: Чи йти нам знову в бій з нашими братами веніямінцями, чи припинити війну ? І ГОСПОДЬ відповів: Йдіть, адже завтра Я віддам їх у ваші руки! 
<p>29 Тоді ізраїльтяни влаштували довкола Гіви засідку. 
<p>30 На третій день знову виступили ізраїльтяни проти веніямінців, – вишикувались до бою проти Гіви, як і в попередні рази. 
<p>31 Коли ж веніямінці кинулись проти війська ізраїльтян, віддаляючись від міста, й почали знову вбивати ізраїльських мужів, як і в попередні рази, на роздоріжжі двох доріг, з яких одна провадила в Бетель, а друга – до Гіви та її околиць і вже вбили близько тридцяти мужів з-поміж ізраїльтян, 
<p>32 то веніямінці почали кричати: Вони падають перед нами, як і раніше! Ізраїльтяни ж говорили: Утікаймо, аби відтягнути їх з міста на дороги! 
<p>33 Тоді всі ізраїльські мужі піднялися зі свого місця й зібралися в Баал-Тамарі, а ізраїльська засідка вирушила зі свого місця, з Мааре-Геви. 
<p>34 І вийшли проти Гіви десять тисяч добірних воїнів з усього Ізраїлю, і почалася тяжка битва, а веніямінці не знали, що насувається на них лихо. 
<p>35 Того дня ГОСПОДЬ завдав поразки веніямінцям від Ізраїлю, так що ізраїльтяни знищили двадцять п’ять тисяч сто веніямінців, – всіх мужів, озброєних мечами. 
<p>36 Лише тоді веніямінці зрозуміли, що вони розгромлені, адже ізраїльські воїни відступили перед веніямінцями, оскільки вони розраховували на засідку, яка була влаштована неподалік Гіви. 
<p>37 Воїни, що були в засідці піднялись, несподівано увірвались у Гіву й знищили мечем усіх мешканців міста. 
<p>38 Між основним ізраїльським військом і загоном воїнів, що були в засідці, існувала домовленість: коли над містом з’явиться ознака: великий дим, 
<p>39 то військо ізраїльтян повернеться і вступить у битву знову. І от, коли веніямінці почали знову вбивати ізраїльських воїнів, і вже полягло близько тридцяти чоловік, а вони почали говорити: І цього разу ізраїльтяни падають перед нами, як і під час попередньої битви, – 
<p>40 над містом почав здійматись вгору стовп диму. Озирнувшись назад, веніямінці побачили, що дим від палаючого міста підноситься до самих небес. 
<p>41 Тоді ізраїльське військо обернулось й пішло в наступ, а перелякані воїни Веніяміна усвідомили, що їх чекає лихо цілковитої поразки. 
<p>42 Втікаючи від ізраїльських воїнів, вони повернули на дорогу в пустелю, але й там їх наздоганяли переслідувачі. Втікачів знищували також і ті, що виходили з міста. 
<p>43 Вони з усіх боків оточили веніямінців, наздоганяли та знищували до самої Менухи, що на схід від Гіви. 
<p>44 Тож полягло тоді веніямінців вісімнадцять тисяч чоловік, з яких усі були відважними воїнами. 
<p>45 Уцілілі повернули вбік й утікали в пустелю до скелі Ріммона, але по дорозі таких виловлювали, й ще загинуло п’ять тисяч чоловік. Переслідуючи їх далі аж до Ґідеома, знищили з них знову дві тисячі чоловік. 
<p>46 Усіх полеглих у той день веніямінців було двадцять п’ять тисяч озброєних мечами чоловіків, – могутніх і відважних воїнів. 
<p>47 І все ж шістсот чоловіків, які повернули в пустелю, в напрямку скелі Ріммона, втікли й перебували в ущелинах скелі Ріммона чотири місяці. 
<p>48 Що ж до ізраїльських воїнів, то вони, повернувшись від переслідування до веніямінців, знищили всіх мешканців міста мечем, і навіть худобу, – всіх поголовно, хто ще залишався. А всі міста, що зустрічали по дорозі, спалили вогнем. 

<h4>Книга Суддів 21 
<p>1 Ще в Міцпі ізраїльські воїни заприсяглися, сказавши: Жоден з нас не видасть своєї дочки заміж за веніямінця! 
<p>2 Тепер же народ прийшов до Божого Дому в Бетелі. Там вони перебували перед Богом аж до вечора; вони сиділи, голосно ридали й гірко плакали, 
<p>3 говорячи: Чому, ГОСПОДИ, Боже Ізраїлю, це трапилось в Ізраїлі, що сьогодні не стало в Ізраїлі одного племені? 
<p>4 Тому, вставши на другий день зранку, народ збудував там жертовник. Вони принесли жертви всепалення та мирні ( подячні ) жертви. 
<p>5 Потім ізраїльтяни почали питати: Хто з-поміж усіх ізраїльських племен не прийшов тоді на зібрання до ГОСПОДА ? Адже на ньому була прийнята поважна ( урочиста ) присяга щодо кожного, хто не прийшов до ГОСПОДА в Міцпу, а саме: Він неодмінно має померти! 
<p>6 Ізраїльтяни жалкували про те, що сталось з племенем Веніяміна, їхнім братом, бідкаючись: Нині в Ізраїлі втрачено одне плем’я. 
<p>7 Але, що маємо вчинити тепер з тими, котрі залишилися, аби вони мали дружин? Адже ми присягнулись ГОСПОДОМ, що не віддамо за них заміж наших дочок! 
<p>8 Після цього запитали: Чи часом не було когось серед ізраїльських племен, хто тоді не прийшов до ГОСПОДА в Міцпу? Тож виявилось, що ніхто не прийшов на збори з Явеша Гілеадського. 
<p>9 І коли тоді робили перегляд народу, то з Явеша Гілеадського, справді, не було жодного чоловіка. 
<p>10 Тож громада послала туди дванадцять тисяч озброєних чоловіків-воїнів з особливим наказом: Йдіть і знищіть мечем усіх мешканців Явеша Гілеадського, включно зі жінками й дітьми! 
<p>11 Але при цьому маєте зробити ось що: Кожного чоловіка і кожну жінку, котра мала інтимні ( сексуальні) стосунки з чоловіком, учиніть закляттям, тобто знищіть. 
<p>12 Таким чином знайшлося серед мешканців Явеша Гілеадського, чотириста незайманих дівчат, котрі не мали інтимних стосунків з чоловіками. Цих привели в табір у Шіло, що в Ханаанській землі. 
<p>13 Після цього вся громада послала людей для переговорів з веніямінцями, котрі ховались в ущелинах скелі Ріммона, й проголосила їм мир. 
<p>14 Коли веніямінці повернулися, їм дали за дружин дівчат, котрі залишились живими, з мешканців Явеша Гілеадського. Проте їх виявилось недостатньо для всіх. 
<p>15 Народ жалкував за веніямінцями, оскільки ГОСПОДЬ учинив розрив серед ізраїльських племен. 
<p>16 Тоді старійшини громади бідкались: Що маємо зробити з рештою тих, хто залишився, аби вони мали жінок? Адже у веніямінців знищені всі жінки?! 
<p>17 Вони говорили: Як можна було би врятувати залишок Веніяміна, аби не було цілковито знищене одне з племен в Ізраїлі? 
<p>18 Адже ми не можемо дати їм за дружин наших дочок, оскільки ізраїльтяни присягнулись такими словами: Буде проклятий той, хто дасть дочку за дружину веніямінцеві. 
<p>19 Тому вирішили: Як відомо, щороку відбувається ГОСПОДНЄ свято в Шіло, яке знаходиться на північ від Бетеля і на схід від дороги, що провадить з Бетеля до Сихема, та південніше Левони. 
<p>20 Тож вони звернулись до веніямінців зі словами: Йдіть і зробіть засідку у виноградниках, 
<p>21 та спостерігайте. Щойно дівчата зі Шіло вийдуть, аби потанцювати в хороводі, ви повискакуйте з виноградників, і кожен нехай вхопить собі дружину з дівчат зі Шіло, і повертайтесь у край веніямінців. 
<p>22 І коли пізніше прийдуть до нас їхні батьки, чи їхні брати, скаржитись на вас, то ми їм скажемо: Змилуйтесь над ними заради нас, адже ніхто з них не взяв собі дружини під час війни; так само й ви не дали дружин, щоб не бути винуватими. 
<p>23 Тому й веніямінці були змушені так учинити, взявши собі стільки дружин, скільки було їм потрібно, серед танцюристок, яких удалось захопити. Після цього вони повернулись у свої наділи, аби відбудовувати міста й оселятися в них. 
<p>24 І розійшлися звідти ізраїльтяни того часу, кожен до свого племені й до свого роду. Тож пішли звідти, кожен до свого спадку. 
<p>25 Того часу не було в Ізраїлі царя, тому кожен робив те, що йому здавалось правильним. 