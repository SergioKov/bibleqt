<h2></h2>

<h4>Наум 1 
<p>1 Провіщення про Ніневію. Книга видінь Наума з Елкоша. 
<p>2 ГОСПОДЬ є ревнивим Богом і месником. ГОСПОДЬ є мстивим і сповненим гніву. ГОСПОДЬ є Тим, Котрий відплачує Своїм ворогам, – Він безпощадний до Своїх ненависників. 
<p>3 Хоча ГОСПОДЬ довготерпеливий і могутній силою, але, безумовно, винуватого непокараним не залишить. Дороги ГОСПОДА у бурі та вихорі, а хмари – порох під Його ногами. 
<p>4 Він лише погрозить морю, і воно висохне, обміліють усі ріки. Зів’януть Башан і Кармель, засохне квітка Лівану. 
<p>5 Перед Ним тремтять гори, і тануть узгір’я. Від Його присутності хитається земля та Всесвіт, у страху всі його мешканці. 
<p>6 Хто може встояти перед Його гнівом, хто виступить проти Його обурення? Його гнів розливається вогнем, перед Ним розпадаються скелі. 
<p>7 Разом з тим ГОСПОДЬ добрий, – притулок у день скорботи; Він знає тих, котрі на Нього покладаються. 
<p>8 Наче вируючим потопом, Він змиє її ( Ніневії ) місцезнаходження, а Його ворогів переслідуватиме непроглядна темрява. 
<p>9 Що ви замислили проти ГОСПОДА ? Якщо Він покладе кінець, то лихо вдруге вже не повториться. 
<p>10 Бо хоч вони ( ассирійці ) переплетені між собою, як терен, і п’яні від своїх напоїв, вони цілковито будуть пожерті вогнем, як суха стерня! 
<p>11 Із тебе вийшов той, котрий планує зло проти ГОСПОДА, і дає нікчемні поради, але 
<p>12 так говорить ГОСПОДЬ : Хоч їм щастить і вони досить численні, проте вони будуть посічені й зникнуть. Хоч Я допускав тобі ( Ізраїлю ) страждання, проте більше не гнобитиму тебе. 
<p>13 Отже, тепер Я зламаю його ярмо, що на тобі, й розірву твої кайдани. 
<p>14 Про тебе ж, Ассиріє, ГОСПОДЬ так вирішив: Твоє ім’я більше не згадуватиметься в твоїх нащадках. З дому твого бога Я знищу різьблених і литих ідолів. Приготую тобі гробницю як нікчемному. 

<h4>Наум 2 
<p>1 Ось на горах вже видно ноги благовісника, котрий звіщає мир. Святкуй, Юдеє, твої урочисті свята, виконуй свої обітниці! Адже більше не топтатиметься по тобі негідник! Він дощенту знищений! 
<p>2 Наближається до тебе, Ніневіє, твій погромник! Укріпляй свої фортеці, стережи дороги, підпережися, збирай усі свої сили, 
<p>3 тому що ГОСПОДЬ відновлює гідність Якова, як і велич усього Ізраїлю! Адже їх нищили грабіжники, й топтали лози їхніх виноградників. 
<p>4 Вже червоніють щити їхніх хоробрих воїнів, одягнутих у кармазин, а їхні колісниці, вкриті залізом, виблискують на сонці у день підготовки до битви, хитаються ратища списів. 
<p>5 Ось по вулицях на шаленій швидкості мчать колісниці, гуркочуть на площах. Їхні смолоскипи миготять, наче блискавки. 
<p>6 Він ( цар Ассирії ) скликає своїх воєначальників; вони біжать, спотикаючись серед дня, після чого поспішають на його мури, але навколо вже здійснена облога ворога. 
<p>7 Річні брами відкриваються, і вода руйнує царський палац. 
<p>8 Все вирішено: вона ( Ніневія ) оголена, а її жінок-слугинь ведуть полоненими в неволю. Вони стогнуть, наче голубки, і у відчаї б’ють себе в груди. 
<p>9 Ніневія уподібнилась до ставка, води якого з шумом утікають. Зупиніться! Стійте! Але ніхто навіть не озирається. 
<p>10 Грабуйте срібло! Забирайте золото! Видається, що її скарби невичерпні, – так багато дорогоцінного посуду та інших речей!.. 
<p>11 І ось вона ( Ніневія ) знищена, вся в руїнах, спустошена… В страсі завмирають людські серця, тремтять коліна, біль в усьому тілі, всі обличчя палають вогнем. 
<p>12 Де ж тепер лігво левів, – те лігвище, де левиця доглядала левенят й де бавились лев з левенятами і не було кому їх потривожити?! 
<p>13 Де лев, що полював, аби нагодувати своїх левенят, й душив інших для своїх левиць, наповнюючи награбованим своє лігвище, своє лігво – здобиччю. 
<p>14 Тому Я виступлю проти тебе, – говорить ГОСПОДЬ Саваот, – Я пущу з димом твої колісниці, а твоїх левчуків знищить Мій меч. Я покладу край твоєму грабіжництву на землі й більше ніхто не почує голосу твоїх послів. 

<h4>Наум 3 
<p>1 Горе місту, сповненому крові та обману! Переповненому беззаконням, грабежами й насильством. 
<p>2 Вже чути ляскіт бичів; чути гуркіт коліс, тупотіння коней і торохкотіння колісниць. 
<p>3 Несеться кіннота, виблискують мечі та списи, безліч вбитих, гори трупів. Мертвих тіл не порахувати, – вони на кожному кроці. 
<p>4 А все це через нескінченну розпусту вродливої блудниці, вправної в чаклунстві, що зводить народи своїм блудом, а роди – своїми чарами. 
<p>5 Тому Я виступлю проти тебе, – говорить ГОСПОДЬ Саваот, – і підійму поділ твоєї спідниці на твоє обличчя, й покажу перед народами твою голизну, царствам – твій сором. 
<p>6 Закидаю тебе брудом, і, зганьбивши тебе, виставлю тебе на посміховисько! 
<p>7 Станеться таке, що кожен, уздрівши тебе, тікатиме від тебе зі словами: Спустошена Ніневія! Хто її пошкодує? Не знайдеться тих, котрі тебе потішили б! 
<p>8 Хіба ти краща від Но-Аммона, що розкинувся на ріках й звідусіль оточений водою? Море було його валом, а води – стіною. 
<p>9 Ефіопія та Єгипет були його надійною безвідмовною опорою. Пут і Лівія постійно допомагали йому. 
<p>10 Але й він ( Но-Аммон ) пішов полоненим у неволю, а його немовлят розбивали на перехрестях всіх вулиць. Щодо його знатних кидали жереб ( кому дістануться ), а всі його можновладці були заковані в кайдани. 
<p>11 Так і ти, Ніневіє, оп’янієш і, вмліваючи, шукатимеш захисту від ворога. 
<p>12 Усі твої фортеці, як смоківниці з первоплодами: щойно їх потрясуть, вони самі впадуть у рот того, хто захоче їх з’їсти. 
<p>13 Що ж до твого народу ( захисників ), то вони виявляться, наче жіноцтво. Брами твого краю відкриються навстіж перед твоїми ворогами, й вогонь пожере твої засуви. 
<p>14 Тож запасись водою на час облоги, укріпляй твої фортеці, увійди в розчин і топчи глину, виготовляй цеглу. 
<p>15 І все ж тебе ( Ніневіє ) пожере вогонь, ти будеш знищена мечем, як пожирає все сарана. Намножуй захисників, як розмножуються личинки сарани, або інша комашня. 
<p>16 Ти намножила своїх купців більше від зірок на небі. Але й вони, як личинки сарани, використають тебе і розлетяться. 
<p>17 Твої можновладці – така ж сарана, твої знатні – як рій сарани: поки холодно, вони сидять на мурах, а сонце пригріє – й вони полетять, і не пізнаєш навіть місця, де вони сиділи. 
<p>18 Поснули твої пастирі, ассирійський царю, спочивають твої хоробрі. Тому твій народ і розбрівся по горах, і немає кому його зібрати. 
<p>19 Немає ліків для твоїх ран, твоя хвороба невиліковна. Хто лише почує про твоє лихо, заплеще руками над тобою. Адже хто тільки не страждав від твоєї одвічної лютості?! 