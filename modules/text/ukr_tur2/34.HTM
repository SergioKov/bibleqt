<h2></h2>

<h4>Даниїл 1 
<p>1 Третього року царювання Єгоякіма, юдейського царя, прийшов Навуходоносор, цар Вавилону, до Єрусалима і взяв його в облогу. 
<p>2 ГОСПОДЬ віддав у його руки юдейського царя Єгоякіма і частину посуду Божого Дому; він ( Навуходоносор ) відправив цей посуд у шінеарський край ( Вавилонію ) в Дім свого бога. Там він вніс посуд у скарбницю свого бога. 
<p>3 Цар наказав Ашфеназові, начальнику своїх євнухів, відібрати зі синів Ізраїлевих – з царського роду та знаті – 
<p>4 юнаків без будь-якої вади, гарних за зовнішнім виглядом, обдарованих усією мудрістю і наділених здібністю осягати науки і розумно мислити. Саме таких, придатних для служби в царському палаці, потрібно буде навчити грамоти й халдейської мови. 
<p>5 Цар також їм призначив щоденну поживу зі царського стола і вино, яке пив сам. Він наказав їх виховувати три роки, після чого вони мали би стати перед царем. 
<p>6 Серед них були з Юдиних нащадків: Даниїл, Ананія, Мисаїл і Азарія. 
<p>7 Начальник євнухів дав їм інші імена: Даниїла назвав Валтасаром, Ананію – Шадрахом, Мисаїла – Мешахом і Азарію – Авед-Неґо. 
<p>8 Даниїл вирішив не осквернятись стравами зі царського столу й вином, що той пив, тому просив начальника євнухів, щоб дозволив йому не осквернятись. 
<p>9 І Бог сприяв Даниїлові отримати прихильність і співчуття з боку начальника євнухів. 
<p>10 Але начальник євнухів сказав Даниїлові: Я боюся мого повелителя, царя, котрий сам призначив вам їжу і ваш напій. Якщо ж він побачить, що ваші обличчя більш змарнілі, ніж у рабів, ваших однолітків, – тоді ви наразите мою голову на небезпеку перед царем. 
<p>11 Тоді Даниїл попросив наглядача, якого начальник євнухів поставив над Даниїлом, Ананієм, Мисаїлом та Азарією: 
<p>12 Випробуй, будь ласка, твоїх рабів протягом десяти днів. Нехай нам дають лише овочі для їжі, й воду для пиття. 
<p>13 Після того порівняєш, яким буде наш вигляд і вигляд юнаків, які їдять їжу з царського столу. Залежно від того, що побачиш, так і чинитимеш з твоїми рабами! 
<p>14 Він погодився щодо цієї справи, і випробовував їх десять днів. 
<p>15 По закінченні десяти днів їхній вигляд виявився кращим, та й тілом вони були здоровіші, ніж всі юнаки, котрі їли царські страви. 
<p>16 Після цього наглядач забирав призначені для них страви та вино і давав їм овочі. 
<p>17 Цих чотирьох юнаків Бог наділяв знанням й розумінням усякої писемності та мудрості. А Даниїл отримав ще й дар розуміння різних видінь та снів. 
<p>18 Після закінчення терміну, визначеного царем, коли треба було з’явитись перед ним, начальник євнухів представив їх Навуходоносору. 
<p>19 Цар розмовляв з ними, і з-поміж усіх юнаків не знайшлось жодного, хто міг би зрівнятись з Даниїлом, Ананієм, Мисаїлом та Азарією, й вони почали служити перед царем. 
<p>20 Тож у кожній справі, яка вимагала мудрості й розсудливості, про що запитував у них цар, він доходив висновку, що вони удесятеро перевищують усіх заклиначів і ворожбитів, які лише були в усьому його царстві. 
<p>21 І Даниїл залишався там аж до першого року царя Кіра. 

<h4>Даниїл 2 
<p>1 Другого року царювання Навуходоносора приснилися йому сни. Вони дуже стривожили Навуходоносора, так що сон відійшов від нього. 
<p>2 І звелів цар скликати заклиначів і ворожбитів, чарівників і халдеїв ( астрологів ), аби вони розтлумачили цареві його сни. Коли вони прийшли й стали перед царем, 
<p>3 він сказав їм: Мені приснився сон, який мене дуже занепокоїв, і я бажаю зрозуміти цей сон! 
<p>4 Тоді відповіли халдеї цареві арамійською мовою: Царю, живи навіки! Ти розкажи твоїм рабам сон, а ми розтлумачимо його значення. 
<p>5 Відповідаючи, цар сказав халдеям: Я не пам’ятаю сна, і ось моя постанова : Якщо ви мені не розкажете сну і не розтлумачите його значення, то ви будете почетвертовані, а ваші будинки будуть перетворені на руїни! 
<p>6 Якщо ж ви розповісте сон і поясните мені його значення, то отримаєте від мене нагороди та подарунки і будете вшановані. Тож сповістіть мені мій сон і що він означає! 
<p>7 Відповідаючи, вони вдруге сказали: Якби цар розказав сон своїм рабам, то ми розтлумачили б його значення. 
<p>8 У своїй відповіді цар вигукнув: Тепер я точно знаю, що ви хочете виграти час, оскільки бачите, що я не пам’ятаю сну. 
<p>9 Якщо не скажете, який сон мені приснився, то у вас один задум: ви змовилися сказати неправду й викручуєтесь переді мною, аж поки не мине час. Тож розкажіть мені сон, і тоді я знатиму, що витлумачите мені і його значення! 
<p>10 Халдеї ж заперечували цареві, говорячи: Немає на землі людини, яка змогла би розповісти цареві те, що він хоче; та й жоден великий і потужний цар не вимагав такого від будь-якого заклинача, ворожбита чи халдея- астролога. 
<p>11 Адже справа, якої цар жадає, складна, і немає нікого, хто міг би йому сповістити, – хіба що боги, які не живуть серед смертних. 
<p>12 Така відповідь дуже розгнівала царя, і він так розлютився, що наказав знищити всіх вавилонських мудреців. 
<p>13 Коли вийшов наказ вбивати мудреців, то шукали й Даниїла та його друзів, щоб і їх стратити. 
<p>14 Тоді Даниїл мудро й розважливо звернувся до Аріоха, начальника царської охорони, якому було доручено вбивати вавилонських мудреців. 
<p>15 Він заговорив до царського повіреного Аріоха й запитав його, чому такий суворий наказ царя? Коли Аріох пояснив суть справи Даниїлові, 
<p>16 то Даниїл пішов до царя і попросив дати йому час, аби сповістити цареві значення сну. 
<p>17 Повернувшись до свого дому, Даниїл розповів про цю справу своїм товаришам: Ананії, Мисаїлу та Азарії, 
<p>18 щоб вони в молитві просили милості в Небесного Бога, аби Він відкрив цю таємницю, і щоб Даниїлу та його товаришам не загинути разом з іншими вавилонськими мудрецями. 
<p>19 І от в нічному видінні Даниїлові таємниця була відкрита, й Даниїл прославив Небесного Бога. 
<p>20 Даниїл промовив такі слова: Нехай буде благословенне Боже Ім’я від віку й до віку, бо в Нього – мудрість і сила! 
<p>21 Він змінює час і пору, скидає царів і ставить царів; Він наділяє мудрістю мудрих й розумних – розумінням. 
<p>22 Він відкриває глибоке й приховане; Він знає, що є в темряві, бо в Ньому пробуває світло. 
<p>23 Тобі, Боже моїх батьків, дякую і прославляю Тебе, бо Ти мені дав мудрість і силу, і тепер Ти мені відкрив те, про що ми Тебе просили, – Ти нас ознайомив зі справою царя. 
<p>24 Після цього Даниїл пішов до Аріоха, якому цар доручив знищити вавилонських мудреців. Він увійшов, і сказав йому: Не вбивай мудреців Вавилону, а веди мене до царя, і я розтлумачу цареві значення сну! 
<p>25 Аріох негайно привів Даниїла до царя і сказав йому: Я знайшов серед юдейських полонених чоловіка, який пояснить цареві значення сну ! 
<p>26 Відізвавшись, цар сказав Даниїлові, якого звали Валтасарем: Чи й справді ти можеш мені розповісти сон, який я бачив, і пояснити його? 
<p>27 Відповідаючи, Даниїл сказав цареві: Таємницю, про яку цар питає, не можуть відкрити цареві ні мудреці, ні чародії, ні заклиначі, ні ворожбити. 
<p>28 Але тільки Бог, Котрий перебуває на небі, – Він відкриває таємниці; Він і сповістив цареві Навуходоносорові те, що має статися в майбутньому часі. Твій сон і видіння, показані тобі на твоєму ложі, були такими. 
<p>29 Ти, царю, на своєму ліжку роздумував над тим, що має статися в майбутньому, і Той, Котрий відкриває таємниці, сповістив тобі те, що буде відбуватись. 
<p>30 Мені ж ця таємниця відкрита, не тому, що я мудріший від усіх живих, а для того, щоб пояснити цареві значення побаченого, аби ти розібрався у своїх роздумах. 
<p>31 Ти, царю, бачив уві сні якусь велику статую. Величезною була ця статуя, і сяяла перед тобою, так що страшно було дивитись на неї. 
<p>32 Голова цієї статуї була з чистого золота; її груди й руки – зі срібла, її живіт і стегна – мідні; 
<p>33 її голінки були залізними, ноги – частково зі заліза, а частково з глини. 
<p>34 Ти дивився аж доки, без допомоги рук не відколовся від гори камінь. Він ударив у ноги статуї, що були зі заліза та глини, і розбив їх на шматки. 
<p>35 Тоді все вмить розтрошилось, – залізо, глина, мідь, срібло і золото стали, як полова на току літом. Їх підхопив вітер, так що не залишилось від них і сліду, а камінь, що розбив статую, став великою горою і заповнив усю землю. 
<p>36 Таким був сон. Скажемо цареві і його значення. 
<p>37 Ти, царю, є царем над царями, Котрому Небесний Бог дав царство, владу, силу і славу. 
<p>38 Він віддав у твої руки всіх людей, де б вони не жили, а також польових звірів і птахів небесних, поставивши тебе володарем над усіма ними. Ти – золота голова! 
<p>39 Після тебе повстане інше царство, менше за твоє; а потім третє царство, мідне, яке володітиме всією землею. 
<p>40 А царство четверте буде міцне, як залізо, бо, як залізо, все розбиває і ламає, і, як залізо, розтрощує все, так і воно трощитиме і розбиватиме. 
<p>41 А те, що ти бачив ноги і пальці на ногах, частково з гончарської глини, а частково зі заліза, то царство буде розділене, хоч у ньому залишиться небагато з міцності заліза, як ти і бачив залізо, змішане зі звичайною глиною. 
<p>42 Оскільки ж пальці ніг частково залізні, а частково глиняні, то й це царство буде частково міцне, а частково крихке. 
<p>43 А те, що ти бачив залізо, змішане з гончарською глиною, означає, що вони змішаються через поріднення ( родичання ) людей, але не зіллються одне з одним, як і залізо не змішується з глиною. 
<p>44 І за днів тих царів Небесний Бог створить царство, яке не зруйнується повіки. Це царство жодному іншому народові не дістанеться. Воно розтрощить і знищить усі інші царства, а саме стоятиме вічно, 
<p>45 як ти й бачив, що від гори відколовся камінь, сам, без допомоги рук, і розбив у порох залізо, мідь, глину, срібло й золото. Великий Бог показав цареві те, що має статися в майбутньому. Сон цей правдивий, і його тлумачення вірне. 
<p>46 Тоді цар Навуходоносор упав долілиць, поклонившись Даниїлові, і наказав принести йому хлібну жертву і запашний ладан. 
<p>47 Після цього цар сказав Даниїлові: Справді ваш Бог є Богом над богами, Владикою над царями, Котрий відкриває таємниці, оскільки ти зміг відкрити і цю таємницю. 
<p>48 Потім цар підвищив Даниїла, нагородивши його великими та численними дарами, і призначив його намісником над усім вавилонським краєм, а також провідником ( керівником ) усіх вавилонських мудреців. 
<p>49 Але Даниїл попросив царя, щоб керівництво справами вавилонського краю він довірив Шадраху, Мешаху та Авед-Неґо. Даниїл же залишився при царському дворі. 

<h4>Даниїл 3 
<p>1 Цар Навуходоносор зробив золоту статую ( ідола ) заввишки в шістдесят ліктів і шириною в шість ліктів. Він її поставив у долині Дура у вавилонському краї. 
<p>2 Тоді цар Навуходоносор послав гінців зібрати сатрапів, правителів областей, намісників, радників, скарбників, суддів, урядовців та всіх місцевих управителів, аби прибули на посвячення ідола, якого поставив цар Навуходоносор. 
<p>3 І ось зібралися сатрапи, правителі областей, намісники, радники, скарбники, судді, урядовці та всі місцеві управителі на посвячення статуї- ідола, яку поставив цар Навуходоносор; всі вони стали перед статуєю, яку поставив Навуходоносор. 
<p>4 У той час оповісник потужним голосом заволав: Наказується, вам народи, племена, язики! 
<p>5 Щойно почуєте звук труби, сопілки та гусел, ліри і псалтиря в супроводі різних інших музичних інструментів, упадіть долілиць і поклоніться золотій статуї, спорудженій царем Навуходоносором! 
<p>6 А той, хто не впаде долілиць і не поклониться, той негайно буде вкинутий у палаючу вогнем піч! 
<p>7 Тому, коли всі народи почули звук труби, сопілки та гусел, ліри і псалтиря в супроводі різних інших музичних інструментів, то впали долілиць представники всіх народів, племен і язиків і поклонилися золотій статуї- ідолу, яку поставив цар Навуходоносор. 
<p>8 Але саме в цей час підійшли деякі халдеї і почали звинувачувати юдеїв. 
<p>9 Вони звернулись до царя Навуходоносора і сказали: Царю, живи повіки! 
<p>10 Ти, царю, видав наказ, аби кожна людина, котра почує голос труби, сопілки й гусел, ліри і псалтиря в супроводі різних інших музичних інструментів, упала долілиць і поклонилася золотій статуї- ідолу, 
<p>11 а хто не впаде й не поклониться, той буде вкинутий в палаючу вогнем піч. 
<p>12 Так ось, юдейські мужі, яких ти поставив, щоб звершували керівництво у вавилонському краї, Шадрах, Мешах і Авед-Неґо, – ці мужі не зважають на твій наказ, царю! Вони не шанують твого бога і не поклоняються золотій статуї, яку ти поставив! 
<p>13 Тоді, сповнений гніву та люті, Навуходоносор наказав привести Шадраха, Мешаха та Авед-Неґо. Коли ж цих мужів привели до царя, 
<p>14 то, звертаючись до них, Навуходоносор запитав: Чи це правда, Шадраху, Мешаху і Авед-Неґо, що ви не служите моїм богам і не поклоняєтесь золотій статуї, яку я поставив? 
<p>15 Тож тепер, якщо ви вже готові, почувши звук труби, сопілки та гусел, ліри і псалтиря в супроводі різних інших музичних інструментів, упадіть долілиць і поклоніться золотій статуї- ідолу, яку я поставив! Якщо ж негайно не поклонитесь, то будете вкинуті у палаючу вогнем піч. І тоді Який Бог вас врятує з моїх рук? 
<p>16 Але Шадрах, Мешах і Авед-Неґо, відповідаючи цареві Навуходоносору, сказали: Ми не маємо потреби тобі відповідати на ці слова. 
<p>17 Адже наш Бог, Котрому ми служимо, сильний вирвати нас з палаючої вогнем печі, і врятувати з твоєї руки, царю! 
<p>18 Якщо ж ні, то нехай тобі буде відомо, царю, що твоїм богам ми не служитимемо і золотій статуї, яку ти поставив, не поклонимося! 
<p>19 Тоді Навуходоносор запалав гнівом щодо Шадраха, Мешаха та Авед-Неґо, і вираз його обличчя змінився. Він заговорив, і звелів розпалити піч усемеро сильніше, ніж її зазвичай розпалювали, 
<p>20 і найпотужнішим мужам свого війська наказав зв’язати Шадраха, Мешаха та Авед-Неґо і кинути їх у палаючу вогнем піч. 
<p>21 Тоді ті мужі були зв’язані в своїх плащах, в своїх головних уборах, в нижньому вбранні та іншому одязі, і вкинуті всередину палаючої вогнем печі. 
<p>22 Оскільки ж наказ царя був суворим, а піч була дуже розпечена, то полум’я вогню знищило чоловіків, котрі вкидали Шадраха, Мешаха та Авед-Неґо в піч. 
<p>23 А троє чоловіків, Шадрах, Мешах і Авед-Неґо, упали зв’язаними в палаючу вогнем піч. 
<p>24 Раптом, приголомшений і здивований цар Навуходоносор, з поспіхом встав і, звернувшись до своїх радників, запитав: Хіба не трьох чоловіків ми вкинули у вогонь зв’язаними? Відповідаючи, ті сказали цареві: Це справді так, царю! 
<p>25 А він схвильовано сказав: Але ж я бачу чотирьох незв’язаних мужів, які ходять посеред вогню, і не видно на них жодного пошкодження, а вигляд четвертого подібний до Божого Сина! 
<p>26 Тоді Навуходоносор наблизився до отвору палаючої вогнем печі й покликав: Шадрах, Мешах і Авед-Неґо, слуги Всевишнього Бога, вийдіть і підійдіть! Шадрах, Мешах і Авед-Неґо негайно вийшли з-посеред вогню. 
<p>27 Зразу ж зібралися сатрапи, правителі областей, намісники й радники царя; вони засвідчили, що вогонь не торкнувся тіл цих мужів, і навіть волосся на їхніх головах не обпалене, а їхнє вбрання зовсім не змінилося, і від нього не було жодного запаху вогню. 
<p>28 Тоді Навуходоносор вигукнув, промовляючи: Благословенний Бог Шадраха, Мешаха та Авед-Неґо, Котрий послав Свого ангела і визволив Своїх слуг, які на Нього покладались, навіть порушивши наказ царя. Вони віддали власні тіла, аби лише не служити і не поклонятися жодному богові, крім свого Бога! 
<p>29 Тому мною видається наказ усім народам, племенам та язикам: Кожен, хто висловить зневагу щодо Бога Шадраха, Мешаха та Авед-Неґо, буде четвертований, а його дім – перетворений на руїни, тому що немає іншого Бога, Котрий міг би так спасати! 
<p>30 Після цього цар знову звеличив Шадраха, Мешаха та Авед-Неґо у вавилонському краї. 
<p>31 Крім того, цар Навуходоносор звернувся до всіх народів, племен і язиків, що населяють усю землю: Нехай мир ваш намножиться! 
<p>32 Вважаю за потрібне вам повідомити про ознаки і чудеса, які звершив Всевишній Бог. 
<p>33 О, які ж великі Його ознаки і які потужні Його чудеса! Його царство є вічним царством, і Його владарювання з роду в рід! 

<h4>Даниїл 4 
<p>1 Я, Навуходоносор, був спокійний у моєму домі і щасливий у своєму палаці, 
<p>2 але мені приснився сон, який мене налякав, а думки на моєму ложі та видіння, які я побачив, занепокоїли мене. 
<p>3 Тому я наказав привести до мене всіх вавилонських мудреців, аби вони пояснили мені значення сну. 
<p>4 Коли прийшли заклиначі, чаклуни, халдеї- астрологи й ворожбити, я розповів їм сон, але ніхто не міг пояснити його значення. 
<p>5 Нарешті ввійшов до мене Даниїл, на ім’я Валтасар, за ім’ям мого бога, але в якому Дух Святого Бога, і я розповів йому сон. 
<p>6 Валтасаре, начальнику ворожбитів, – сказав я, – про тебе я знаю, що в тобі Дух Святого Бога і жодна таємниця для тебе не є складною; тож вислухай, що мені наснилося, і розтлумач його значення! 
<p>7 Так ось яке видіння я бачив на моєму ложі: Ось посеред землі стоїть дуже високе дерево. 
<p>8 Виросло це дерево і зміцніло, а його вершина сягала аж до небес, так що його було видно з усіх країв землі. 
<p>9 Розкішною була його крона, і рясними були на ньому плоди, якими живилися усі. В його тіні відпочивали польові звірі, а на його галузках гніздилися небесні птахи, – так що від нього годувалося все живе. 
<p>10 Далі я побачив у своєму видінні на моєму ложі: аж ось зійшов з небес Святий Вартовий, 
<p>11 і голосно заволав, говорячи: Зрубайте це дерево й повідрубуйте його галузки; обтрусіть його листя і розкидайте його плоди! Нехай повтікають з-під нього звірі, а з його галуззя – птахи! 
<p>12 Але його пень і його коріння залиште в землі серед зеленого поля закованими в залізних і мідних кайданах. Там він ( пень ) нехай зрошується небесною росою, а його їжею буде трава землі з польовими звірами. 
<p>13 Його людське серце переміниться, і буде дане йому серце звіряче, аж поки не мине над ним сім часів. 
<p>14 Це рішення Небесних Вартових, вирок Святих для того, щоб пізнали всі, що живуть на землі : над людським царством владарює Всевишній, і дає його кому захоче; Він може над ним поставити найприниженішого серед людей. 
<p>15 Отакий сон приснився мені, цареві Навуходоносорові, а ти, Валтасаре, розтлумач його. Оскільки всі мудреці мого царства не змогли розтлумачити його, а ти можеш, бо в тобі Дух Святого Бога. 
<p>16 Тоді Даниїл, на ім’я Валтасар, якийсь час був приголомшений почутим, і його думки бентежили його. Цар, порушивши мовчання, сказав Валтасарові: Нехай тебе не бентежать ні сон, ні його значення. Відповідаючи, Валтасар сказав: Володарю мій, нехай би цей сон та твоїм ненависникам, і твоїм ворогам – його значення. 
<p>17 Отже, ти бачив дерево, що виросло і стало великим та сильним, вершина якого сягала небес, так що його було видно по всій землі; 
<p>18 його розкішна крона і рясні плоди були їжею для всіх; у його тіні відпочивали польові звірі, а на його галузках гніздилися небесні птахи. 
<p>19 Це – ти, царю! Адже ти, й справді, став великим і потужним, а твоя велич піднялась і досягла небес, а твоє владарювання – до країв землі. 
<p>20 А те, що цар бачив Святого Вартового, Котрий зійшов з небес і сказав: Зрубайте дерево і знищіть його, але пень і коріння його залиште в землі серед зеленого поля, закованими в залізні та мідні кайдани й нехай він ( пень ) зрошується небесною росою, а його їжею буде лугова трава з польовими звірами, поки не мине сім часів, 
<p>21 то ось тлумачення, царю, і вирок Всевишнього щодо мого володаря царя такий: 
<p>22 Тебе проженуть від людей, і ти будеш мешкати з польовими звірами, і, як вола, тебе годуватимуть травою і ночами зрошуватимешся небесною росою. Так триватиме з тобою сім років, аж доки не зрозумієш, що Всевишній владарює над людським царством, і дає його тому, кому захоче. 
<p>23 Оскільки ж було сказано залишити пень з корінням дерева, то це означає, що твоє царство залишиться за тобою, поки не визнаєш небесної влади. 
<p>24 Тому, царю, нехай тобі буде до вподоби моя порада: спокутуй твої гріхи справедливістю й провини твої милосердям до бідних. Можливо таким чином продовжиться твій добробут. 
<p>25 Усе це відбулося з царем Навуходоносором. 
<p>26 Через дванадцять місяців, проходжуючись по царському палацу у Вавилоні, 
<p>27 цар зі захопленням вигукнув: Хіба ж не величний цей Вавилон, який я побудував силою своєї влади, як царський Дім, на честь моєї величі? 
<p>28 Ще цар не закінчив говорити, як з неба пролунав голос: До тебе говорять, царю Навуходоносоре! Царство твоє відійшло від тебе! 
<p>29 Тебе відлучать від людей, і ти житимеш з польовими звірами, і годуватимуть тебе травою, наче вола; так триватиме з тобою сім років, аж доки не зрозумієш, що Всевишній владарює над людським царством, і дає його тому, кому хоче! 
<p>30 Тієї ж години сповнилося сказане щодо Навуходоносора, Він був відлучений від людей, і їв траву, наче віл, а його тіло ночами зрошувалось небесною росою, аж поки волосся не стало великим, як пір’я в орла, а його нігті, – як кігті у птахів. 
<p>31 Коли ж минули ті дні, я, Навуходоносор, звів свої очі до небес! Мій розум повернувся до мене, і я поблагословив Всевишнього, прославив і звеличив Того, Котрий живе вічно, а Його влада є постійною владою, і Його царство – з роду в рід. 
<p>32 Всі мешканці землі, порівняно з Ним, – ніщо. Він чинить за Своєю волею, як з Небесними силами так і з тими, що живуть на землі. Немає нікого, хто міг би стримати Його руку і спитати Його: Що Ти робиш? 
<p>33 Коли мій розум повернувся до мене, я повернувся до слави мого царства; повернулись також моє достоїнство і мій зовнішній вигляд. Мене визнали мої радники і мої вельможі. Я знову очолив моє царство, і моя могутність зросла ще більше. 
<p>34 І тепер я, Навуходоносор, віддаю хвалу, величаю і прославляю Небесного Царя, тому що всі Його вчинки праведні, а Його стежки справедливі. Він має силу впокорювати всіх зарозумілих! 

<h4>Даниїл 5 
<p>1 Цар Валтасар влаштував великий бенкет для тисячі своїх вельмож, і перед очима цієї тисячі пив вино. 
<p>2 Сп’янівши від випитого вина, Валтасар наказав принести золотий і срібний посуд, який його батько, Навуходоносор, забрав з єрусалимського Храму, аби з нього могли пити цар, його вельможі, його жінки та його наложниці! 
<p>3 І принесли золотий та срібний посуд, який був забраний зі Святині – з Божого Дому, що в Єрусалимі, й пили з нього цар, його вельможі, його жінки та його наложниці. 
<p>4 Попиваючи вино, вони славили золотих, срібних, мідних, залізних, дерев’яних і кам’яних богів. 
<p>5 І от, в якусь мить, з’явились пальці людської руки і щось писали на побіленій вапном стіні царського палацу навпроти світильника. Цар побачив кисть руки, що писала, 
<p>6 і вигляд обличчя царя змінився, його думки бентежили його, і м’язи його крижів ослабли так, що його коліна почали битись одне об інше. 
<p>7 Цар щосили закричав, аби привели чародіїв, халдеїв- астрологів, ворожбитів. Звернувшись до них, цар сказав мудрецям Вавилону: Хто лиш прочитає цей напис і витлумачить мені його значення, той буде вдягнений у багряницю, отримає золотий ланцюг на свою шию, і стане третьою особою у володінні царством! 
<p>8 Негайно з’явились всі царські мудреці, але ніхто не міг прочитати напис і пояснити цареві його значення. 
<p>9 Тоді цар Валтасар ще більше злякався, вигляд його обличчя змінився; вкрай розгубилися і його вельможі. 
<p>10 Почувши стривожені голоси царя та його вельмож, увійшла в бенкетний зал цариця- матір і, звернувшись до царя, сказала: Царю, живи повіки! Нехай тебе не бентежать твої думки, і вигляд твого обличчя хай не змінюється! 
<p>11 У твоєму царстві є чоловік, в якому Дух Святого Бога. Ще за часів твого батька в ньому було виявлено освіченість, прозорливість і мудрість, подібну до мудрості богів. Твій батько, цар Навуходоносор, призначив його начальником над чарівниками, халдеями і ворожбитами. Так, сам твій батько, цар, 
<p>12 тому що в Даниїлі, якому цар дав ім’я Валтасар, було виявлено надзвичайний дух, знання і розум, здатний тлумачити сни, відкривати загадкове і розв’язувати скрутне. Тож нехай покличуть Даниїла, і він розтлумачить незрозуміле. 
<p>13 І от Даниїла ввели до царя. Звертаючись до Даниїла, цар сказав: Чи то ти є Даниїлом, з числа юдейських переселенців, яких привів цар, мій батько, з Юдеї? 
<p>14 Я почув про тебе, що в тобі Божий Дух, і в тобі виявлено освіченість, світлий розум та незвичайну мудрість. 
<p>15 До мене були приведені мудреці й чародії, аби прочитати цей напис і пояснити мені його значення, але вони не змогли ні прочитати, ні розтлумачити написане. 
<p>16 Про тебе ж я чув, що можеш тлумачити незрозуміле і розв’язувати скрутне. Тож тепер, якщо зможеш прочитати напис та пояснити мені його значення, то будеш одягнутий у багряницю, отримаєш золотий ланцюг на свою шию, і станеш третьою особою у володінні царством. 
<p>17 Відповідаючи, Даниїл сказав перед царем: Твої дари нехай залишаться тобі, а свої нагороди віддай іншим, – а напис я цареві прочитаю і поясню його значення. 
<p>18 Царю, Всевишній Бог дав твоєму батькові Навуходоносорові царство, велич, славу і честь. 
<p>19 Завдяки величності, яку Він йому дав, усі народи, племена та язики тремтіли від страху перед ним, тому що кого він хотів, убивав, і кого він хотів, залишав живим; кого він хотів – підвищував, а кого хотів – понижував. 
<p>20 Але, коли його серце загордилося, і він став зарозумілим та зухвалим, то був скинутий з царського престолу, і позбавлений своєї слави. 
<p>21 Він був відлучений від людей, і серцем уподібнився до тварин;він жив із дикими ослами, годували його травою, як вола, а його тіло ночами зрошувалось небесною росою, аж поки він не усвідомив, що Всевишній Бог владарює над людським царством, і ставить над ним того, кого захоче. 
<p>22 А ти, його сину, Валтасаре, не упокорив свого серця, хоча про все це ти знав! 
<p>23 Ти піднявся проти ГОСПОДА Небес; до тебе принесено посуд Його Дому, і ти, зі своїми вельможами, з твоїми жінками і твоїми наложницями, пили з них вино, прославляючи богів срібних і золотих, мідних і залізних, дерев’яних та кам’яних, які не бачать, не чують і не розуміють, а Бога, від Якого залежить твоє дихання й усі твої дороги життя, – Його ти не прославив! 
<p>24 Тому й послав Він оцю кисть руки, якою зроблений цей напис. 
<p>25 А написано тут наступне: МЕНЕ, МЕНЕ, ТЕКЕЛ, УПАРСІН! 
<p>26 Пояснення написаного таке: МЕНЕ – Бог порахував час ( підбив підсумок ) твого царства і встановив йому кінець; 
<p>27 ТЕКЕЛ – ти зважений на вазі й виявився надто легким; 
<p>28 ПЕРЕС – твоє царство розділене і віддане мідійцям та персам. 
<p>29 Після цього, за наказом Валтасара, Даниїла одягнули в багряницю, надягли на його шию золотий ланцюг, і проголосили його третьою особою у володінні царством. 
<p>30 Тієї ж ночі Валтасар, цар халдейський, був убитий. 

<h4>Даниїл 6 
<p>1 Дарій, мідієць, посів царство у віці шістдесяти двох років. 
<p>2 І вирішив Дарій настановити над царством сто двадцять сатрапів; вони мали відати справами усього царства. 
<p>3 Над ними було призначено трьох головних урядників, одним з яких був Даниїл. Усі сатрапи перед ними ( урядниками ) звітували, аби цар не зазнавав жодних збитків. 
<p>4 Цей же Даниїл вирізнявся від урядовців і сатрапів, оскільки в ньому був високий дух, і цар мав намір настановити його над усім царством. 
<p>5 Тому інші урядовці разом зі сатрапами шукали приводу для звинувачення Даниїла відносно царських справ. Але жодної підстави чи провини щодо нього знайти не могли, тому що в усьому він був вірний, і не допускав недбальства; тому й не можна було звинуватити. 
<p>6 Нарешті ці мужі сказали: Нам не знайти проти Даниїла якогось приводу, хіба що пошукаємо щось проти нього в Законі його Бога. 
<p>7 Тоді ці урядовці й сатрапи прийшли до царя і сказали йому: Живи повіки, царю Дарію! 
<p>8 Всі урядовці царства, намісники, сатрапи, радники та інші службовці вважають, що потрібна царська Постанова, обов’язкова для виконання, яка забороняла би будь-кому впродовж тридцяти днів звертатися з проханням до будь-якого бога, чи людини, окрім тебе, царю. Хто ж її порушить, буде вкинутий у лев’ячу яму. 
<p>9 Отже, царю, дай розпорядження і підпиши наказ, аби, згідно з непорушним законом мідійців і персів, він не міг бути скасований, або відкликаний. 
<p>10 Цар Дарій затвердив такий декрет підписом. 
<p>11 Дізнавшись про підписаний декрет, Даниїл пішов до свого дому, вікна якого в його горішній кімнаті були відкриті в бік Єрусалима, і тричі на день він схилявся на коліна і молився, прославляючи свого Бога, як він зазвичай робив і до цього. 
<p>12 Тоді ці мужі, прийшовши несподівано, застали Даниїла, коли він молився і благав свого Бога про допомогу. 
<p>13 Вони негайно подались до царя і нагадали про царський декрет: Хіба не ти видав наказ, за яким кожна людина, котра протягом тридцяти днів звертатиметься з проханням до будь-якого бога чи людини, крім тебе, царю, буде вкинена до лев’ячої ями? Відповідаючи, цар промовив: Це слово непорушне, як закон мідійців і персів, і не може бути змінене! 
<p>14 Тоді вони сказали царю такі слова: Даниїл, один з юдейських переселенців, не зважає на тебе, й не підкоряється указу, який ти підписав, а тричі на день звершує свої молитви! 
<p>15 Почувши ці слова, цар дуже засмутився і вирішив докласти всіх зусиль, аби ще до заходу сонця врятувати і спасти Даниїла. 
<p>16 Але, прийшовши разом до царя, зловмисники заявили цареві: Пам’ятай, царю, що закон мідійців і персів не можна відмінити жодним рішенням чи наказом, які цар міг би видати! 
<p>17 Тоді, за наказом царя, привели Даниїла, й кинули його до ями з левами. При цьому, звертаючись до Даниїла, цар промовив: Твій Бог, Котрому ти віддано служиш, визволить тебе! 
<p>18 Принесли великий камінь, і поклали його на отвір ями. Цар запечатав його своїм перснем, та перснями своїх вельмож, аби в справі Даниїла нічого не було змінено. 
<p>19 Після цього цар відійшов у свій палац і провів безсонну ніч, відмовившись від їжі та будь-яких розваг. 
<p>20 Вранці, щойно почало світати, цар з поспіхом подався до лев’ячої ями. 
<p>21 Наблизившись до ями, цар жалібним голосом заволав до Даниїла, звертаючись до нього такими словами: Даниїле, слуго Живого Бога! Чи зміг твій Бог, Котрому ти незмінно служиш, врятувати тебе від левів? 
<p>22 Даниїл відізвався до царя: Царю, живи повіки! 
<p>23 Мій Бог послав Свого ангела, аби він замкнув пащі левів, так що вони не завдали мені жодної шкоди, оскільки я перед Ним невинний, та й супроти тебе, царю, я не вчинив жодного зла. 
<p>24 Цар дуже зрадів і наказав витягти Даниїла з ями. Підняли Даниїла з ями, і не знайшлось на ньому жодного пошкодження, тому що він був вірний своєму Богові. 
<p>25 За наказом царя привели тих мужів, котрі звинувачували Даниїла, і вкинули їх, їхніх дітей і їхніх жінок до лев’ячої ями. Не встигли вони досягти дна ями, як леви накинулись на них і навіть потрощили всі їхні кості. 
<p>26 Після цього цар Дарій написав: Всім народам, племенам і язикам, котрі живуть по всій землі! Нехай ваш мир помножується! 
<p>27 Від мене дається наказ, аби в усьому володінні мого царства боялися і тремтіли перед Богом Даниїла, адже Він є Богом живим, Котрий існує вічно, а Його царство не може бути знищене, і Його влада ніколи не кінчається. 
<p>28 Він визволяє і спасає, чинить ознаки та чудеса на небесах і на землі; Він врятував Даниїла від лев’ячої сили! 
<p>29 Отже, Даниїл був успішним під час царювання Дарія, а також при царюванні Кіра Перського. 

<h4>Даниїл 7 
<p>1 Першого року царювання Валтасара, вавилонського царя, Даниїл на своєму ложі бачив сон. Це пророче видіння він записав, відзначивши найголовніше. 
<p>2 Ось зміст записаного Даниїлом : Я бачив у моєму нічному видінні, як чотири небесних вітри збурили велике море. 
<p>3 З моря вийшли чотири великих звіри, несхожі один на одного. 
<p>4 Перший був подібний до лева, але з крилами, наче в орла. Поки я дивився, у нього були вирвані його крила, і він був піднятий від землі й поставлений на ноги, як людина; йому також було дане людське серце. 
<p>5 Потім з’явився другий звір, подібний до ведмедя. Один його бік був вищим від іншого, а в своїй пащі в зубах він тримав три ребра. Йому було сказано: Встань і їж багато м’яса! 
<p>6 Після цього я бачив ще одного звіра, на вигляд наче леопард, але з чотирма пташиними крилами на спині, і чотирма головами; і було дано йому владу. 
<p>7 А після цього я побачив у нічному видінні четвертого звіра – страшного; один вигляд звіра наводив жах, оскільки він був надзвичайно сильним;він мав великі залізні зуби, тому все пожирав, трощив, а рештки топтав ногами. Він відрізнявся від усіх інших звірів, що були перед ним, і мав десять рогів. 
<p>8 Поки я спостерігав за його рогами, серед них виріс ще один, малий ріг, а три попередніх роги були вирвані перед ним. У цього рога були очі, як у людини, і уста, що говорили зарозуміло. 
<p>9 І поки я дивився. поставлені були престоли, й сів Стародавній днями. Його одяг був білим, як сніг, а волосся Його голови, наче чиста вовна. Його престол – сяючий вогонь, а колеса під ним – палаюче полум’я. 
<p>10 Вогниста ріка випливала з-перед Нього. Йому служили тисячі тисяч, і десятки тисяч по десять тисяч стояли перед Ним. Судді засіли, і розгорнулися книги. 
<p>11 Я продовжував спостерігати й прислухатись до змісту пихатих слів, які говорив ріг. Я дивився на нього, аж поки звір не був убитий, а його труп знищений у палаючому вогні. 
<p>12 Так само було віднято владу і в інших звірів, а тривалість їхнього життя обмежена певним періодом часу і пори. 
<p>13 А ще я побачив у нічних видіннях, як з небесними хмарами йшов ніби Людський Син, Котрий наблизився до Стародавнього днями, і був підведений до Нього. 
<p>14 І Йому було дано владу, славу і царство, аби всі народи, племена та язики Йому служили. Його влада стане вічною владою, яка не минає, і Його царювання не буде призупинене. 
<p>15 Від побаченого я, Даниїл, був вкрай збентежений духом, – видіння, що пройшли переді мною, налякали мене. 
<p>16 Звернувшись до одного з тих, котрі там стояли, я попросив у нього точного значення всього побаченого. Він відповів мені, й розтлумачив мені значення цих речей: 
<p>17 Ці великі чотири звіри, – це чотири царі, котрі постануть на землі. 
<p>18 Але царство перейде до святих Всевишнього, і володітимуть вони тим царством вічно, повік-віків. 
<p>19 Я прагнув дізнатися про четвертого звіра, який відрізнявся від усіх інших тим, що був надто страшним, зі залізними зубами й мідними пазурами; він все пожирав й трощив, а рештки топтав своїми ногами; 
<p>20 а також про десять рогів на його голові, а особливо про того, який піднявся і перед ним випали три роги, – про того рога, в якого були очі та уста, що говорили зухвало; він видавав себе більшим від своїх товаришів. 
<p>21 Я також бачив, що той ріг провадив війну зі святими, і перемагав їх, 
<p>22 аж поки не прийшов Стародавній днями і було передано суд святим Всевишнього, тобто наступив той час, коли святі отримали царство. 
<p>23 Тож він сказав: Четвертий звір, – це четверте царство, що постане на землі, і яке буде іншим від усіх царств; воно поглине всю землю, розтрощить її та розтопче. 
<p>24 А десять рогів означають, що з того царства вийдуть десять царів, а після них постане інший, який відрізнятиметься від усіх попередніх, і підкорить трьох царів. 
<p>25 Він говоритиме зухвалі слова проти Всевишнього, буде гнобити святих Всевишнього, й захоче змінити часи та закон; вони будуть віддані в його руки до часу, часів і половини часу. 
<p>26 Але відбудеться суд, який позбавить його влади, аби знищити й покінчити з нею ( його владою ) назавжди. 
<p>27 Тоді царство, влада і велич царств в усьому піднебессі, будуть передані народові святих Всевишнього, царство Котрого – вічне царство, і Котрому служитимуть і коритимуться всі. 
<p>28 Тут закінчуються мої слова. Мої думки мене, Даниїла, дуже непокоїли, і вигляд мого обличчя змінився, але пережите я зберіг у своєму серці. 

<h4>Даниїл 8 
<p>1 Третього року владарювання царя Валтасара, мені, Даниїлові, було явлено нове видіння, після того що я бачив раніше. 
<p>2 У тому видінні я побачив себе у замку в Сузах, що в еламському краї; у видінні я наче був біля річки Улай. 
<p>3 Коли я звів свої очі, то побачив: ось на березі річки стоїть баран; у нього було два високих роги, але один вищий за другого, і той вищий виріс пізніше. 
<p>4 Я бачив, як той баран бив рогами на захід, на північ і на південь, так що жоден звір не міг встояти перед ним, і ніхто не міг врятувати від нього; він чинив, що хотів, і ставав усе сильнішим. 
<p>5 Поки я над тим роздумував, аж зі заходу появився козел, який гнався по всій поверхні землі, не торкаючись самої землі. У козла між очима було видно одного рога. 
<p>6 Козел підбіг до дворогого барана, якого я бачив, що стояв на березі річки, й накинувся на нього з усієї своєї сили. 
<p>7 Я бачив, як він напав на барана, і вдарив його з такою лютістю, що зламав його обидва роги, і не вистачило в барана сили встояти проти нього. Він ( козел ) повалив його ( барана ) на землю, і розтоптав його; і не було нікого, хто врятував би барана від нього. 
<p>8 А козел став надто великим; і коли він ставав ще сильнішим, його великий ріг зламався, а замість нього виросли чотири, кожен з яких був звернений в одну з чотирьох сторін світу. 
<p>9 Але на одному з них виріс один, маленький ріг, і дуже розрісся на південь, на схід, і до прекрасного Краю. 
<p>10 Він дотягнувся аж до небесного воїнства, і скинув на землю частину воїнства та зірок, і потоптав їх. 
<p>11 Він звеличився аж до Вождя воїнства, так що в Нього була відібрана постійна ( щоденна ) жертва, він спустошив і саме місце Його Святині. 
<p>12 Через відступництво йому було віддане воїнство і щоденні жертви; правда була кинута на землю, і в цій справі він мав успіх. 
<p>13 І тут я почув слова одного святого, після того, як інший святий запитав того, котрий говорив: До яких пір триватиме показане у видінні про щоденну жертву і відступництво, що сприяло спустошенню, та зневаженню Святині й Небесного воїнства? 
<p>14 А він відповів: Аж до двох тисяч триста вечорів і ранків, після чого Святиня буде знову очищена. 
<p>15 Так сталося, що коли я, Даниїл, побачив видіння і намагався його зрозуміти, переді мною з’явився хтось подібний до чоловіка. 
<p>16 Раптом я почув від середини Улая людський голос, звернений до нього ( того чоловіка ), що говорив: Гавриїле, поясни йому видіння! 
<p>17 Той наблизився до місця, де я стояв; коли ж він підійшов, я злякався і впав долілиць, та він сказав мені: Май на увазі, людський сину, що видіння стосується часу кінця. 
<p>18 Коли він говорив до мене, я, наче непритомний, лежав обличчям своїм до землі, але він доторкнувся до мене, поставив мене на ноги 
<p>19 і сказав: Ось я тобі сповіщаю про те, що буде в кінці гніву, оскільки видіння стосується часу кінця. 
<p>20 Баран, якого ти бачив, з двома рогами, – це цар мідійський і перський. 
<p>21 Козел волохатий – це грецький цар, а великий ріг, що між його очима, це – перший цар Греції. 
<p>22 А те, що він зламався, і на його місці виросли чотири інших, то з цього народу постануть чотири царства, але вже не з тією силою, яку мав він ( перший цар ). 
<p>23 А в кінці їхнього царювання, коли відступники наповнять міру беззаконня, повстане жорстокий на вигляд цар, вправний у підступності. 
<p>24 Він досягне могутності, хоча й не своєю силою. Він споводує нечувані досі нещастя, і матиме успіх у своїй діяльності та нищитиме сильних, і навіть святий народ. 
<p>25 Володіючи витонченим розумом, він буде успішним в обмані. В своїй гордині він уявлятиме себе великим і знищить багатьох. Він повстане проти Владики володарів, але сам буде знищений не людською силою. 
<p>26 Отже, показане тобі видіння про вечори і ранки правдиве. Ти запечатай це видіння, бо воно стосується далекого часу. 
<p>27 Після цього я, Даниїл, занедужав і хворів кілька днів. Потім я встав, і продовжував працювати над справами царя. Проте я був занепокоєний видінням і не міг зрозуміти його. 

<h4>Даниїл 9 
<p>1 Першого року Дарія, сина Ахашвероша з нащадків мідійців, який почав царювати над халдейським царством, 
<p>2 саме першого року його владарювання, я, Даниїл, звернув увагу в книгах на число років, які, згідно з ГОСПОДНІМ словом до пророка Єремії стосувалось спустошення Єрусалима, тобто сімдесят років, які мали скінчитись. 
<p>3 І я звернувся до ГОСПОДА Бога, щоб молитись, благаючи Його в пості, у веретищі та в попелі. 
<p>4 Отже, я молився до ГОСПОДА, мого Бога, визнаючи свої провини, й сказав: О, Господи, Боже великий і дивовижний! Ти дотримуєшся Заповіту й милосердя до тих, котрі люблять Тебе, й виконують Твої Заповіді. 
<p>5 Ми згрішили, й чинили зло; ми збунтувались і в своїм беззаконні ми відступили від Твоїх Заповідей і Твоїх постанов! 
<p>6 Ми не слухались Твоїх слуг-пророків, котрі звертались від Твого Імені до наших царів і можновладців, до наших батьків, і до всього народу в країні. 
<p>7 У Тебе, Господи, справедливість, а на наших обличчях сьогодні сором: нам, – кожному юдею, усім мешканцям Єрусалима, всьому Ізраїлеві, близьким і далеким в усіх країнах, по яких Ти їх розпорошив за їхні провини, які вони скоїли щодо Тебе, – соромно. 
<p>8 Так, ГОСПОДИ, нам соромно, як і нашим царям, нашим можновладцям і нашим батькам, тому що усі ми проти Тебе згрішили! 
<p>9 Але в ГОСПОДА, Бога нашого, милосердя і прощення, хоча ми й збунтувалися проти Нього, 
<p>10 не слухали голосу ГОСПОДА, Бога нашого, не жили за Його законами, які Він дав нам через Своїх слуг-пророків. 
<p>11 Увесь Ізраїль порушив Твій Закон, і відвернувся, щоб не слухати Твого голосу, через що і впали на нас прокляття і ганьба, про які написано в Законі Мойсея, Божого слуги, адже ми згрішили проти Нього ( Бога ). 
<p>12 Тому й виконалось Його слово, яке Він сказав стосовно нас і відносно наших суддів, які нас судили, що спровадить на нас жахливе лихо, якого ще не траплялося під небесами, але яке спіткало Єрусалим. 
<p>13 Як і записано в Мойсеєвому Законі, усі ті нещастя звалились на нас, але ми не молились до ГОСПОДА, нашого Бога, відвертаючись від наших злочинів і не зважали на Твою справедливість. 
<p>14 ГОСПОДЬ передбачив це нещастя і спровадив його на нас, бо ГОСПОДЬ, наш Бог, справедливий в усіх Своїх учинках, які Він звершує, але ми не прислухалися до Його застережень. 
<p>15 І тепер, Господи, Боже наш, Котрий вивів Свій народ із Єгипетського краю могутньою рукою, чим прославив Своє Ім’я, відоме й донині, тоді як ми згрішили, роблячи беззаконня! 
<p>16 Відверни ж, Господи, заради Своєї праведності, Твій гнів і Твоє обурення від Твого міста Єрусалима та святої Твоєї гори! Адже через наші гріхи та через гріхи наших батьків Єрусалим і Твій народ терплять наругу від усіх, що довкола нас! 
<p>17 Тож тепер, Боже наш, почуй молитву та прохання Твого слуги і нехай засяє Твоє обличчя, Господи, заради Тебе Самого, над Твоїм спустошеним Святилищем! 
<p>18 Нахили, мій Боже, Твій слух і почуй! Зверни Свій погляд і подивися на руїни наші і на місто, де прикликалось Твоє Ім’я! Адже ми покладаємось не на нашу праведність перед Тобою, але на Твоє велике милосердя. 
<p>19 Господи, вислухай! Господи, помилуй! Господи, досліди і вчини! Не барися, заради Самого Себе, мій Боже, бо Твоє Ім’я прикликалось на Твоє місто і на Твій народ! 
<p>20 Я ще продовжував говорити й молитись, визнаючи свій гріх та гріх мого народу, Ізраїлю; просив ГОСПОДА, мого Бога, змилосердитися над святою Горою мого Бога, – 
<p>21 і коли я ще говорив слова молитви, як муж Гавриїл, якого я раніше бачив у видінні, негайно прибув, і доторкнувся до мене під час вечірньої жертви. 
<p>22 Заговоривши до мене, він напоумляв мене, промовляючи: Даниїле, я прийшов, щоб умудрити тебе. 
<p>23 На початку твоєї молитви вийшло Слово від Бога, і я прийшов тобі його сповістити, бо ти є Божим улюбленцем. Тож будь уважний до цього Слова і зрозумій видіння. 
<p>24 Сімдесят тижнів визначено для твого народу і для твого святого міста, щоб покінчити зі злочинністю і запечатати ( покласти край ) гріху, спокутувати беззаконня, і повернути вічну праведність, запечатати ( підтвердити ) видіння та пророцтво, і помазати Святе Святих. 
<p>25 Тож пізнай, і зрозумієш: Від виходу наказу про повернення ( Ізраїлю ) та відбудову Єрусалима, і до Помазаника Владики мине сім тижнів ( седмиць ) і шістдесят два тижні. І повернеться ( народ ), і будуть відбудовані майдани і рів, але у важкі часи. 
<p>26 А після шістдесяти двох тижнів ( седмиць ) буде відданий на смерть Помазаник, і Його ( на землі ) не стане, хоч у Ньому не знайдуть провини. А місто і Святиню знищить народ майбутнього володаря, і його кінець буде, як під час потопу, а визначені ним знищення не припиняться до кінця війни. 
<p>27 Під час останнього тижня буде укладений з багатьма непорушний Заповіт, а в половині тижня припиняться жертви і хлібні приношення. Святиня стане гидотою спустошення, аж поки визначена кара не буде вилита на самого спустошника. 

<h4>Даниїл 10 
<p>1 Третього року перського царя Кіра, Даниїлові, якого називали ім’ям Валтасар, було об’явлено Слово ( Вістку ), і це Слово правдиве про велику боротьбу. Даниїл зрозумів цю Вістку, бо її значення відкрилось у видінні. 
<p>2 У той час я, Даниїл, був у жалобі три тижні буквальних днів. 
<p>3 Улюбленої їжі я не їв, і м’яса та вина не брав у рот. Я не намащувався пахощами аж до закінчення трьох тижнів-днів. 
<p>4 Двадцять четвертого дня першого місяця, коли я був на березі великої ріки Тигр, 
<p>5 то, звівши свої очі, я побачив Мужа, одягненого у лляний одяг. Він був підперезаний поясом з чистого уфазького золота. 
<p>6 Його тіло було подібне до топаза, а Його обличчя, – наче сяйво блискавки. Його очі були подібні до яскравих світильників, а Його руки і Його ноги – як відполірована до блиску мідь; звук Його голосу був потужним, як гомін великого натовпу. 
<p>7 І тільки я, Даниїл, бачив те видіння; люди, котрі були зі мною, не бачили цього явища, натомість великий жах охопив їх, і вони повтікали й поховались. 
<p>8 Я залишився один, і споглядав те велике видіння; сили мене залишили, моє обличчя змінилося до невпізнанності, і я ледве тримався. 
<p>9 І ось я почув голос Його слів; але щойно я почув звук Його слів, то впав, як непритомний, і лежав своїм обличчям до землі. 
<p>10 Та ось до мене доторкнулася якась рука, і підвела мене так, що я став на мої коліна й сперся на долоні моїх рук. 
<p>11 Тоді ангел сказав мені: Даниїле, улюблений чоловіче, вважай на слова, які я скажу тобі, й стань на свої ноги там, де ти є, бо я посланий тепер до тебе. І коли він говорив до мене ці слова, я, тремтячи, піднявся. 
<p>12 Тоді він промовив до мене: Не бійся, Даниїле! Адже з першого дня, коли ти вирішив зрозуміти, упокорившись перед своїм Богом, твої слова були почуті, і з приводу твоїх слів я прийшов. 
<p>13 Володар перського царства протистояв мені двадцять один день, але Михаїл, перший з верховних Владик, прийшов мені на допомогу, коли я залишився з царями Персії. 
<p>14 І ось я прийшов, аби пояснити тобі, що буде з твоїм народом в останні дні, бо видіння стосується майбутнього. 
<p>15 І коли він говорив до мене такі слова я, схилившись своїм обличчям до землі, мовчав. 
<p>16 Раптом хтось, у подобі людини, доторкнувся до моїх уст. Я почав говорити і промовив до того, хто стояв переді мною: Пане мій, це видіння викликало в мене біль, і я не маю жодної сили. 
<p>17 Як же мені, недостойному рабу мого пана, розмовляти з таким паном, як ти? Адже зараз я не маю сили, і навіть дихати важко. 
<p>18 Тоді той, подібний до людини, доторкнувся до мене і підбадьорив мене, 
<p>19 промовивши: Не бійся, улюблений чоловіче, мир тобі! Будь мужнім, будь сильним! І коли він так говорив зі мною, я відчув приплив сил і сказав: Говори, мій пане, адже ти мені додав сили. 
<p>20 А він запитав: То тепер ти знаєш, чому я до тебе прийшов? Однак, незабаром я повинен повернутися, щоби далі боротися з володарем Персії. Коли ж я відійду, з’явиться володар Греції. 
<p>21 Але зараз я тобі сповіщу написане в Книзі Правди, і немає нікого, хто б мене підтримав у цій боротьбі, крім Михаїла, вашого Владики. 

<h4>Даниїл 11 
<p>1 Отже з першого року Дарія, мідійця, я призначений, щоб його зміцнювати і допомагати йому. 
<p>2 Тепер же я тобі сповіщаю, що справді станеться. Оце ще три царі постануть у Персії, а четвертий перевищуватиме всіх найбільшим багатством. І коли, завдяки своєму багатству, він стане ще й потужним, то підбурить усіх проти грецького царства. 
<p>3 Таким чином, постане могутній цар, і володітиме великою владою, так що діятиме за своєю волею. 
<p>4 Але, щойно він підійметься, його царство розпадеться і розділиться на чотири сторони світу, і не матиме такої сили, яка була за його владарювання, оскільки його царство буде пошматоване і дістанеться чужим, а не його нащадкам. 
<p>5 Південний цар стане потужнішим, хоч один з його можновладців буде сильнішим від нього, і його владарювання пошириться на більші території. 
<p>6 Через деякий час вони об’єднаються, і дочка південного царя буде віддана північному цареві, щоб скріпити союз. Але вона не втримає влади в своїх руках, як і той, хто її взяв. Вони стануть жертвами зради: вона і ті, котрі до неї наближені, як і народжений нею та той, хто її свого часу взяв. 
<p>7 На його місці підніметься один із галузки її кореня, і виступить з військом. Він вторгнеться у фортеці північного царя, вступить в битву і переможе. 
<p>8 Навіть їхніх богів та їхніх литих ідолів, разом з їхніми срібними і золотими виробами та полоненими відвезе, як здобич, у Єгипет. Після цього він певний час перебуватиме вище за північного царя. 
<p>9 Хоч той ( цар півночі ) попробує напасти на південне царство, але буде змушений повернутися у свій край. 
<p>10 Пізніше виступлять його сини, і, зібравши численне військо, яке рухатиметься, наче розлита ріка. Прориваючись вперед і повертаючись назад, просунеться аж до його фортеці. 
<p>11 Але південний цар розлютиться, і вступить у битву з царем півночі. І хоч той виставить численне військо, але воно буде віддане в його ( царя півдня ) руки. 
<p>12 Коли буде переможене таке численне військо, серце його загордіє, але, хоч він знищить десятки тисяч, від цього сильнішим не стане, 
<p>13 тому що цар півночі знову виставить військо ще численніше, ніж перший раз, і через певний час впевнено вирушить з потужним військом та з великим майном. 
<p>14 У ті часи багато хто повстануть проти південного царя. Підіймуться і бунтівники з-посеред твого народу, щоб справдилось видіння, але спіткнуться. 
<p>15 Якраз тоді прийде цар півночі, здійснить облогу, і здобуде місто з його фортецями. Отже, не вистоять сили півдня – навіть його добірні загони не матимуть сили протистояти. 
<p>16 А хто виступить проти нього, чинитиме за його волею, і не буде того, хто встояв би перед ним. Він утвердиться на Гарній Землі, і буде здатний знищити її. 
<p>17 Він матиме намір виступити з усією потугою свого царства, і укладе з ним ( царем півдня ) угоду, навіть віддасть йому дочку за дружину, щоб погубити його, але здійснити це йому не вдасться. 
<p>18 Тоді він зверне своє обличчя на острови, і багато з них захопить, але знайдеться вождь, який припинить його наругу; та й власну наругу оберне на нього самого. 
<p>19 Тому він повернеться в укріплені міста свого краю, але спіткнеться, впаде, і його не стане. 
<p>20 І постане замість нього той, котрий пошле збирача податків через Славну Країну його царства, але й він за короткий час загине, хоча й не через заколот і не в бою. 
<p>21 Його місце займе нікчема, якому навіть не віддадуть царської пошани. Він прийде завдяки безпечності людей і захопить царство лестощами й хитрістю. 
<p>22 Перед ним війська, що затоплювали землю, будуть самі змиті й розбиті, а з ними й вождь мирної угоди. 
<p>23 Навіть після того, як з ним укладуть мирну угоду, він діятиме віроломно; підтриманий невеликою кількістю людей, він укріпиться у владі. 
<p>24 Він ( нікчема ) несподівано вторгнеться в найбагатші країни і чинитиме те, чого не робили ні його батьки, ні його діди – награбоване, здобич, і багатство розкидатиме серед своїх, і плануватиме вторгнення в укріплені міста, але до певного часу. 
<p>25 Він мобілізує усі свої сили і, сповнившись рішучості, на чолі величезного війська вирушить проти південного царя. Але і цар півдня вступить у війну з великим і дуже могутнім військом, проте через лихі підступи і зраду не зможе встояти. 
<p>26 Саме ті, котрі разом з ним споживали їжу, погублять його; військо його розпливеться, наче вода, більшість якого поляже в боях. 
<p>27 В обох царів на серці буде підступ, і за одним столом казатимуть один одному неправду, але жодному не пощастить, бо кінець визначений на певний час. 
<p>28 Тож він ( цар півночі ), повертаючись у свій край з великим багатством, затаїть у своєму серці ненависть до Святого Заповіту і, учинивши задумане, він піде в свою землю. 
<p>29 З часом він знову вирушить на південь, але останній похід не буде таким, як попередній. 
<p>30 Коли проти нього вийдуть кіттійські кораблі, він, занепавши духом, повернеться назад, і направить всю свою лютість на Святий Заповіт; здійснивши задумане, він шукатиме прихильності тих, котрі відступили від Святого Заповіту. 
<p>31 Послані ним війська виступлять і осквернять непорушність Святилища, скасують повсякденну жертву і встановлять гидоту спустошення. 
<p>32 Тих, котрі відступлять від Заповіту, розбещуватиме лестощами, проте люди, котрі знають свого Бога, зміцняться і діятимуть. 
<p>33 Розумні з народу навчатимуть багатьох, хоч вони протягом певного часу будуть падати від меча й вогню, страждатимуть від полону і пограбувань. 
<p>34 Коли ж зовсім знемагатимуть, вони отримають невелику допомогу; багато хто приєднуватимуться до них, але не щиро. 
<p>35 Декотрі з розумних спотикнуться, аби бути випробуваними, очищеними і вибіленими на час кінця, який наступить у визначену пору. 
<p>36 А той цар діятиме за своєю волею, підносячись та звеличуючись понад усяке божество; навіть про Бога богів він висловлюватиметься зухвало і матиме успіх, аж поки не наповниться міра гніву, бо що вирішено, те виконається. 
<p>37 Він не зважатиме ні на богів своїх батьків, ні на бажання жінок. Взагалі не звертатиме уваги на жодні божества, прагнучи звеличитись понад усе. 
<p>38 Він визнаватиме і величатиме лише бога твердинь ( сили і влади ), – бога, якого не визнавали навіть його батьки. Його він вшановуватиме золотом, сріблом, дорогоцінним камінням та іншими коштовностями. 
<p>39 В свої укріплені міста він впровадить людей чужого бога, – тих, хто його визнає, і обсипатиме почестями, наділятиме їх великою владою і нагороджуватиме землею. 
<p>40 Але в час кінця вдарить на нього цар півдня, та північний цар накинеться на нього з колісницями, з вершниками та з численними кораблями. Він вторгнеться в країни півдня і, наче повінь, залиє їх. 
<p>41 Він увійде також до Славного Краю, і багато людей там поляже. Врятуються від нього лише Едом, Моав і краща частина Аммонових синів. 
<p>42 Коли ж він захоплюватиме різні країни, то не врятується і Єгипетський край. 
<p>43 Він ( цар півночі ) заволодіє скарбами Єгипту : золотом, сріблом та усіма єгипетськими коштовностями; за ним підуть лівійці та кушійці. 
<p>44 Але, слухи зі сходу та з півночі занепокоять його, тому він з великою лютістю вирушить, аби багатьох губити і нищити. 
<p>45 Він поставить свої царські намети поміж морями і Славною Святою горою, але надійде йому кінець, і вже ніхто йому не допоможе. 

<h4>Даниїл 12 
<p>1 В той час повстане Михаїл, великий Владика, Котрий пильнує дітей твого народу. І настане час скрути, – такої скрути, якої ще ніколи не було, відколи існують люди, і аж до цього часу. Але в той час з твого народу спасеться кожний, хто виявиться записаним у Книзі життя. 
<p>2 Багато з тих, котрі сплять у поросі землі, пробудяться, – одні для вічного життя, а інші – на ганьбу й на вічну наругу. 
<p>3 Розумні сяятимуть, як світила небозводу, – ті котрі навернули багатьох до праведності, – як зірки, повік-віків. 
<p>4 Ти ж, Даниїле, закрий ці слова і запечатай книгу аж до часу кінця. Багато, досліджуючи, хитатимуться, але знання примножуватимуться. 
<p>5 Озирнувшись, я, Даниїл, побачив двох інших, котрі стояли, – один на цьому березі ріки, а другий – на протилежному березі ріки. 
<p>6 І один з них спитав Мужа, одягненого у лляну одежу, Котрий пробував над водами ріки: Коли настане кінець цих дивовижних подій ? 
<p>7 Тоді я почув, як Муж, одягнений у лляну одежу, Котрий пробував над водами ріки, піднявши Свої обидві руки до неба, присягнувся Тим, Котрий живе Вічно: Мине час, часи і половина часу! Коли остаточно буде втрачена сила святого народу, все це завершиться. 
<p>8 Я це почув, але не зрозумів, тому запитав: Пане мій, яким же буде кінець усього цього? 
<p>9 А він відповів: Іди, Даниїле, бо ці слова закриті й запечатані аж до часу кінця. 
<p>10 Чимало буде людей очищених, вибілених і випробуваних вогнем. Нечестиві ж залишатимуться в своєму беззаконні. Жоден нечестивий не матиме пізнання, а розумні зрозуміють. 
<p>11 З того часу, як буде скасована повсякденна жертва і встановлена гидота спустошення, пройде тисяча двісті дев’яносто днів. 
<p>12 Блаженний той, хто чекатиме і доживе до тисячі трьохсот тридцяти п’яти днів. 
<p>13 А ти йди до свого кінця і відпочинеш; потім встанеш для отримання своєї частки в кінці днів. 