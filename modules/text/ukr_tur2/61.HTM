<h2></h2>

<h4>Колосян 1 
<p>1 Павло, з Божої волі апостол Ісуса Христа, і брат Тимофій 
<p>2 до святих і вірних у Христі братів, які в Колосах: благодать вам і мир від Бога, нашого Отця, [і Господа Ісуса Христа]. 
<p>3 Дякуємо Богові, Отцеві Господа нашого Ісуса Христа; завжди молимося за вас, 
<p>4 почувши про вашу віру в Ісуса Христа, про любов, яку маєте до всіх святих 
<p>5 через надію, що зберігається для вас на небесах, про яку ви раніше чули в слові істини Євангелія, 
<p>6 яка між вами пробуває, і відтоді, як ви почули та пізнали Божу благодать в істині, приносить плоди та зростає — як по всьому світі, так і у вас. 
<p>7 Цього ви навчилися від Епафра, нашого улюбленого співраба, який є для вас вірним слугою Христа, 
<p>8 який і повідомив нас про вашу любов у Дусі. 
<p>9 Тому й ми від того дня, коли це почули, не перестаємо за вас молитися і просити, щоб ви сповнилися пізнанням Його волі в усякій мудрості й духовному розумінні; 
<p>10 щоб ви поводилися гідно Господа, аби догодити Йому в усьому, приносити плід кожною доброю справою та зростати в пізнанні Бога, 
<p>11 зміцнюючись усякою силою — за могутністю Його слави, для всякої витривалості та терпеливості. З радістю 
<p>12 дякуймо Отцеві, Який знайшов нас гідними частки в спадщині святих у світлі. 
<p>13 Він визволив нас від влади темряви та переніс до Царства Свого улюбленого Сина, 
<p>14 в Якому маємо викуплення [Його кров’ю], прощення гріхів. 
<p>15 Він — образ невидимого Бога, первородний усього творіння. 
<p>16 У Ньому створене все, що на небі й на землі, — видиме й невидиме, — чи престоли, чи панування, чи начала, чи влади, — усе через Нього і для Нього створене. 
<p>17 Він — раніш усього, і все існує в Ньому. 
<p>18 Він є Головою тіла — Церкви. Він — початок, первонароджений з мертвих, щоб у всьому Він мав першість. 
<p>19 Тому що Бог уподобав, аби в Ньому перебувала вся повнота, 
<p>20 щоби через Нього примирити із Собою все, примирити кров’ю Його хреста, — і земне, і небесне. 
<p>21 І вас, які колись були відчужені, непримиренні розумом у лукавих ділах, 
<p>22 нині примирив Він смертю тіла Своєї плоті, щоби зробити вас святими, непорочними й невинними перед Собою, — 
<p>23 якщо лише перебуваєте у вірі, тверді й непохитні, утверджені в надії Радісної Звістки, яку ви почули і яка була проповідувана між усім творінням, котре є під небом, і якої я, Павло, став служителем. 
<p>24 Тепер я радію в моїх стражданнях за вас і доповнюю недостатність Христових страждань у моєму тілі задля Його тіла, яким є Церква. 
<p>25 Я став її служителем за Божим дорученням, яке було дане мені щодо вас, аби виконати Боже Слово, — 
<p>26 таємницю, заховану від віків і поколінь, а тепер відкриту Його святим. 
<p>27 Бог забажав показати їм, яке багатство слави є в цій таємниці між язичниками, — тобто Христос у вас, надія слави! 
<p>28 Його ми проповідуємо, переконуючи кожну людину й навчаючи кожну людину з усією мудрістю, аби зробити кожну людину досконалою в [Ісусі] Христі. 
<p>29 І для цього я відчайдушно працюю, борючись Його силою, яка могутньо діє в мені. 

<h4>Колосян 2 
<p>1 Хочу, щоб ви знали, яку велику боротьбу я маю за вас і за тих, хто перебуває у Лаодикії, і за всіх тих, котрі не бачили мого тілесного обличчя. 
<p>2 Хай утішаться їхні серця, з’єднавшись у любові для всього багатства повноти розуміння і для пізнання таємниці Бога [і Отця та] Христа, 
<p>3 в Якому заховані всі скарби премудрості й пізнання. 
<p>4 Кажу це, щоб ніхто вас не звів хитрими доказами. 
<p>5 Бо хоч я і далеко від вас тілом, але духом я з вами; і радію, спостерігаючи за вашим порядком і твердістю вашої віри в Христа. 
<p>6 Отже, як ви прийняли Господа Ісуса Христа, так і ходіть у Ньому; 
<p>7 будьте вкорінені й збудовані в Ньому, зміцнюйтеся вірою, як ви навчилися, переповнюючись [у Ньому] подякою. 
<p>8 Стережіться, щоб ніхто вас не звів філософією і пустим обманом людських переказів, згідно з принципами світу, а не за Христом. 
<p>9 Адже в Ньому тілесно перебуває вся повнота Божества. 
<p>10 І ви в Ньому маєте повноту. Він — Голова всякого начальства та влади. 
<p>11 У Ньому ви були обрізані нерукотворним обрізанням, скинувши в Христовому обрізанні тіло плоті. 
<p>12 Поховані з Ним через хрещення, ви воскресли разом з Ним через віру в силу Бога, Який воскресив Його з мертвих. 
<p>13 І вас, які були мертві в переступах і в «необрізанні» вашого тіла, Він оживив вас разом із Собою, простивши нам усі переступи, 
<p>14 знищивши розписку стосовно нас, яка своїми приписами була проти нас, Він забрав її з-поміж нас і прибив до хреста. 
<p>15 Скинувши начальства і влади, Він відважно викрив їх і переміг у Собі. 
<p>16 Тому хай ніхто не судить вас за їжу чи за напій, чи за участь у святі, чи за новомісяччя, чи за суботи, 
<p>17 адже це — тінь майбутнього, а тіло — Христове. 
<p>18 Хай ніхто вас не зводить удаваною покорою і служінням ангелам, вдаючись до того, чого не бачив, безпідставно пишаючись своїм тілесним розумом, 
<p>19 не тримаючись Голови, від Якої все тіло єднається і зміцнюється суглобами та зв’язками, зростає Божим ростом. 
<p>20 Отже, якщо ви з Христом померли для принципів світу, то навіщо, подібно до тих, хто живе у світі, дотримуєтеся приписів: 
<p>21 не бери, не їж, не доторкайся? 
<p>22 Адже все це при вживанні нищиться, згідно з людськими заповідями та вченнями. 
<p>23 Воно має вигляд мудрості в самовільному служінні, у покорі, у недбалості про тіло, але не має якогось значення, — хіба що для тілесного задоволення. 

<h4>Колосян 3 
<p>1 Отже, коли ви з Христом воскресли, то шукайте горішнього — того, де Христос сидить праворуч Бога. 
<p>2 Думайте про горішнє, — не про земне. 
<p>3 Адже ви померли, і ваше життя поховане з Христом у Бозі. 
<p>4 Коли з’явиться Христос — ваше життя, тоді й ви з’явитеся з Ним у славі. 
<p>5 Тому умертвіть [ваші] земні члени: розпусту, нечистоту, пристрасть, потяг до зла і жадобу до наживи, що є ідолослужінням. 
<p>6 Через це приходить гнів Божий на неслухняних синів, 
<p>7 між якими й ви колись ходили, як жили між ними. 
<p>8 Нині ж і ви відкиньте те все: гнів, лють, злобу, богозневагу, безсоромні слова з ваших уст. 
<p>9 Не кажіть неправди одне одному, скиньте із себе стару людину з її вчинками 
<p>10 й зодягніться в нову, яка оновлюється для пізнання образу Того, Хто її створив, 
<p>11 де немає ні грека, ні юдея, ні обрізання, ні необрізання, ні варвара, ні скіфа, ні раба, ні вільного, але все й у всьому — Христос. 
<p>12 Отже, зодягніться, як обрані Богом, святі й улюблені, у щире милосердя, доброту, покірність, лагідність, довготерпіння, 
<p>13 вибачаючи і прощаючи одне одному, коли хто проти кого має якусь скаргу. Як. Христос простив вам, так само й ви робіть. 
<p>14 А понад усе — любов; вона — зв’язок досконалості. 
<p>15 Нехай перебуває у ваших серцях мир Христа, до якого ви були покликані в одному тілі, і будьте вдячні. 
<p>16 Слово Христове нехай перебуває у вас щедро, у всякій мудрості. Навчайте і застерігайте самі себе, з вдячністю співаючи Богові у своїх серцях псалми, прославлення, духовні пісні. 
<p>17 І все, що тільки робите, — словом або ділом, — усе робіть в Ім’я Господа Ісуса, дякуючи через Нього Богові Отцеві. 
<p>18 Дружини, слухайтеся своїх чоловіків, як личить у Господі. 
<p>19 Чоловіки, любіть дружин і не будьте суворі до них. 
<p>20 Діти, слухайтеся батьків у всьому, бо це до вподоби Господу. 
<p>21 Батьки, не дратуйте ваших дітей, щоб не занепадали духом. 
<p>22 Раби, слухайтесь у всьому тілесних панів, не служіть їм про людське око, як ті, хто підлещується до людей, але в простоті серця, боячись Бога. 
<p>23 Що тільки робите, робіть від душі, наче для Господа, а не для людей. 
<p>24 Знайте, що від Господа одержите нагороду — спадщину, адже служите Господу Христові! 
<p>25 А хто кривдить, той одержить за свою кривду, без огляду на особу. 

<h4>Колосян 4 
<p>1 Пани, віддайте рабам справедливе й належне, знаючи, що й ви маєте Господа на небі. 
<p>2 У молитві будьте постійні, перебуваючи в ній з подякою. 
<p>3 Моліться також і за нас, щоби Бог відчинив нам двері Слова, аби звіщати таємницю Христа, через яку я і ув’язнений, 
<p>4 щоб я відкрив її так, як мені належить звістити. 
<p>5 Поводьтеся мудро із зовнішніми, використовуючи час. 
<p>6 Слово ваше нехай завжди буде ласкаве, приправлене сіллю, щоб ви знали, як вам належить кожному відповідати. 
<p>7 Щодо мене, то все розповість вам Тихик, улюблений брат і вірний служитель та співпрацівник у Господі; 
<p>8 його я послав до вас саме для того, щоб ви довідалися про наші справи і щоби потішив ваші серця, 
<p>9 разом з Онисимом, вірним і улюбленим братом, який є з-поміж вас. Вони вам розкажуть про все, що тут діється. 
<p>10 Вітає вас Аристарх, мій співв’язень, і Марко — родич Варнави. Щодо нього ви одержали вказівки; коли прийде до вас, то прийміть його; 
<p>11 ще й Ісус на прізвище Юст, — вони з обрізаних; це єдині співпрацівники для Царства Божого, які були мені втіхою. 
<p>12 Вітає вас Епафрас — він з ваших, — раб Ісуса Христа. Він завжди дуже піклується про вас у молитвах, щоб ви були досконалі й сповнені всією Божою волею. 
<p>13 Свідчу про нього, що дуже непокоїться про вас і про тих, які в Лаодикії та в Гієраполі. 
<p>14 Вітає вас Лука — улюблений лікар, і Димас. 
<p>15 Привітайте братів у Лаодикії, Нимфана та його домашню Церкву. 
<p>16 А коли послання буде прочитане вами, то зробіть так, щоб і в Лаодикійській Церкві воно було прочитане, а те, що з Лаодикії, прочитайте і ви. 
<p>17 І скажіть Архипові: Бережи те служіння, яке одержав у Господі, щоб ти його виконав! 
<p>18 Привітання моєю рукою, рукою Павла. Пам’ятайте про мої кайдани. Благодать — з вами. [Амінь]. 