<h2></h2>

<h4>Луки 1 
<p>1 Оскільки багато хто брався складати розповіді про події, що відбулися в нас, 
<p>2 і як нам передали їх ті, які з самого початку були очевидцями й служителями Слова, 
<p>3 то задумав і я, дослідивши пильно все від початку, написати за порядком тобі, високоповажний Теофіле, 
<p>4 щоб ти переконався в достовірності науки, якої навчився. 
<p>5 У дні Ірода, царя Юдеї, був один священик на ім’я Захарія, з денної черги Авії, та його жінка з дочок Аарона, а ім’я її — Єлизавета. 
<p>6 Вони обоє були праведні перед Богом, бездоганно виконували всі Господні заповіді й настанови. 
<p>7 Та не мали вони дитини, бо Єлизавета була неплідна; обоє постаріли в днях своїх. 
<p>8 Одного разу, коли він за своєю денною чергою служив перед Богом, 
<p>9 за звичаєм священства випало йому ввійти до Господнього храму, щоб кадити. 
<p>10 А весь народ під час кадіння молився знадвору. 
<p>11 І з’явився йому Господній ангел, який стояв праворуч кадильного жертовника. 
<p>12 Захарія, коли побачив, жахнувся, його охопив страх. 
<p>13 Та ангел промовив до нього: Не бійся, Захаріє, тому що молитва твоя почута! Твоя дружина Єлизавета народить тобі сина, і даси йому ім’я Іван. 
<p>14 І буде тобі радість та потіха, і багато хто зрадіє з його народження. 
<p>15 Бо він буде великий перед Господом; ні вина, ні п’янкого напою не питиме; і наповниться Духом Святим ще з лона своєї матері. 
<p>16 І наверне він багатьох ізраїльських синів до їхнього Господа Бога; 
<p>17 і він ітиме перед Ним у дусі та силі Іллі, щоб навернути серця батьків до дітей, а непокірних — до мудрості праведних, щоби приготувати Господу підготовлений народ. 
<p>18 І промовив Захарія до ангела: Із чого я про це дізнаюся? Адже я старий, та й дружина моя постаріла в днях своїх. 
<p>19 У відповідь ангел сказав йому: Я Гавриїл, — той, хто стоїть перед Богом; мене послано говорити з тобою і благовістити тобі це. 
<p>20 І ось ти будеш мовчати і не зможеш говорити до того дня, поки це збудеться, за те, що ти не повірив моїм словам, які сповняться свого часу! 
<p>21 Люди чекали на Захарію і дивувалися, чому він затримувався у храмі. 
<p>22 Коли він вийшов, то не міг говорити до них, і вони зрозуміли, що він бачив видіння в храмі, а він говорив до них знаками й залишався німим. 
<p>23 І коли закінчилися дні його служіння, він пішов до свого дому. 
<p>24 А після тих днів його дружина Єлизавета зачала й таїлася п’ять місяців, кажучи: 
<p>25 Так мені вчинив Господь у ці дні, коли зглянувся, щоби зняти мою ганьбу перед людьми. 
<p>26 А на шостому місяці посланий був ангел Гавриїл від Бога до галилейського міста, названого Назаретом, 
<p>27 до діви, зарученої із чоловіком на ім’я Йосиф, із дому Давида, а ім’я діви — Марія. 
<p>28 І, прийшовши до неї, сказав: Радій, сповнена благодаті! Господь з тобою, [благословенна ти між жінками]. 
<p>29 Вона стривожилася від цих слів і міркувала, що означало б це привітання. 
<p>30 Та ангел сказав їй: Не бійся, Маріє, бо ти знайшла благодать у Бога. 
<p>31 І ось, ти зачнеш в утробі й народиш Сина, і даси Йому ім’я Ісус. 
<p>32 Він буде великий і Сином Всевишнього буде названий, і дасть Йому Господь Бог престол Його батька Давида, 
<p>33 і довіку царюватиме в домі Якова, і Його царюванню не буде кінця! 
<p>34 І озвалася Марія до ангела: Як. станеться це, коли я чоловіка не знаю? 
<p>35 У відповідь ангел сказав їй: Дух Святий зійде на тебе, і сила Всевишнього тебе огорне; тому й Святе, Котре народиться, назветься Сином Божим. 
<p>36 Ось і твоя родичка Єлизавета, хоч звуть її неплідною, і та зачала сина у своїй старості; вона вже на шостому місяці; 
<p>37 тому що жодне слово не буває у Бога безсилим! 
<p>38 А Марія промовила: Ось, я раба Господня, нехай буде мені за словом твоїм! І ангел відійшов від неї. 
<p>39 Тими днями Марія, вставши, поспішно пішла в гірську місцевість, до міста Юдиного. 
<p>40 Вона ввійшла в дім Захарії і привітала Єлизавету. 
<p>41 Коли ж почула Єлизавета привітання Марії, заворушилося немовля в її утробі. Єлизавета сповнилася Святим Духом 
<p>42 і вигукнула гучним голосом, промовляючи: Благословенна ти між жінками і благословенний плід твоєї утроби! 
<p>43 І звідки ж мені це, щоби до мене прийшла мати мого Господа? 
<p>44 Бо як почула я твоє привітання, то з радощів заворушилася дитина в моїй утробі. 
<p>45 Блаженна ж та, яка повірила, що здійсниться сказане їй Господом! 
<p>46 А Марія промовила: Величає душа моя Господа, 
<p>47 і радіє дух мій у Бозі, Спасителі моїм, 
<p>48 бо Він зглянувся на покору раби Своєї. Ось, віднині блаженною зватимуть мене всі роди, 
<p>49 бо зробив мені велике Сильний! І святе Ім’я Його, 
<p>50 і милість Його з роду в рід для тих, хто боїться Його. 
<p>51 Він показав силу руки Своєї, розсіяв гордих думками сердець їхніх, 
<p>52 скинув сильних з престолів і підняв покірних, 
<p>53 голодним дав достаток, а багатих відіслав ні з чим. 
<p>54 Пригорнув Ізраїля, слугу Свого, щоби згадати милість, 
<p>55 як і проголосив нашим батькам — Авраамові та роду його аж до віку! 
<p>56 Тож Марія перебула в неї якихось три місяці й повернулася до свого дому. 
<p>57 А Єлизаветі настав час родити; і вона народила сина. 
<p>58 Почули сусіди та її родина, що Господь щедро злив Свою милість на неї, і раділи разом з нею. 
<p>59 Сталося, що восьмого дня прийшли обрізати дитя і хотіли назвати його ім’ям його батька — Захарією. 
<p>60 Та озвалася його мати й сказала: Ні, хай буде названий Іваном! 
<p>61 А їй сказали, що нікого немає в її родині, хто б називався цим ім’ям. 
<p>62 Тож знаками питали його батька, як хотів би його назвати. 
<p>63 Попросивши дощечку, написав слова: Його ім’я — Іван! І всі здивувалися. 
<p>64 У ту мить відкрилися його уста та його язик, і він став говорити, благословляючи Бога. 
<p>65 І страх напав на всіх їхніх сусідів; і по всій гірській околиці Юдеї розповідали про всі ці події. 
<p>66 Усі, хто почув це, брали до свого серця, запитуючи: Ким же буде ця дитина? Бо Господня рука була з нею! 
<p>67 Його батько Захарія наповнився Духом Святим і став пророкувати, промовляючи: 
<p>68 Благословенний Господь, Бог Ізраїля, бо Він відвідав і викупив Свій народ, 
<p>69 Він підніс нам ріг спасіння у домі Свого слуги Давида, 
<p>70 як заповідав устами святих Своїх відвічних пророків, 
<p>71 що спасе нас від наших ворогів і з руки всіх, хто ненавидить нас, 
<p>72 щоб виявити милість нашим батькам і згадати Свій святий Завіт, 
<p>73 Який дотримає клятву, котру Він дав нашому батькові Авраамові, 
<p>74 щоб ми визволилися з руки ворогів і без страху 
<p>75 служили Йому у святості й праведності, доки будемо жити. 
<p>76 І ти, дитино, будеш названа пророком Всевишнього, бо ти йтимеш перед Господом, щоби приготувати Йому дорогу; 
<p>77 щоби дати пізнати Його народові спасіння через прощення їхніх гріхів; 
<p>78 аби через превелике милосердя нашого Бога, в якому нас відвідає Схід з висоти, 
<p>79 освітити тих, які перебувають у темряві та в смертній тіні, і спрямувати наші ноги на дорогу миру! 
<p>80 А дитина росла й міцніла духом, перебуваючи в пустелях до дня свого з’явлення перед Ізраїлем. 

<h4>Луки 2 
<p>1 І сталося тими днями, що вийшов указ кесаря Августа переписати всю землю. 
<p>2 Цей перепис уперше відбувся, як Сирією володів Кириній. 
<p>3 І йшли всі записатися, кожний до свого міста. 
<p>4 Пішов і Йосиф з Галилеї, з міста Назарета, до Юдеї, до міста Давидового, що зветься Вифлеємом, — бо був він з дому та з роду Давидового, — 
<p>5 записатися з Марією, зарученою з ним [жінкою], яка була вагітна. 
<p>6 І сталося ж так, що коли вони були там, сповнилися дні, щоб їй народити. 
<p>7 І вона народила свого Первістка — Сина, сповила Його й поклала в яслах, оскільки в гостиниці не було для них місця. 
<p>8 А в тій місцевості були пастухи, які вночі перебували в полі та стерегли свою отару. 
<p>9 Аж [ось] Господній ангел став між ними, і слава Господня осяяла їх, і вони були охоплені великим страхом. 
<p>10 Та ангел сказав їм: Не бійтеся, бо я звіщаю вам велику радість, яка буде для всього народу: 
<p>11 для вас сьогодні в місті Давида народився Спаситель, Який є Христос Господь. 
<p>12 А ось вам ознака: знайдете сповите Немовля, Яке лежить у яслах. 
<p>13 І раптом з’явилася біля ангела сила-силенна небесного війська; вони хвалили Бога і проголошували: 
<p>14 Слава Богові на висоті, а на землі — мир у людях доброї волі! 
<p>15 І сталося, що коли ангели відійшли від них на небо, пастухи почали говорити один одному: Ходімо у Вифлеєм і погляньмо, що там сталося, про що Господь сповістив нам! 
<p>16 Поспішаючи, вони прийшли та знайшли Марію, Йосифа й Немовля, Яке лежало в яслах. 
<p>17 Побачивши, вони розповіли про те, що було сказано їм про цю Дитину. 
<p>18 І всі ті, які чули, здивувалися зі сказаного їм пастухами. 
<p>19 Марія ж зберігала всі ці слова, беручи до свого серця. 
<p>20 А пастухи повернулися, славлячи й вихваляючи Бога за все, що чули та бачили, як їм було сказано. 
<p>21 Як. виповнилося вісім днів, — коли мали обрізати Його, — то дали Йому Ім’я Ісус, як проголосив ангел ще перед Його зачаттям в утробі. 
<p>22 І коли, згідно із Законом Мойсея, минули дні очищення, то принесли Його до Єрусалима, щоби поставити перед Господом, 
<p>23 як то записано в Господньому Законі: кожне немовля чоловічої статі, яке є первородним, назветься святим для Господа. 
<p>24 І щоб скласти жертву, згідно зі сказаним у Законі Господнім, — дві горлиці або два молодих голуби. 
<p>25 В Єрусалимі був один чоловік на ім’я Симеон, людина праведна й побожна, який очікував утіхи Ізраїля, і Святий Дух був на ньому. 
<p>26 І було йому обіцяно Духом Святим, що він не побачить смерті, доки не побачить Христа Господнього. 
<p>27 І привів його Дух до храму. Коли батьки внесли Немовля Ісуса, щоби зробити з Ним за законним звичаєм, 
<p>28 він узяв Його на руки, віддав хвалу Богові, та й сказав: 
<p>29 Нині відпускаєш Свого раба, Владико, згідно зі Своїм словом, у мирі, 
<p>30 бо мої очі побачили Твоє Спасіння, 
<p>31 яке Ти приготовив перед обличчям усіх народів: 
<p>32 Світло відкриття для язичників і славу Твого народу Ізраїля! 
<p>33 І Його батько та мати дивувалися тим, що говорилося про Нього. 
<p>34 А Симеон поблагословив їх і сказав Марії, Його матері: Ось, Цей поставлений на падіння і на піднесення багатьох в Ізраїлі, як ознака суперечок; 
<p>35 і тобі самій меч прошиє душу, щоб відкрилися думки багатьох сердець! 
<p>36 І була тут Анна — пророчиця, дочка Фануїла з роду Асира; вона дожила до глибокої старості, а з чоловіком прожила сім років від дівоцтва свого; 
<p>37 вдова вісімдесяти чотирьох років, яка не відходила від храму, служачи вдень і вночі постом та молитвами. 
<p>38 Прийшовши в той час, вона прославляла Господа і говорила про Нього всім, хто чекав на викуплення Єрусалима. 
<p>39 А як виконали все за Законом Господнім, вони повернулися до Галилеї, до свого міста Назарета. 
<p>40 Дитина ж росла й міцніла, сповнюючись мудрості, і благодать Божа була на Ній. 
<p>41 Його батьки щороку ходили в Єрусалим на свято Пасхи. 
<p>42 І коли виповнилося Йому дванадцять років, вони за звичаєм пішли на свято [в Єрусалим]. 
<p>43 А як закінчилися дні свята, вони поверталися, а Хлопець Ісус залишився в Єрусалимі; та не знали того Його батьки, [Йосиф і мати]. 
<p>44 Вони думали, що Він десь у натовпі. Пройшли день дороги і стали шукати Його поміж родичами та знайомими; 
<p>45 і, не знайшовши, вони повернулися до Єрусалима й там шукали Його. 
<p>46 І сталося, що через три дні знайшли Його в храмі; Він сидів серед учителів, слухав їх та розпитував. 
<p>47 Усі, які слухали, дивувалися з Його розуму та відповідей. 
<p>48 Побачивши Його, вони здивувалися; і мати Його сказала Йому: Дитино, чому Ти нам таке вчинив? Ось Твій батько і я, страждаючи, шукали Тебе. 
<p>49 А Він відповів їм: Чому ж ви шукали Мене? Хіба ви не знали, що Мені треба бути при справах Мого Отця? 
<p>50 Та вони не зрозуміли тих слів, які Він їм сказав. 
<p>51 І пішов Він з ними, і прибув у Назарет, і слухався їх. А Його мати зберігала всі ті слова у своєму серці. 
<p>52 А Ісус набував мудрості, віку та благодаті — у Бога і в людей. 

<h4>Луки 3 
<p>1 На п’ятнадцятому році панування кесаря Тиверія, коли Юдеєю володів Понтій Пилат, а Ірод був тетрархом Галилеї, його брат Филип — тетрархом Ітуреї та Трахонітського краю, а Лисаній — тетрархом Авілинії, 
<p>2 за первосвящеників Анни й Каяфи, було Боже слово в пустелі до Івана, сина Захарії. 
<p>3 Він пройшов усю околицю Йорданську, проповідуючи хрещення покаяння для прощення гріхів, 
<p>4 як ото написано в книзі пророцтва пророка Ісаї: Голос того, хто кличе в пустелі: Приготуйте дорогу Господню, вирівняйте стежки Його! 
<p>5 Хай кожна долина наповниться і кожна гора та кожний пагорб понизиться! Нехай криві стежки стануть прямими, а вибоїсті — гладкими дорогами; 
<p>6 і кожна людина побачить Боже спасіння! 
<p>7 Іван казав людям, які приходили хреститися до нього: Роде гадючий, хто навчив вас утікати від майбутнього гніву? 
<p>8 Тож принесіть плоди, гідні покаяння, і не намагайтеся казати собі: Маємо батька Авраама! Бо кажу вам, що Бог може із цього каміння підняти дітей Авраамові. 
<p>9 Адже вже й сокира лежить біля коріння дерев; кожне дерево, яке не приносить доброго плоду, зрубують і вкидають у вогонь! 
<p>10 Запитували його люди, кажучи: Що ж маємо робити? 
<p>11 У відповідь він сказав їм: Хто має дві сорочки, нехай дасть тому, хто не має, а хто має їжу, так само нехай робить! 
<p>12 Прийшли й митники хреститися і запитують його: Учителю, а що нам робити? 
<p>13 А він сказав їм: Нічого більше від того, що встановлене вам, не вимагайте! 
<p>14 Питали його й воїни, кажучи: А ми що маємо робити? І він їм відповів: Нікого не кривдьте, не обмовляйте і задовольняйтеся своєю платнею. 
<p>15 Коли народ чекав, і всі роздумували у своїх серцях про Івана, чи він часом не Христос, 
<p>16 Іван відповідав усім, кажучи: Я хрещу вас водою, але йде дужчий від мене, Якому я не гідний розв’язати ремінців Його взуття; Він буде хрестити вас Духом Святим і вогнем. 
<p>17 У Його руці лопата, щоб очистити Свій тік і зібрати пшеницю до засіків, а полову спалити вогнем невгасимим. 
<p>18 Багато ще й іншого, потішаючи, він благовістив народові. 
<p>19 А тетрарх Ірод, якому Іван докоряв за Іродіяду, дружину його брата, і за все зло, яке зробив Ірод, 
<p>20 до всього додав ще й те, що замкнув Івана у в’язниці. 
<p>21 Сталося ж, коли хрестився весь народ, і коли Ісус, також хрестившись, молився, — розкрилися небеса, 
<p>22 і Дух Святий у тілесному вигляді, як голуб, зійшов на Нього, і почувся голос із неба: Ти — Мій Улюблений Син, у Тобі Моє вподобання. 
<p>23 А Сам Ісус, розпочинаючи, мав років зо тридцять, будучи, як вважали, сином Йосифа, сина Іллі, 
<p>24 сина Маттата, сина Левія, сина Мелхії, сина Янная, сина Йосифа, 
<p>25 сина Маттатія, сина Амоса, сина Наума, сина Еслія, сина Нангея, 
<p>26 сина Маата, сина Маттатія, сина Семія, сина Йосиха, сина Йоди, 
<p>27 сина Йоанана, сина Рисія, сина Зоровавеля, сина Салатиїла, сина Нирія, 
<p>28 сина Мелхія, сина Аддія, сина Косама, сина Елмадама, сина Іра, 
<p>29 сина Ісуса, сина Еліезера, сина Йорима, сина Маттата, сина Левія, 
<p>30 сина Симеона, сина Юди, сина Йосифа, сина Йонама, сина Еліякима, 
<p>31 сина Мелея, сина Мени, сина Маттата, сина Натама, сина Давида, 
<p>32 сина Єссея, сина Овида, сина Вооза, сина Сали, сина Наассона, 
<p>33 сина Амінадава, сина Админа, сина Арнія, сина Есрома, сина Фареса, сина Юди, 
<p>34 сина Якова, сина Ісаака, сина Авраама, сина Тари, сина Нахора, 
<p>35 сина Сируха, сина Рагава, сина Фалека, сина Евера, сина Сали, 
<p>36 сина Каїнама, сина Арфаксада, сина Сима, сина Ноя, сина Ламеха, 
<p>37 сина Матусала, сина Еноха, сина Ярета, сина Малелеїла, сина Каїнама, 
<p>38 сина Еноса, сина Сита, сина Адама — сина Бога. 

<h4>Луки 4 
<p>1 Ісус, сповнений Духа Святого, повернувся з-над Йордану, і Дух повів Його в пустелю; 
<p>2 сорок днів він був спокушуваний дияволом. І не їв нічого в ті дні, і коли вони скінчилися, Він зголоднів. 
<p>3 І сказав Йому диявол: Якщо Ти — Син Божий, скажи цьому каменеві, щоби став хлібом! 
<p>4 Та Ісус йому відповів: Написано, що не самим хлібом житиме людина, [але кожним Божим словом]. 
<p>5 І [диявол], повівши Його [на високу гору], показав Йому на мить усі царства світу, 
<p>6 і сказав Йому диявол: Я дам Тобі всю оцю владу та їхню славу, бо мені це передано, і я, кому тільки хочу, тому й даю її; 
<p>7 отже, коли Ти поклонишся переді мною, то все це буде Твоїм! 
<p>8 А Ісус у відповідь сказав йому: [Іди геть від Мене, сатано!] Написано: Господу, Богові своєму, поклонятимешся і Йому одному служитимеш! 
<p>9 Повів Його в Єрусалим, і поставив на краю храмового даху, та сказав Йому: Якщо Ти — Син Божий, кинься звідси додолу, 
<p>10 бо написано: Своїм ангелам накаже про Тебе, щоби берегли Тебе, 
<p>11 і вони на руках понесуть Тебе, аби Ти часом не спіткнувся об камінь Своєю ногою! 
<p>12 А Ісус у відповідь промовив йому: Сказано: Не спокушуватимеш Господа, Бога Свого! 
<p>13 Закінчивши всі спокушування, диявол залишив Його до часу. 
<p>14 Ісус повернувся в силі Духа до Галилеї. Чутка про Нього розійшлася по всій околиці. 
<p>15 Він навчав у їхніх синагогах, і всі Його прославляли. 
<p>16 І прибув Він у Назарет, де був вихований, увійшов за Своєю звичкою в день суботній до синагоги та встав, щоби читати. 
<p>17 Дали Йому книгу пророка Ісаї. І, розгорнувши книгу, Він знайшов місце, де було написано: 
<p>18 Дух Господній на Мені, бо Він помазав Мене благовістити убогим, послав Мене [зціляти розбитих серцем], проповідувати полоненим визволення, сліпим — прозріння, і пригноблених відпустити на волю; 
<p>19 звіщати рік Господнього помилування! 
<p>20 Згорнувши книгу, Він віддав її слузі, та й сів, а очі всіх у синагозі пильно стежили за Ним. 
<p>21 І Він почав говорити до них: Сьогодні, коли ви чуєте, виконалося це Писання. 
<p>22 Усі були свідками Йому, дивуючись словам благодаті, які линули з Його уст. Тож вони казали: Хіба це не син Йосифа? 
<p>23 А Він промовив до них: Напевно, скажете Мені цю приказку: Лікарю, оздоров самого себе! Зроби й тут, на Своїй батьківщині, те, що, чули ми, сталося в Капернаумі. 
<p>24 І Він промовив: Запевняю вас, що жодний пророк не приймається на своїй батьківщині. 
<p>25 Запевняю вас, що багато вдів було у дні Іллі в Ізраїлі, коли небо замкнулося на три роки й шість місяців, і був тоді великий голод по всій землі. 
<p>26 Та до жодної з них Ілля не був посланий, тільки в Сарепту Сидонську — до жінки-вдови. 
<p>27 І багато було прокажених за пророка Елісея в Ізраїлі, але ніхто з них не очистився, тільки Неєман — сирієць! 
<p>28 Почувши це, усі в синагозі сповнилися гнівом. 
<p>29 І, вставши, вигнали Його геть з міста, і повели Його на край гори, на якій було збудоване їхнє місто, щоб Його з неї скинути; 
<p>30 та Він, пройшовши поміж ними, віддалився. 
<p>31 І прийшов Він у Капернаум, місто галилейське, і навчав їх щосуботи. 
<p>32 І дивувалися з Його вчення, бо слова Його мали владу. 
<p>33 А в синагозі був чоловік, який мав нечистого духа — демона. І він закричав гучним голосом: 
<p>34 Облиш! Що Тобі до нас, Ісусе Назарянине? Чи Ти прийшов вигубити нас? Я знаю, хто Ти, — Святий Божий! 
<p>35 Та Ісус заборонив йому, кажучи: Замовкни й вийди з нього! І демон, кинувши його на саму середину, вийшов з нього, зовсім не заподіявши йому шкоди. 
<p>36 І всіх охопив жах. І вони говорили одне одному, кажучи: Що це за вчення, яке владою і силою наказує нечистим духам, і вони виходять? 
<p>37 І розходилася чутка про Нього по всіх місцях околиці. 
<p>38 Вийшовши із синагоги, Він увійшов у дім Симона. А Симонова теща була у великій гарячці. І Його просили за неї. 
<p>39 Ставши над нею, Він наказав гарячці, і вона залишила її. Відразу ж, уставши, вона служила їм. 
<p>40 Коли ж заходило сонце, усі, які мали хворих на різні недуги, приводили їх до Нього, а Він, покладаючи на кожного з них руки, оздоровляв їх. 
<p>41 З багатьох виходили біси, викрикуючи й гукаючи: Ти — Син Божий! Та Він їм забороняв і не давав говорити, бо вони знали, що Він Христос. 
<p>42 Коли ж настав день, Він вийшов і пішов у пустинне місце. А люди шукали Його, і коли знайшли, стримували Його, щоб Він не залишав їх. 
<p>43 Та Він сказав їм: І іншим містам Мені належить благовістити Боже Царство, бо на те Я посланий. 
<p>44 І Він проповідував по юдейських синагогах. 

<h4>Луки 5 
<p>1 Сталося так, що коли натовп, аби слухати Боже слово, тіснив Його, а Він стояв біля Генісаретського озера, 
<p>2 то побачив два причалені до берега човни. Рибалки, відійшовши від них, полоскали сіті. 
<p>3 Увійшовши до одного із човнів, який належав Симонові, велів йому трохи відплисти від берега. Він сів і навчав людей із човна. 
<p>4 Коли ж перестав навчати, Він промовив до Симона: Відпливи на глибину і закинь сіті для риболовлі! 
<p>5 А Симон у відповідь сказав [Йому]: Наставнику, цілу ніч ми трудилися, але нічого не піймали, та за словом Твоїм закину сіті! 
<p>6 І, зробивши це, вони наловили дуже багато риби, аж їхні сіті почали рватися. 
<p>7 Тож вони дали знак друзям у другому човні, щоби прийшли їм допомогти. І вони прийшли й наповнили обидва човни, так що ті стали потопати. 
<p>8 Побачивши це, Симон-Петро припав до колін Ісуса, промовляючи: Відійди від мене, бо я грішний чоловік, Господи! 
<p>9 Бо від кількості риби, що вони наловили, жах охопив його й усіх, хто був з ним, 
<p>10 також і Якова, і Івана, синів Зеведеєвих, які були спільниками Симона. І сказав Ісус Симонові: Не бійся — відтепер ти будеш ловити людей! 
<p>11 І, витягнувши човни на землю, вони залишили все і пішли за Ним. 
<p>12 І сталося так, що коли Він був в одному з міст, то ось чоловік, весь у проказі, побачивши Ісуса, упав долілиць і благав Його, кажучи: Господи, коли хочеш, то можеш мене очистити! 
<p>13 Простягнувши руку, Він доторкнувся до нього й промовив: Хочу, стань чистим! І враз проказа зійшла з нього. 
<p>14 І велів йому нікому про це не казати. — Але йди, — промовив Він, — покажися священикові, принеси за своє очищення так, як наказав Мойсей, — для свідчення їм! 
<p>15 Однак чутка про Нього розійшлася далеко, і сходилося багато людей, щоби послухати й оздоровитися [в Нього] від своїх недуг. 
<p>16 А Він відходив у пустинні місця і молився. 
<p>17 І сталося одного дня, коли Він навчав, сиділи фарисеї і законовчителі, які поприходили з усіх сіл галилейських і юдейських та з Єрусалима; і сила Господня була в Ньому, щоб оздоровляти. 
<p>18 І ось люди принесли на носилках чоловіка, який був паралізований, і намагалися внести його й покласти перед Ним. 
<p>19 І, не знайшовши, як пронести його крізь натовп, вони вилізли на дах, та й крізь черепицю опустили його з носилками на середину перед Ісусом. 
<p>20 Побачивши їхню віру, Він сказав: Чоловіче, прощаються тобі твої гріхи! 
<p>21 І книжники та фарисеї почали міркувати, кажучи: Хто ж Він, що говорить таку богозневагу? Хто може прощати гріхи, крім Самого Бога? 
<p>22 Пізнавши їхні думки, Ісус сказав їм у відповідь: Що ви роздумуєте у ваших серцях? 
<p>23 Що легше: сказати «прощаються тобі твої гріхи», чи сказати «встань і ходи»? 
<p>24 Але щоб ви знали, що Син Людський має на землі владу прощати гріхи! І сказав паралізованому: Кажу тобі, встань, візьми свою постіль і йди до свого дому! 
<p>25 І враз уставши перед ними, він узяв те, на чому лежав, і пішов до свого дому, прославляючи Бога. 
<p>26 А всіх охопив жах; вони славили Бога, сповнені страхом, кажучи: Неймовірне ми бачили сьогодні! 
<p>27 Після цього Він вийшов і побачив митника на ім’я Левій, який сидів на митниці, та й сказав йому: Іди за мною. 
<p>28 Залишивши все, той устав і пішов слідом за Ним. 
<p>29 Левій справив для Нього велику гостину у своєму домі; була там велика група митників та інших, які сиділи з Ним при столі. 
<p>30 А книжники та фарисеї нарікали на Його учнів, кажучи: Чому ви їсте і п’єте з митниками та грішниками? 
<p>31 А Ісус у відповідь їм сказав: Лікаря потребують не здорові, а хворі. 
<p>32 Я прийшов закликати до покаяння не праведних, а грішних. 
<p>33 Вони ж відказали Йому: Учні Івана часто постять і моляться, учні фарисеїв також, а Твої їдять і п’ють! 
<p>34 Він промовив до них: Чи можете ви змусити постити весільних гостей, доки молодий з ними? 
<p>35 Але прийдуть дні, коли молодого заберуть від них, тоді в ті дні й поститимуть! 
<p>36 І Він розповів їм притчу, що ніхто, відірвавши кусок нового одягу, не пришиває до старого одягу, бо і нове порве, і до старого не згодиться латка з нового. 
<p>37 І ніхто не вливає молодого вина в старі бурдюки, бо молоде вино прорве бурдюки — і само виллється, і бурдюки пропадуть. 
<p>38 Але молоде вино треба вливати до нових бурдюків, [тоді те і друге збережеться]. 
<p>39 І ніхто, покуштувавши старого, не схоче молодого, бо скаже: Старе краще! 

<h4>Луки 6 
<p>1 Сталося так, що в суботу Він ішов через засіяні лани, і Його учні зривали колосся та, розтираючи руками, їли. 
<p>2 А деякі фарисеї запитали: Чому робите те, чого не годиться [робити] в суботу? 
<p>3 У відповідь Ісус сказав їм: Хіба ви не читали про те, що зробив Давид, коли зголоднів сам і ті, хто був з ним? 
<p>4 Як. увійшов він до Божого дому, то взяв хліби покладання, яких не годиться їсти, хіба тільки самим священикам; він сам їв і дав тим, котрі були з ним? 
<p>5 І додав: Син Людський є Володарем [і] суботи! 
<p>6 І сталося іншої суботи, коли ввійшов Він до синагоги й навчав, був там чоловік, який мав суху праву руку. 
<p>7 Книжники й фарисеї стежили, чи в суботу Він буде оздоровляти, аби знайти звинувачення проти Нього. 
<p>8 А Він знав їхні думки й сказав чоловікові, який мав суху руку: Підведися і стань посередині. Той підвівся і став. 
<p>9 Ісус же промовив до них: Запитаю вас: що годиться в суботу — добро робити чи зло робити, душу спасти чи погубити? 
<p>10 Поглянувши на них усіх, сказав йому: Простягни свою руку! Той зробив, і рука його стала [здоровою, як і друга]. 
<p>11 А вони сповнилися люттю і змовлялися один з одним, що ж зробити з Ісусом. 
<p>12 Сталося тими днями, що Він вийшов на гору помолитися і провів цілу ніч у молитві до Бога. 
<p>13 А коли настав день, Він покликав Своїх учнів, вибравши з них дванадцятьох, яких і назвав апостолами: 
<p>14 Симона, якого назвав Петром, і Андрія, брата його, Якова й Івана, Филипа й Вартоломія, 
<p>15 Матвія і Хому, Якова Алфеєвого й Симона, званого Зилотом, 
<p>16 Юду Якового та Юду Іскаріотського, який став зрадником. 
<p>17 Зійшовши, Він став з ними на рівному місці; також була велика юрба Його учнів та безліч народу з усієї Юдеї і Єрусалима, і з приморського Тира й Сидона, 
<p>18 які посходилися послухати Його й зцілитися від своїх недуг, а також ті, хто страждав від нечистих духів, — і оздоровлялися. 
<p>19 І кожний з натовпу намагався доторкнутися до Нього, бо з Нього виходила сила й оздоровляла всіх. 
<p>20 А Він, поглянувши на Своїх учнів, почав говорити: Блаженні вбогі, бо ваше є Царство Боже. 
<p>21 Блаженні голодні тепер, тому що ви насититеся. Блаженні ви, котрі плачете тепер, бо ви втішитеся. 
<p>22 Блаженні ви, коли люди ненавидітимуть вас, коли відлучать вас і ганьбитимуть, коли знеславлять ваше ім’я через Сина Людського. 
<p>23 Радійте того дня і веселіться, бо ось нагорода ваша велика на небі, адже так само чинили пророкам їхні батьки. 
<p>24 Та горе вам, багатії, бо ви вже маєте вашу втіху. 
<p>25 Горе вам, ситим тепер, тому що будете голодні. Горе вам, котрі смієтеся тепер, бо ви будете ридати і плакати. 
<p>26 Горе, коли будуть хвалити вас усі люди, адже так само робили з лжепророками їхні батьки. 
<p>27 Але вам, хто слухає, кажу: Любіть ворогів ваших; добро робіть тим, які ненавидять вас; 
<p>28 благословляйте тих, які проклинають вас; моліться за тих, які кривдять вас. 
<p>29 Тому, хто б’є тебе по щоці, підстав і другу, а від того, хто забирає в тебе одяг, не борони й сорочки. 
<p>30 Кожному, хто просить у тебе, — дай, а від того, хто забирає твоє, — не домагайся. 
<p>31 Як. хочете, щоби чинили вам люди, — чиніть [і ви] їм так само. 
<p>32 А коли любите тих, хто любить вас, то яка вам благодать? Адже й грішники люблять тих, які їх люблять. 
<p>33 І коли добро чините тим, хто вам робить добро, яка вам благодать? Адже й грішники те саме чинять. 
<p>34 Коли позичаєте тим, від яких сподіваєтесь одержати, яка вам благодать? Грішники також позичають грішникам, щоб одержати стільки ж. 
<p>35 Тож любіть ворогів своїх, робіть добро, позичайте, нічого не очікуючи, — і буде вам велика нагорода: ви будете синами Всевишнього, тому що Він є добрий і до невдячних, і до злих. 
<p>36 Будьте милосердними, як і ваш Отець милосердний. 
<p>37 Також не судіть — і не будете суджені; не осуджуйте, щоб не бути осудженими. Прощайте — і проститься вам; 
<p>38 давайте — і дасться вам; міру добру, натоптану, струснуту й переповнену дадуть вам у поділ. Бо якою мірою ви міряєте, такою ж відміряється вам. 
<p>39 І Він розповів їм притчу: Чи може сліпий сліпого водити? Чи не впадуть обидва в яму? 
<p>40 Учень не вищий за вчителя, але, вдосконалившись, кожний стане, як його вчитель. 
<p>41 Чому бачиш скалку, яка в оці брата твого, а колоди, яка у твоєму оці, не помічаєш? 
<p>42 [Або] як можеш сказати братові своєму: Брате, дозволь я вийму скалку з твого ока! — а не бачиш тієї колоди, яка у твоєму оці? Лицеміре, вийми спочатку колоду з власного ока, а тоді побачиш, як вийняти скалку з ока брата твого. 
<p>43 Адже немає доброго дерева, яке родило б поганий плід, ані поганого дерева, яке родило би добрий плід. 
<p>44 Бо кожне дерево пізнається зі свого плоду; з терену не збирають смокви, а з глоду не збирають винограду. 
<p>45 Добра людина з доброго скарбу [свого] серця виносить добро, а погана — зі злого [скарбу свого серця] виносить зло, бо чим переповнене серце, те промовляють уста! 
<p>46 Чому Мене кличете: Господи, Господи! — а не робите того, що Я кажу? 
<p>47 Кожний, хто приходить до Мене і слухає слово Моє та виконує його, — скажу вам, до кого він подібний: 
<p>48 він подібний до людини, яка будує дім, котра викопала, поглибила і поклала основу на скелі; коли сталася повінь, підступила ріка до цього дому, та не змогла зрушити його, бо він був добре збудований. 
<p>49 А той, хто почув і не виконав, подібний до людини, яка збудувала дім на землі — без основи. І підступила до нього ріка, дім відразу завалився, — велика стала з нього руїна! 

<h4>Луки 7 
<p>1 Коли Він закінчив усі Свої слова до людей, які слухали Його, то пішов у Капернаум. 
<p>2 Раб одного сотника, яким той дорожив, тяжко занедужав і вмирав. 
<p>3 Коли почув про Ісуса, послав до Нього юдейських старших, благаючи, щоби прийшов і врятував його раба. 
<p>4 Прийшовши до Ісуса, вони благали Його ревно, кажучи: Він гідний того, щоб Ти йому це зробив, 
<p>5 бо любить наш народ і синагогу нам збудував. 
<p>6 Ісус пішов з ними. Коли вже був недалеко від дому, сотник послав [до Нього] друзів, щоб сказали йому: Господи, не трудися, бо я не достойний, щоб Ти зайшов під мій дах; 
<p>7 тому я не вважав себе гідним прийти до Тебе. Але скажи слово — і видужає мій слуга. 
<p>8 Адже і я людина підвладна, і воїнів маю підлеглих; кажу одному: Іди, — і він іде, а іншому: Прийди, — і він приходить, а рабові своєму: Зроби це, — і він робить. 
<p>9 Почувши це, Ісус здивувався і, обернувшись до натовпу, який ішов за Ним, промовив: Кажу вам: навіть в Ізраїлі Я не знайшов такої віри! 
<p>10 Коли посланці повернулися додому, знайшли [хворого] раба здоровим. 
<p>11 Після цього Він пішов до міста, яке зветься Наїн. І сталося, що з Ним ішли [численні] Його учні та багато людей. 
<p>12 Коли Він наблизився до міської брами, виносили мертвого — єдиного сина в матері, яка була вдовою; було з нею багато людей з міста. 
<p>13 Побачивши її, Господь змилосердився над нею і сказав їй: Не плач! 
<p>14 Підійшовши, Він доторкнувся до мар; ті, які несли, стали. І Він сказав: Юначе, кажу тобі: встань! 
<p>15 Мертвий підвівся і почав говорити. Тож Ісус віддав його матері. 
<p>16 А всіх охопив страх. І вони прославляли Бога, кажучи: Великий пророк з’явився між нами, і Бог відвідав Свій народ! 
<p>17 І розійшлася ця мова про Нього по всій Юдеї та по всій країні. 
<p>18 І сповістили Івана його учні про все це. Тож покликавши двох зі своїх учнів, Іван 
<p>19 послав їх до Господа запитати: Чи Ти Той, Хто має прийти, чи нам чекати на іншого? 
<p>20 Прийшовши до Нього, мужі сказали: Іван Хреститель послав нас до Тебе запитати, чи Ти Той, Хто має прийти, чи нам чекати на іншого? 
<p>21 Саме тоді Він оздоровив багатьох від недуг та мук і від злих духів, і багатьом сліпим повернув зір. 
<p>22 Тож Він сказав їм у відповідь: Ідіть і сповістіть Іванові, що ви побачили й почули: сліпі прозрівають, криві ходять, прокажені очищуються, глухі чують, мертві воскресають, бідним звіщається Євангеліє; 
<p>23 блаженний той, хто через Мене не спокуситься! 
<p>24 А коли Іванові посланці відійшли, Він почав говорити про Івана до натовпу: На що ви ходили дивитися в пустелю? На колиханий вітром очерет? 
<p>25 То на що ж ви ходили дивитися? Може, на людину, вдягнену в м’які шати? Але ті, котрі одягаються пишно та розкішно, живуть у царських палацах. 
<p>26 На що ж ви ходили дивитися? На пророка? Так, кажу вам, — навіть більше, ніж на пророка! 
<p>27 Він той, про кого написано: Ось Я посилаю ангела Мого перед обличчя Твоє, який приготує Твою дорогу перед Тобою! 
<p>28 Кажу вам, що з-поміж народжених від жінок немає більшого від Івана, але найменший у Царстві Божому більший за нього! 
<p>29 Весь народ і митники, почувши, визнали правоту Бога й охрестилися Івановим хрещенням, 
<p>30 а фарисеї та законники відкинули задум Божий для них — не були хрещені ним. 
<p>31 Тож з ким порівняю людей цього роду? До кого вони подібні? 
<p>32 Подібні вони до дітей, які сидять на майданах і гукають одне одному, кажучи: Ми вам грали, а ви не танцювали; ми голосили, а ви не плакали! 
<p>33 Прийшов Іван Хреститель, який не їсть хліба і не п’є вина, а ви кажете: Він біса має. 
<p>34 Прийшов Син Людський, Який їсть і п’є, а ви кажете: Цей Чоловік ненажера і п’яниця, приятель митників і грішників. 
<p>35 Тож виправдалася мудрість усіма своїми дітьми. 
<p>36 Один із фарисеїв просив Його, щоб Він поїв з ним. Увійшовши до дому фарисея, Він сів до столу. 
<p>37 А жінка, яка була в місті, грішниця, довідавшись, що Він сидить при столі в домі фарисея, принесла в алебастровій посудині миро; 
<p>38 вона ззаду припала до Його ніг і, плачучи, почала обмивати Його ноги слізьми та обтирати волоссям своєї голови, і цілувала Його ноги та мастила миром. 
<p>39 Побачивши це, фарисей, котрий запросив Його, міркував собі й казав: Коли б Він був пророком, то знав би, хто і яка ця жінка, яка доторкається до Нього, — що вона грішниця! 
<p>40 Ісус у відповідь промовив до нього: Симоне, маю тобі щось сказати. А той промовив: Кажи, Учителю! 
<p>41 Були в одного лихваря два боржники: один був винен п’ятсот динаріїв, а другий — п’ятдесят. 
<p>42 Оскільки вони не могли віддати, то обом подарував. Отже, котрий з них більше любитиме його? 
<p>43 У відповідь Симон сказав: Думаю, що той, якому більше подарував. І Він сказав йому: Правильно ти розсудив. 
<p>44 Обернувшись до жінки, Він сказав Симонові: Чи ти бачиш цю жінку? Я ввійшов до твого дому, а ти води на Мої ноги не дав, а вона слізьми полила Мені ноги й волоссям своїм обтерла. 
<p>45 Поцілунку Мені ти не дав, а вона, відколи ввійшов Я, не перестає цілувати Мої ноги. 
<p>46 Голови Моєї ти олією не намастив, а вона миром намастила Мої ноги. 
<p>47 Через те кажу тобі: Прощаються її численні гріхи, бо дуже вона полюбила, а кому мало прощається, той мало любить! 
<p>48 А до неї Він промовив: Прощаються твої гріхи! 
<p>49 Ті, хто сидів при столі, почали міркувати собі: Хто ж Він, що й гріхи прощає? 
<p>50 Він же сказав жінці: Твоя віра спасла тебе; іди в мирі! 

<h4>Луки 8 
<p>1 І сталося, що після того Він проходив містами й селами, проповідуючи і звіщаючи Царство Боже. А з Ним було дванадцять 
<p>2 та деякі жінки, які були оздоровлені від злих духів і хвороб: Марія, звана Магдалиною, з якої вийшло сім бісів, 
<p>3 Іванна, дружина Хузи, прибічника Ірода, Сусанна і багато інших, які служили Йому зі свого майна. 
<p>4 Коли ж зібрався великий натовп і з усіх міст поприходили до Нього, Він розповів притчу: 
<p>5 Вийшов сіяч сіяти своє зерно. Коли сіяв його, одне впало при дорозі й було витоптане, і птахи небесні визбирали його. 
<p>6 А друге впало на каміння та, зійшовши, всохло, бо не мало вологи. 
<p>7 Інше впало серед терня, і як виросло терня, то заглушило його. 
<p>8 Ще інше впало в добру землю і, зійшовши, дало врожай у сто разів. Кажучи це, Він наголосив: Хто має вуха, щоб слухати, — нехай слухає! 
<p>9 Учні ж запитували Його, [кажучи]: Що означає ця притча? 
<p>10 А Ісус відказав: Вам дано пізнати таємниці Божого Царства, а іншим — у притчах, щоби дивилися — і не бачили, щоби слухали — і не розуміли. 
<p>11 Ось що означає ця притча: Зерно — то Слово Боже. 
<p>12 А що при дорозі, — це ті, які почули, та потім приходить диявол і забирає Слово з їхнього серця, щоб не повірили й не спаслися. 
<p>13 А що на камені, — це ті, хто тільки почує, з радістю приймає Слово; але вони кореня не мають, до часу вірять, а під час випробування відступають. 
<p>14 А що в терня впало, — це ті, які почули, але, обтяжені клопотами, багатством та життєвими насолодами, відходять і не дозрівають. 
<p>15 А те, що на добрій землі, — це ті, хто, почувши Слово щирим і добрим серцем, бережуть і приносять плід у терпінні. 
<p>16 Запаливши світильник, ніхто не накриває його посудиною і не ставить під ліжко, але ставить на свічник, щоб ті, які входять, бачили світло. 
<p>17 Адже немає прихованого, що не стане явним, і немає таємного, що не стане відомим і не виявиться. 
<p>18 Тож уважайте, як ви слухаєте: бо хто має, тому дасться, а хто не має, то й те, що начебто має, забереться від нього! 
<p>19 Прийшли ж до Ісуса Його мати й брати та не могли доступитися до Нього через натовп. 
<p>20 І сповістили Йому: Твоя мати і Твої брати стоять осторонь і бажають побачити Тебе. 
<p>21 А Він у відповідь сказав їм: Моя мати й Мої брати — це ті, котрі слухають Слово Боже й виконують. 
<p>22 Сталося, що одного дня Він та Його учні ввійшли до човна, і Він сказав їм: Перепливімо на другий бік озера! І вони відпливли. 
<p>23 Коли вони пливли, Ісус заснув. І здійнялася на озері буря з вітром; вода заливала їх, і вони були в небезпеці. 
<p>24 Тож вони підійшли й розбудили Його, кажучи: Учителю, Учителю, ми гинемо! А Він, підійнявшись, наказав бурі й хвилям, — і вони стихли, і настала тиша. 
<p>25 Він же сказав їм: Де ваша віра? Злякавшись, вони дивувалися і говорили один одному: Ким же є Він, що й вітрам наказує, і воді, а вони слухають Його? 
<p>26 І припливли вони до землі Герасинської, яка напроти Галилеї. 
<p>27 А коли Він ступив на суходіл, зустрів їх один чоловік із міста, якого впродовж багатьох років мучили демони: він не носив одягу і мешкав не в домі, а в гробницях. 
<p>28 Побачивши Ісуса, він вигукнув, припав до Нього і гучним голосом прокричав: Що Тобі до мене, Ісусе, Сину Бога Всевишнього? Благаю Тебе, не муч Ти мене! 
<p>29 Бо Ісус наказав нечистому духові вийти з того чоловіка. Тривалий час він хапав його, — його в’язали залізними ланцюгами й путами, стерегли, але він розривав кайдани, будучи гнаний бісом по пустелях. 
<p>30 Ісус його запитав, [кажучи]: Як. тебе звати? Той відповів: Легіон! Бо багато бісів увійшло в нього. 
<p>31 І просили Його, щоб не наказував їм іти до безодні. 
<p>32 А було там велике стадо свиней, яке паслося на горі. І вони благали Його, щоб наказав їм увійти в них. І Він дозволив їм. 
<p>33 Біси ж, вийшовши із чоловіка, перейшли у свиней. І кинулося стадо з кручі в озеро, і утопилося. 
<p>34 А пастухи, побачивши те, що сталося, повтікали й сповістили в місті й по селах. 
<p>35 І люди вийшли побачити те, що сталося; вони прийшли до Ісуса і знайшли чоловіка, з якого вийшли біси: він сидів одягнений, при розумі, біля ніг Ісуса — і налякалися, 
<p>36 бо ті, які бачили, розповіли їм, як зцілився біснуватий. 
<p>37 І попросили Його всі люди Герасинської землі відійти від них, бо були охоплені великим страхом. Він увійшов до човна й повернувся. 
<p>38 Той же чоловік, з якого вийшли біси, просив Його, щоби бути з Ним. Та Він відіслав його, кажучи: 
<p>39 Повернися до свого дому й розкажи, що для тебе зробив Бог. І він пішов, розголошуючи по всьому місту, що зробив для нього Ісус. 
<p>40 Коли ж Ісус повернувся, натовп зустрів Його, бо всі чекали на Нього. 
<p>41 І ось прийшов чоловік на ім’я Яір, який був старшим у синагозі. Він, припавши до ніг Ісуса, благав Його зайти до його дому, 
<p>42 бо мав єдину дочку, років зо дванадцять, і вона помирала. Коли Він ішов, натовп тіснив Його. 
<p>43 А жінка, яка хворіла на кровотечу дванадцять років, котра віддала лікарям усе майно, однак ніхто не міг її вилікувати, 
<p>44 підійшовши ззаду, доторкнулася до краю Його одягу. І вмить спинилася її кровотеча. 
<p>45 А Ісус запитав: Хто доторкнувся до Мене? Коли ж усі відмовлялися, Петро [і ті, хто з ним], сказали: Наставнику, люди товпляться навколо Тебе і тіснять, [а Ти питаєш: Хто той, який доторкнувся до Мене?] 
<p>46 Ісус же сказав: Доторкнувся до Мене хтось, бо Я відчув, як сила вийшла з Мене. 
<p>47 А жінка, побачивши, що не втаїться, з тремтінням підійшла і впала перед Ним, розповідаючи перед усім народом, чому вона доторкнулася до Нього і як умить стала здоровою. 
<p>48 Він же сказав їй: Дочко, віра твоя спасла тебе; іди в мирі! 
<p>49 Коли він ще говорив, прийшов хтось від старшого синагоги, кажучи [йому]: Твоя дочка померла; не турбуй Учителя! 
<p>50 А Ісус, почувши це, відповів: Не бійся, тільки віруй, і вона буде здорова! 
<p>51 Прийшовши в дім, Він нікому не дозволив з Ним увійти, тільки Петрові, Іванові, Якову та батькові й матері дитини. 
<p>52 Усі плакали й голосили над нею. Він же сказав: Не плачте, вона не померла, але спить! 
<p>53 Та вони почали глузувати з Нього, бо знали, що вона померла. 
<p>54 А Він, [вигнавши всіх і] взявши її за руку, сказав: Дівчино, встань! 
<p>55 І повернувся до неї дух, і вона вмить воскресла. І звелів Ісус дати їй їсти. 
<p>56 Її батьки були сильно вражені, та Він наказав нікому не розповідати про те, що сталося. 

<h4>Луки 9 
<p>1 А коли покликав дванадцятьох, то дав Він їм силу і владу над усіма бісами та оздоровляти від хвороб. 
<p>2 І послав Він їх проповідувати Боже Царство й оздоровляти недужих. 
<p>3 І сказав Він їм: Нічого не беріть у дорогу: ні палиці, ні торби, ні хліба, ні грошей, ні двох одежин не майте. 
<p>4 І в який лише дім увійдете, там залишайтеся й звідти відходьте. 
<p>5 А як хто не прийме вас, то, виходячи з того міста, обтрусіть пил з ваших ніг — на свідчення проти них. 
<p>6 Розійшовшись, вони ходили по селах, звіщаючи Євангеліє та оздоровлюючи всюди. 
<p>7 Ірод, тетрарх, почув про все, що сталося [через Нього], і бентежився, бо дехто казав, ніби це Іван устав із мертвих; 
<p>8 інші — що це Ілля з’явився; ще інші — що воскрес один із давніх пророків. 
<p>9 Тоді Ірод сказав: Іванові я відтяв голову; хто ж такий Оцей, про Кого я чую таке? І намагався побачити Його. 
<p>10 Повернувшись, апостоли розповідали Йому, що вони зробили. Забравши їх, Він усамітнився [у відлюдному місці] біля міста, що зветься Витсаїда. 
<p>11 Люди, довідавшись, пішли за Ним. І прийнявши їх, Він розповідав їм про Боже Царство й оздоровляв тих, котрі потребували оздоровлення. 
<p>12 День уже почав згасати. Дванадцятеро, підійшовши, сказали Йому: Відпусти людей, щоби пішли і розійшлися по довколишніх селах та по хуторах і знайшли їжу, бо ми тут у безлюдному місці! 
<p>13 А Він сказав їм: Дайте ви їм їсти! Вони відповіли: Немає в нас нічого, крім п’яти хлібів та двох рибин; хіба підемо та купимо їжу для всього цього народу. 
<p>14 Було ж чоловіків десь близько п’яти тисяч. Та Він сказав Своїм учням: Розсадіть їх рядами по п’ятдесят! 
<p>15 І зробили так, і розсадили всіх. 
<p>16 Узявши п’ять хлібів та дві риби, Він звернув погляд до неба, поблагословив їх, поламав і давав учням, щоби поклали перед людьми. 
<p>17 І вони поїли, і наситилися всі, а із залишених кусків назбирали дванадцять кошиків. 
<p>18 І сталося, коли Він молився на самоті й з Ним були учні, Він запитав їх, кажучи: За кого Мене вважають люди? 
<p>19 Вони у відповідь сказали: Деякі — за Івана Хрестителя, інші — за Іллю, а ще інші — за одного з давніх пророків, який воскрес. 
<p>20 Він же запитав їх: А ви за кого Мене вважаєте? Петро ж у відповідь сказав: За Христа Божого! 
<p>21 Та Він, заборонивши їм, наказав нікому не розповідати цього, 
<p>22 пояснивши, що Син Людський має багато постраждати, і буде відкинений старшими, первосвящениками й книжниками, і буде вбитий, і воскресне третього дня. 
<p>23 А до всіх Він промовив: Коли хто хоче йти за Мною, нехай зречеться самого себе, бере свій хрест щоденно й іде слідом за Мною. 
<p>24 Бо хто хоче душу свою спасти, той погубить її, а хто погубить душу свою заради Мене, той спасе її. 
<p>25 Адже що з того скористає людина, коли придбає весь світ, а погубить або знищить саму себе? 
<p>26 Бо хто посоромиться Мене й Моїх слів, того Людський Син посоромиться, коли прийде у Своїй славі, у славі Свого Отця і святих ангелів. 
<p>27 Запевняю вас, що деякі з присутніх тут не зазнають смерті, доки не побачать Божого Царства! 
<p>28 Через вісім днів після цих слів Він узяв Петра, Івана і Якова та піднявся на гору помолитися. 
<p>29 І сталося, що під час молитви вигляд Його обличчя змінився, а Його одяг став білим та блискучим. 
<p>30 І ось, два мужі розмовляли з Ним: були то Мойсей та Ілля, 
<p>31 котрі з’явилися у славі й говорили про відхід Його, який мав статися в Єрусалимі. 
<p>32 Петро й інші були зморені сном, а прокинувшись, побачили Його славу та обох мужів, які стояли з Ним. 
<p>33 І сталося, коли відходили ті від Нього, Петро сказав Ісусові: Наставнику, добре нам тут бути! Поставимо три намети: один Тобі, один Мойсеєві, один Іллі! Він не знав, що говорить. 
<p>34 Коли він ще говорив, з’явилася хмара й оповила їх; вони ж злякалися, як ті увійшли в хмару. 
<p>35 І почувся голос із хмари, який промовляв: Це Син Мій Вибраний — Його слухайтеся! 
<p>36 Коли залунав цей голос, Ісус залишився Сам. А вони мовчали й нікому в ті дні нічого не розповідали про те, що побачили. 
<p>37 Сталося наступного дня, як зійшли вони з гори, зустрів Його великий натовп. 
<p>38 І ось чоловік з натовпу закричав, гукаючи: Учителю, благаю Тебе зглянутись на мого сина, бо одинак він у мене! 
<p>39 А ото дух хапає його, він раптово кричить, кидається з піною. І, вимучивши його, насилу відходить від нього; 
<p>40 благав я учнів Твоїх, щоб вигнали його, але не змогли! 
<p>41 У відповідь Ісус сказав: О, роде невірний і розбещений, доки Я буду з вами й терпітиму вас? Приведи сюди свого сина! 
<p>42 Коли він ще йшов, кинув його і затряс ним біс. Та Ісус пригрозив нечистому духові, оздоровив дитину і віддав батькові. 
<p>43 І всі дивувалися з величі Божої. Коли ще всі захоплювалися тим, що робив Ісус, Він сказав Своїм учням: 
<p>44 Вкладіть до своїх вух такі слова: Людський Син має бути переданий у руки людей! 
<p>45 Вони не розуміли цього, бо були закритими ці слова, щоби збагнути їх. Та боялися запитати Його про ці слова. 
<p>46 І спало їм на думку: Хто з них був би найбільший? 
<p>47 А Ісус, знаючи задум їхнього серця, взяв дитину, поставив її коло Себе 
<p>48 і сказав їм: Хто прийме цю дитину в Моє Ім’я, той і Мене приймає, а як хто Мене прийме, той приймає Того, Хто Мене послав, бо хто найменший між вами, той великий! 
<p>49 У відповідь Іван сказав: Наставнику, бачили ми одного, хто Твоїм Ім’ям виганяв бісів, а ми забороняли йому, бо він не ходить з нами. 
<p>50 Та Ісус сказав йому: Не забороняйте, бо хто не проти вас, той за вас! 
<p>51 І сталося, що коли наближалися дні Його відходу, Він твердо постановив іти в Єрусалим. 
<p>52 І Він послав вісників перед Собою. І, вирушивши, вони прибули до самарійського села, щоби приготувати Йому ночівлю. 
<p>53 А ті не прийняли Його, бо Він ішов до Єрусалима. 
<p>54 І, побачивши це, учні Яків та Іван сказали: Господи, хочеш, ми скажемо, щоб вогонь зійшов з неба і знищив їх [так, як зробив Ілля]? 
<p>55 Та, повернувшись до них, Він заборонив їм [і сказав: Не знаєте, якого ви духа, адже Людський Син прийшов не губити людські душі, а спасати їх ]. 
<p>56 І Він пішов до іншого села. 
<p>57 А в дорозі, коли вони йшли, один сказав Йому: Я піду за Тобою, куди тільки Ти підеш, [Господи]! 
<p>58 Та Ісус відповів йому: Лисиці мають нори, а птахи небесні — гнізда; Син же Людський не має де й голови прихилити. 
<p>59 До іншого Він промовив: Іди за мною. А той відповів: Господи, дозволь мені спочатку піти й поховати свого батька. 
<p>60 Та Він сказав йому: Залиши мертвим ховати своїх мерців, а ти йди та сповіщай Боже Царство! 
<p>61 А інший сказав: Я піду за Тобою, Господи, але спочатку дозволь мені попрощатися з домашніми. 
<p>62 Ісус же відповів йому: Жодний з тих, хто поклав руку на плуг і озирається назад, не годиться для Божого Царства. 

<h4>Луки 10 
<p>1 Після того призначив Господь інших сімдесят двох і послав їх по два попереду Себе до кожного міста й місцевості, куди Сам мав іти. 
<p>2 І Він промовив до них: Жниво велике, а женців мало; тож благайте Господаря жнив, щоби послав робітників на Свої жнива. 
<p>3 Ідіть: Я посилаю вас, як ягнят між вовків! 
<p>4 Не беріть ні торби, ні палиці, ні взуття, і нікого в дорозі не вітайте. 
<p>5 До якого тільки дому ввійдете, спочатку кажіть: Мир цьому дому! 
<p>6 І коли буде там син миру, спочине на ньому мир ваш; коли ж ні, — до вас повернеться. 
<p>7 У тому ж домі перебувайте, їжте й пийте, що там є, бо робітник гідний своєї платні. Не переходьте з дому в дім. 
<p>8 І в яке тільки місто ввійдете, і де приймуть вас, їжте те, що покладуть вам; 
<p>9 оздоровляйте недужих, які там є, кажіть їм: Наблизилося до вас Боже Царство! 
<p>10 А коли в якесь місто прийдете і вас не приймуть, вийдіть на вулицю його, та й скажіть: 
<p>11 Навіть пил із вашого міста, що припав нам до ніг, струшуємо. Але знайте: наблизилося [до вас] Боже Царство! 
<p>12 Кажу вам, що жителям Содома того дня буде легше, ніж тому місту. 
<p>13 Горе тобі, Хоразине, горе тобі, Витсаїдо: бо якби в Тирі й Сидоні сталися чудеса, які сталися у вас, вони вже давно покаялися б, сидячи у волосяниці та в попелі. 
<p>14 Однак Тиру й Сидону на суді буде легше, ніж вам. 
<p>15 А ти, Капернауме, хіба до неба піднесешся? До аду зійдеш! 
<p>16 Хто слухає вас, — той Мене слухає, а хто гордує вами, — Мною гордує; хто ж гордує Мною, — гордує Тим, Хто послав Мене. 
<p>17 Повернулися сімдесят два з радістю, кажучи: Господи, навіть біси коряться нам через Твоє Ім’я! 
<p>18 А Він сказав їм: Бачив Я сатану, який, наче блискавка, з неба впав. 
<p>19 Ось дав Я вам владу наступати на зміїв і скорпіонів, на всю ворожу силу, — і ніщо вам не пошкодить. 
<p>20 Однак не радійте з того, що вам підкоряються духи, але радійте, що імена ваші записані на небесах! 
<p>21 Тієї години [Ісус] звеселився Святим Духом і сказав: Прославляю Тебе, Отче, Господи неба і землі, бо приховав Ти це від премудрих та розумних і відкрив це немовлятам. Так, Отче, бо так було Тобі до вподоби! 
<p>22 [Звернувшись до учнів, Він сказав]: Усе передав Мені Мій Отець; і ніхто не знає, Хто Син, — один тільки Отець; і Хто Отець, — один тільки Син, — і кому Син захоче відкрити. 
<p>23 Звернувшись до учнів наодинці, Він сказав: Блаженні очі, які бачать те, що ви бачите. 
<p>24 Кажу вам, що численні пророки й царі бажали бачити те, що ви бачите, але не побачили, і почути те, що ви чуєте, але не почули! 
<p>25 І ось, один законник підвівся і сказав, випробовуючи Його: Учителю, що маю зробити, аби осягнути вічне життя? 
<p>26 Він же відповів йому: Що в Законі написано? Як. читаєш? 
<p>27 Той у відповідь сказав: Люби Господа Бога свого всім серцем своїм, і всією душею своєю, і всією силою своєю, і всією думкою своєю, і ближнього свого, як самого себе. 
<p>28 Сказав же йому: Правильно ти відповів. Роби це, — і житимеш! 
<p>29 А той, бажаючи виправдати себе, запитав Ісуса: А хто є моїм ближнім? 
<p>30 У відповідь Ісус промовив: Один чоловік ішов з Єрусалима в Єрихон і потрапив до рук розбійників, які його пограбували й завдали йому ран, та відійшли, залишивши його ледь живим. 
<p>31 Та випадково тією дорогою проходив один священик і, побачивши його, обминув; 
<p>32 так само і левіт, прийшовши на те місце, поглянув — і оминув. 
<p>33 А якийсь самарієць, проходячи, підійшов до нього і, побачивши, змилосердився. 
<p>34 Він підійшов, перев’язав його рани, поливши на них олії та вина, посадив його на худобину, привіз до гостиниці й подбав про нього. 
<p>35 А другого дня, [як відходив], вийняв два динарії, дав власникові гостиниці та сказав: Подбай про нього, а якщо більше витратиш, то віддам тобі, коли повертатимуся. 
<p>36 Кого з цих трьох ти вважаєш ближнім тому, який попався розбійникам? 
<p>37 Він відповів: Того, хто змилосердився над ним! Тож сказав йому Ісус: Іди і ти чини так само. 
<p>38 А коли вони подорожували і Він Сам увійшов до якогось села, то одна жінка на ім’я Марта прийняла Його [до свого дому]. 
<p>39 Мала вона сестру, котра звалася Марією, яка, сівши біля ніг Господа, слухала Його слова. 
<p>40 А Марта клопоталася різним приготуванням; тож спинившись, сказала: Господи, чи Тобі байдуже, що моя сестра залишила мене саму служити? Скажи їй, щоб мені допомогла! 
<p>41 У відповідь Господь сказав їй: Марто, Марто, ти журишся і клопочешся багато чим, 
<p>42 а потрібне — одне. Марія ж вибрала кращу частку, яка не відбереться від неї! 

<h4>Луки 11 
<p>1 І сталося, що Ісус молився в одному місці, а коли закінчив, то один з Його учнів сказав Йому: Господи, навчи нас молитися, як і Іван навчив своїх учнів. 
<p>2 Він же промовив до них: Коли молитеся, то кажіть: Отче [наш, Який на небесах], нехай святиться Ім’я Твоє; нехай прийде Царство Твоє; [нехай буде воля Твоя — як на небі, так і на землі]. 
<p>3 Хліб наш насущний дай нам кожного дня, 
<p>4 і прости нам гріхи наші, як і ми самі прощаємо кожному боржникові нашому, і не введи нас у спокусу, [але визволи нас від лукавого]. 
<p>5 І сказав їм: Хто з вас, маючи друга, піде до нього опівночі та скаже йому: Друже, позич мені три хліби, 
<p>6 бо приятель мій прийшов до мене з дороги, і не маю що йому дати! 
<p>7 А той зсередини у відповідь каже: Не турбуй мене! Вже двері замкнені й діти мої зі мною на ліжку; не можу встати й дати тобі! 
<p>8 Кажу вам, якщо він не встане і не дасть йому заради дружби, то через його настирливість устане і дасть йому, скільки той потребує. 
<p>9 І кажу вам: просіть — і дасться вам; шукайте — і знайдете; стукайте — і відчинять вам. 
<p>10 Бо кожний, хто просить, — одержує; і хто шукає, — знаходить, а тому, хто стукає, — відчиняють. 
<p>11 Коли в когось з вас, батьків, попросить син [хліба, то невже подасте йому камінь? Або] риби, — чи замість риби подасте йому змію? 
<p>12 Або коли попросить яйце, чи подасте йому скорпіона? 
<p>13 Отже, якщо ви, будучи злими, умієте добрі дари давати вашим дітям, то наскільки більше Небесний Отець дасть Святого Духа тим, які в Нього просять? 
<p>14 Якось Він виганяв біса, який був німий. Сталося так, коли біс вийшов, німий заговорив, — а люди дивувалися. 
<p>15 Деякі ж з них сказали: Вельзевулом, князем бісівським, Він бісів виганяє! 
<p>16 А інші, випробовуючи, вимагали від Нього ознаки з неба. 
<p>17 Знаючи їхні думки, Він сказав їм: Кожне царство, яке саме в собі розділилося, запустіє; і дім, який розділився сам у собі, впаде. 
<p>18 Коли ж сатана сам у собі розділився, то як встоїть його царство? Ви ж кажете, нібито Я Вельзевулом виганяю бісів. 
<p>19 Коли Я Вельзевулом виганяю бісів, то ким сини ваші виганяють? Тому вони будуть вам суддями. 
<p>20 Коли ж Я перстом Божим виганяю бісів, то Боже Царство вже прийшло до вас. 
<p>21 Коли сильний, озброївшись, стереже свій двір, — його майно в безпеці. 
<p>22 Коли ж хто дужчий від нього нападе й переможе його, то забере всю його зброю, на яку покладався, і розділить свою здобич. 
<p>23 Хто не зі Мною, той проти Мене; і хто не збирає зі Мною, той розкидає. 
<p>24 Коли нечистий дух виходить з людини, то блукає безводними місцями, шукаючи спокою, і не знаходить. Тоді каже: Повернуся до свого дому, звідки я вийшов! 
<p>25 І, прибувши, знаходить його заметеним і прибраним. 
<p>26 Тоді йде, бере сім інших духів, лукавіших за себе, і, ввійшовши, живуть там. І стає останнє тій людині гіршим від попереднього. 
<p>27 Сталося, коли говорив Він це, якась жінка з натовпу, підвищивши голос, сказала Йому: Блаженна утроба, яка носила Тебе, і груди, які Ти ссав! 
<p>28 А Він відказав: Дійсно блаженні ті, які слухають Боже слово і бережуть його ! 
<p>29 А коли збиралися люди, почав говорити: Цей рід — лукавий: він ознаки шукає, та ознаки не буде дано йому, — хіба що ознака [пророка] Йони. 
<p>30 Бо як Йона став ознакою для ніневійців, таким буде й Син Людський для цього роду. 
<p>31 Цариця Півдня підніметься на суд з мужами цього роду і засудить їх, бо вона прийшла з кінця світу, щоби послухати мудрість Соломона. А ось тут — більше від Соломона. 
<p>32 Мужі ніневійські встануть на суд із цим родом і засудять його, бо вони покаялися після проповіді Йони, а ось тут — більше від Йони. 
<p>33 Запаливши світильник, ніхто не ставить його ні в сховок, ні під посудину, але на свічник, щоб ті, які входять, бачили світло. 
<p>34 Світильником тіла є твоє око. Якщо твоє око буде чисте, то й усе твоє тіло буде світле; коли ж воно буде лукаве, то й твоє тіло буде темне. 
<p>35 Отже, пильнуй, щоби світло, яке в тобі, не було темрявою. 
<p>36 Бо коли все твоє тіло у світлі, і воно не має жодної темної частини, то і все буде світле, наче світильник осяяв тебе промінням! 
<p>37 Коли Він говорив, один фарисей запросив Його до себе на гостину. Він прийшов і сів до столу. 
<p>38 Фарисей, побачивши, що перед обідом Він не зробив обмивань, здивувався. 
<p>39 А Господь промовив до нього: Тепер ви, фарисеї, чистите ззовні чаші та миски, а ваше нутро повне здирства і лукавства. 
<p>40 Нерозумні, чи не Той, Хто створив зовнішнє, створив і внутрішнє? 
<p>41 Тож те, що всередині, дайте як милостиню, і все для вас буде чисте. 
<p>42 Горе вам, фарисеям, бо ви даєте десятину з м’яти й рути та всякого зілля, але обминаєте суд і Божу любов; і це належить робити, і того не залишати! 
<p>43 Горе вам, фарисеям, бо ви любите перші місця в синагогах і вітання на майданах. 
<p>44 Горе вам, [книжники і фарисеї — лицеміри], бо ви, наче невидимі гроби: люди по них ходять і не знають того ! 
<p>45 У відповідь один із законників каже Йому: Учителю, кажучи так, Ти ображаєш і нас. 
<p>46 А Він сказав: Горе й вам, законникам, бо ви накладаєте на людей тягарі, які важко носити, а самі й одним пальцем своїм не доторкуєтеся до тягарів. 
<p>47 Горе вам, бо будуєте пам’ятники пророкам, яких батьки ваші повбивали. 
<p>48 Отже, свідчите і схвалюєте вчинки своїх батьків, бо ті вбивали їх, а ви будуєте [їм надгробки]. 
<p>49 Через те й Божа мудрість сказала: Пошлю до них пророків та апостолів, і з них декого вб’ють і будуть переслідувати, 
<p>50 щоб від цього роду домагатися крові всіх пророків, що пролита від створення світу; 
<p>51 від крові Авеля до крові Захарії, який загинув між жертовником і храмом; так, кажу вам, вимагатимуть звіт за це в цього роду! 
<p>52 Горе вам, законникам, бо ви взяли ключ пізнання, та самі не ввійшли, і тим, які входять, перешкодили! 
<p>53 А коли Він виходив звідти, книжники і фарисеї почали сильно нападати й дуже випитувати Його, 
<p>54 сподіваючись упіймати Його на слові, [щоб Його звинуватити]. 

<h4>Луки 12 
<p>1 Коли довкола них зібралися тисячі людей, які аж напирали одне на одного, Він почав говорити насамперед Своїм учням: Стережіться закваски фарисейської, якою є лицемірство. 
<p>2 Адже немає нічого прихованого, що не відкрилося б, ані таємного, яке не стало б явним. 
<p>3 Тому все, що сказали ви в темряві, — при світлі почується; що на вухо прошепотіли ви в кімнатах, — буде проголошено з дахів. 
<p>4 Кажу вам, друзям Моїм: не бійтеся тих, хто вбиває тіло, а після цього не можуть більше нічого зробити. 
<p>5 Скажу вам, кого боятися: бійтеся того, хто має владу, вбивши, ще й у геєну вкинути. Так, кажу вам: того бійтеся! 
<p>6 Чи не п’ять горобців продають за два асарії ? І жодний з них не забутий перед Богом. 
<p>7 Адже навіть волосся на вашій голові все полічене. Не бійтеся: ви кращі за багатьох горобців. 
<p>8 Кажу вам: кожного, хто визнає Мене перед людьми, Син Людський визнає перед Божими ангелами, 
<p>9 а хто відрікся від Мене перед людьми, від того Він відречеться перед Божими ангелами. 
<p>10 Кожному, хто скаже слово проти Людського Сина, проститься, а тому, хто зневажить Святого Духа, не проститься. 
<p>11 Коли приведуть вас до синагог, до правителів, до влади, — не журіться, що або як треба відповідати, чи що сказати, 
<p>12 бо Святий Дух саме в ту мить навчить вас, що треба сказати. 
<p>13 Озвався до Нього хтось із натовпу: Учителю, скажи моєму братові, щоб він поділився зі мною спадщиною! 
<p>14 Та Він відповів йому: Чоловіче, хто Мене поставив суддею або розподілювачем над вами? 
<p>15 І промовив ще до них: Глядіть і стережіться всякої зажерливості, бо не від надміру багатства залежить життя людини! 
<p>16 І Він розповів їм притчу, кажучи: В одного багатого чоловіка рясно вродила нива. 
<p>17 Тож думав він, говорячи сам до себе: Що робити, коли не маю куди зібрати врожаю? 
<p>18 І сказав: Зроблю так: розвалю свої клуні, збудую більші, зберу туди все [моє] збіжжя та моє добро 
<p>19 і скажу своїй душі: Душе, маєш вдосталь добра, зібраного на багато років: спочивай, їж, пий, веселися… 
<p>20 А Бог до нього промовив: Нерозумний, цієї ночі душу твою зажадають від тебе! А те, що ти приготував, кому воно буде? 
<p>21 Так буває з тим, хто збирає для себе, але не багатіє для Бога. 
<p>22 Своїм же учням Він додав: Тому кажу вам: не журіться про душу, що будете їсти, ні про тіло, у що одягнетеся. 
<p>23 Бо душа є більша від їжі, а тіло — від одягу. 
<p>24 Дивіться на ворон, які не сіють, не жнуть, не мають ні комори, ні клуні, а Бог годує їх. Наскільки ж більше за птахів ви варті! 
<p>25 Хто з вас, журячись, зможе додати до свого росту хоч [один] лікоть ? 
<p>26 Якщо ви навіть такого найменшого не можете, то чому про інше журитеся? 
<p>27 Дивіться на лілії, як вони ростуть: не прядуть і не тчуть. Але скажу вам, що й Соломон у всій своїй славі не вдягався так, як одна з них. 
<p>28 І якщо траву, яка нині на полі, а завтра вкидають до печі, Бог отак одягає, то наскільки більше одягне вас, маловіри? 
<p>29 І не шукайте, що будете їсти й пити, і не журіться. 
<p>30 Цього всього прагнуть народи світу; ваш же Отець знає, що цього і ви потребуєте. 
<p>31 Але шукайте Царства Його, а це все вам додасться. 
<p>32 Не бійся, мале стадо, бо вподобав ваш Отець дати вам Царство. 
<p>33 Продайте ваші маєтки, роздайте милостиню, зробіть собі гаманці, які не старіють, — невичерпний скарб на небесах, де злодій не підкрадається, де міль не точить, 
<p>34 адже де є скарб ваш, там буде й ваше серце. 
<p>35 Хай будуть підперезані ваші стегна і хай горять ваші світильники. 
<p>36 Тож будьте подібні до людей, які очікують свого пана, коли той повернеться з весілля; як прийде він і постукає, то відразу ж відчинять йому. 
<p>37 Блаженні ті раби, пан яких, прийшовши, застане їх на сторожі; запевняю вас, що підпережеться, посадить їх і, підійшовши, буде служити їм. 
<p>38 І якщо прийде і в другу, і в третю сторожу, і знайде їх так само, то блаженні вони. 
<p>39 Знайте, що якби господар знав, о котрій годині підкрадеться злодій, то [пильнував би і] не дав би вдертися до своєї хати. 
<p>40 Тож і ви будьте готові, бо саме тієї години, у котру не сподіваєтеся, прийде Син Людський! 
<p>41 Озвався Петро: Господи, чи цю притчу розповідаєш лише нам, чи всім? 
<p>42 А Господь сказав: Хто є вірним, мудрим управителем, якого пан поставив над своєю челяддю, щоби давав своєчасно мірку пшениці? 
<p>43 Блаженний той раб, якого пан, коли прийде, знайде, що чинить так. 
<p>44 Правду кажу вам, що такого над усім своїм володінням він поставить. 
<p>45 Якщо ж скаже раб той собі в серці: Затримується мій пан прийти! — і почне бити слуг та служниць, їсти, пити й упиватися, 
<p>46 то прийде пан того раба в день, в який не сподівається, і в годину, котрої не знає, і розітне його навпіл, і визначить йому долю разом з невірними. 
<p>47 Той же раб, який знав волю свого пана, але не приготувався і не вчинив згідно з його волею, буде тяжко битий; 
<p>48 той же, який не знав, але зробив щось гідне покарання, буде мало битий. У кожного, кому дано багато, від того будуть і багато вимагати; і кому багато довірено, від того і вимагатимуть більше. 
<p>49 Я прийшов вогонь кинути на землю; і як же Я прагну, щоб він уже розгорівся! 
<p>50 Я маю хреститися хрещенням; і як важко Мені, поки звершиться! 
<p>51 Чи думаєте, що Я прийшов мир принести на землю? Ні, кажу вам, — поділ! 
<p>52 Бо відтепер будуть п’ятеро в одному домі поділені: троє проти двох і двоє проти трьох. 
<p>53 Розділиться батько із сином і син з батьком; мати — з дочкою, а дочка — з матір’ю; свекруха — зі своєю невісткою, а невістка — зі [своєю] свекрухою. 
<p>54 Говорив Він і до натовпу: Коли ви побачите хмару, яка надходить із заходу, одразу кажете, що насувається дощ, — і стається так. 
<p>55 А коли вітер південний віє, кажете, що буде спека, — і збувається. 
<p>56 Лицеміри, вигляд землі й неба ви вмієте розпізнавати, чому ж ви не вмієте розпізнати часу цього? 
<p>57 Чому самі від себе не судите, що є справедливе? 
<p>58 Коли ти йдеш зі своїм обвинувачем до правителя, то доклади в дорозі зусиль звільнитися від нього, щоби часом він не притягнув тебе до судді, а суддя не видав тебе судовому виконавцеві, а виконавець не вкинув тебе до в’язниці. 
<p>59 Кажу тобі, що не вийдеш звідти, доки не віддаси останньої лепти. 

<h4>Луки 13 
<p>1 Тим часом прийшли деякі й розповіли Йому про галилейців, кров яких Пилат змішав з їхніми жертвами. 
<p>2 У відповідь [Ісус] сказав їм: Чи ви думаєте, що ці галилейці, які так постраждали, були більш грішні від інших галилейців? 
<p>3 Ні, кажу вам; але якщо не покаєтеся, то всі так само загинете. 
<p>4 Або ті вісімнадцять, на яких упала силоамська вежа і побила їх, чи думаєте, що вони були більше винні від усіх людей, які проживають в Єрусалимі? 
<p>5 Ні, кажу вам; але якщо не покаєтеся, то всі отак загинете! 
<p>6 І Він розповів таку притчу: Один чоловік мав у своєму винограднику смоківницю і прийшов шукати на ній плоду, але не знайшов. 
<p>7 Тож сказав він виноградареві: Ось уже третій рік, як приходжу шукати плоду на цій смоківниці й не знаходжу; тому зрубай її, — нащо землю даремно займає? 
<p>8 А той у відповідь каже йому: Пане, залиш її ще на цей рік, доки обкопаю довкола неї та підсиплю гною, 
<p>9 то, може, наступного року зродить плід, а коли ні, зрубаєш її! 
<p>10 І навчав Ісус в одній із синагог у суботу. 
<p>11 Була там одна жінка, яка вісімнадцять років мала духа хвороби: була скорчена й зовсім не могла випростатися. 
<p>12 Побачивши її, Ісус покликав і сказав їй: Жінко, ти звільнена від своєї недуги! 
<p>13 Він поклав на неї руки — і враз випросталася, і стала прославляти Бога. 
<p>14 У відповідь старший синагоги, обурений тим, що Ісус оздоровив у суботу, промовив до натовпу: Є шість днів, в які належить працювати; тож приходьте тоді оздоровлятися, а не суботнього дня. 
<p>15 Та Господь відповів йому і сказав: Лицеміри, хіба кожний з вас не відв’язує у суботу вола або осла від ясел і не веде напувати? 
<p>16 А цю дочку Авраама, яку зв’язав сатана ось уже вісімнадцять років, чи не годиться звільнити від цього пута в суботній день? 
<p>17 І коли Ісус це говорив, стало соромно всім, які противилися Йому, і весь натовп радів усьому тому славному, що Він чинив. 
<p>18 А Він промовив: До кого подібне Боже Царство, і до чого його прирівняю? 
<p>19 Подібне воно до зерна гірчиці, яке людина взяла і кинула у свій город. І воно виросло і стало [великим] деревом, і птахи небесні оселилися в його гілках. 
<p>20 І знову сказав: До чого прирівняю Боже Царство? 
<p>21 Подібне воно до закваски, яку бере жінка, кладе в три мірки борошна, доки не вкисне все! 
<p>22 І проходив Ісус містами й селами, і навчав, ідучи в Єрусалим. 
<p>23 Сказав Йому хтось: Господи, чи мало є тих, які спасаються? Він відповів їм: 
<p>24 Силкуйтесь увійти через вузькі двері, бо багато хто, кажу вам, буде намагатися ввійти, та не зможе. 
<p>25 Коли ж устане Господар і замкне двері, ви станете знадвору й будете стукати у двері, кажучи: Господи, [Господи], відчини нам! А Він у відповідь скаже вам: Я не знаю вас, звідки ви є! 
<p>26 Тоді почнете казати: Ми їли й пили перед Тобою, і Ти навчав на наших площах. 
<p>27 А Він відповість вам і скаже: Я не знаю вас, звідки ви! Відступіть від Мене всі, які чините беззаконня! 
<p>28 Там буде плач і скрегіт зубів, коли побачите Авраама, Ісаака, Якова й усіх пророків у Царстві Божому, а себе — вигнаними геть. 
<p>29 І прийдуть зі сходу, із заходу, з півночі, з півдня і сядуть у Царстві Божому. 
<p>30 І ось, є останні, які будуть першими, і є перші, які будуть останніми! 
<p>31 У той час підійшли деякі з фарисеїв і сказали Йому: Виходь і йди звідси, бо Ірод хоче Тебе вбити. 
<p>32 А Він відповів їм: Ідіть і скажіть цьому лисові : Ось Я виганяю бісів і оздоровляю сьогодні й завтра, а третього дня закінчу. 
<p>33 Усе ж таки сьогодні та завтра, а наступного дня Мені треба йти, бо неможливо, щоби пророк загинув поза Єрусалимом. 
<p>34 Єрусалиме, Єрусалиме, що вбиваєш пророків і камінням побиваєш посланих до тебе! Скільки разів хотів Я зібрати твоїх дітей, як квочка збирає своїх курчат під крила, — та ви не захотіли! 
<p>35 Тому залишається вам дім ваш [порожнім]. Кажу вам, що не побачите Мене, аж поки не станеться, що ви скажете: Благословенний, Хто йде в Ім’я Господнє! 

<h4>Луки 14 
<p>1 І сталося, що коли в суботу Ісус увійшов у дім якогось начальника з фарисеїв, щоб їсти хліб, то вони стежили за Ним. 
<p>2 І ось, перед Ним був один чоловік, хворий на водянку. 
<p>3 Озвавшись, Ісус сказав до законників і фарисеїв: У суботу годиться оздоровляти чи ні? 
<p>4 Вони ж мовчали. А Він, доторкнувшись, оздоровив його й відпустив. 
<p>5 І сказав Він їм: Коли в когось із вас син або віл упаде в криницю, хіба не витягнете відразу ж — у день суботній? 
<p>6 Та вони не могли дати відповіді на це. 
<p>7 А як Він помітив, що вони вибирали собі перші місця, розповів запрошеним притчу, кажучи їм: 
<p>8 Коли хто запросить тебе на весілля, не сідай на перше місце, аби часом хтось поважніший від тебе не виявився між запрошеними, 
<p>9 і щоб той, хто тебе та його запросив, не прийшов і не сказав тобі: Поступися йому місцем. І тоді, засоромлений, станеш займати останнє місце. 
<p>10 Але коли будеш запрошений, прийди, сядь на останнє місце, щоб той, хто запросив тебе, підійшов і сказав тобі: Друже, сядь вище! Тоді буде тобі честь перед усіма запрошеними з тобою. 
<p>11 Бо кожний, хто підноситься, буде понижений, а хто понижується, буде піднесений! 
<p>12 Говорив же Він і до того, хто запросив Його: Коли ти справляєш обід або вечерю, не запрошуй своїх друзів, ані своїх братів, ані своїх родичів, ані багатих сусідів, щоб і вони тебе колись запросили, — і в цьому буде тобі винагорода. 
<p>13 Але коли влаштовуєш гостину, клич бідних, слабких, кривих, сліпих, — 
<p>14 і будеш блаженний, бо не мають чим тобі віддати; віддасться ж тобі у воскресінні праведних! 
<p>15 Почувши це, один з тих, які сиділи при столі, сказав Йому: Блаженний той, хто їстиме хліб у Божому Царстві! 
<p>16 Він же сказав йому: Один чоловік справляв велику гостину і запросив багатьох; 
<p>17 і послав свого раба в час гостини, щоби сказав запрошеним: Ідіть, бо вже [все] готове! 
<p>18 І враз усі почали відмовлятися. Перший сказав йому: Поле купив я, потрібно мені піти й побачити його; благаю тебе, вважай мене за виправданого. 
<p>19 А другий сказав: Купив я п’ять пар волів і йду випробувати їх; благаю тебе, вважай мене за виправданого. 
<p>20 Ще один сказав: Я одружився і через те не можу прийти. 
<p>21 Повернувся раб і розповів це своєму панові. Тоді пан, розгнівавшись, сказав своєму рабові: Мерщій виходь на площі та вулиці міста і приведи сюди вбогих, калік, сліпих, кривих! 
<p>22 І сказав раб: Пане, сталося так, як наказав ти, і ще є місця. 
<p>23 Та пан рабові сказав: Вийди на шляхи, на загороди і змушуй увійти, щоб наповнився мій дім. 
<p>24 Кажу вам, що жодний з тих раніше запрошених мужів не скуштує Моєї вечері. [Бо багато покликаних, та мало вибраних]. 
<p>25 Ішло за Ним багато людей. Обернувшись, Він сказав їм: 
<p>26 Якщо хто приходить до Мене і не зненавидить свого батька та матері, дружини й дітей, братів і сестер, та ще й душу свою, той не може бути Моїм учнем. 
<p>27 Хто не несе свого хреста і не йде слідом за Мною, не може бути Моїм учнем. 
<p>28 Бо хто з вас, бажаючи збудувати вежу, спочатку не сяде й не полічить коштів, чи вистачить для завершення, 
<p>29 щоб, коли покладе основу й не зможе докінчити, усі, які побачать, не почали сміятися з нього, 
<p>30 кажучи, що цей чоловік почав будувати й не спромігся закінчити. 
<p>31 Або який цар, ідучи на бій проти іншого царя, спершу не сяде порадитися, чи під силу йому з десятьма тисячами війська зустріти того, хто йде з двадцятьма тисячами проти нього? 
<p>32 Коли ні, то як той ще далеко, шле до нього посланців і просить примирення. 
<p>33 Так ото й кожний з вас, хто не відречеться від усього свого майна, не може бути Моїм учнем. 
<p>34 Отже, сіль — добра річ, але коли сіль звітріє, чим посолите? 
<p>35 Ні на землю, ні на добриво вона не придатна — її висипають геть. Хто має вуха, щоб слухати, нехай слухає! 

<h4>Луки 15 
<p>1 Підходили до Ісуса всі митники та грішники, щоби послухати Його. 
<p>2 І нарікали фарисеї та книжники, говорячи, що Він грішників приймає і з ними їсть. 
<p>3 А Він розповів їм ось таку притчу, кажучи: 
<p>4 Який чоловік із вас, маючи сто овець і загубивши одну з них, не лишає дев’яносто дев’ять у пустелі та не йде за тією, що загубилася, доки не знайде її? 
<p>5 І, знайшовши, бере на свої плечі, радіючи, 
<p>6 і, прийшовши до хати, він скликає друзів і сусідів, кажучи їм: Радійте зі мною, бо я знайшов мою вівцю, яка загубилася! 
<p>7 Кажу вам, що за одного грішника, який кається, радість на небі буде більша, ніж за дев’яноста дев’ятьма праведниками, які не потребують покаяння. 
<p>8 Або яка жінка, маючи десять драхм, якщо загубила одну драхму, не запалює світильника і не замітає хати, шукаючи пильно, доки не знайде? 
<p>9 А знайшовши, скликає приятельок і сусідок, кажучи: Радійте зі мною, бо я знайшла драхму, що загубилася! 
<p>10 Такою, кажу вам, буває радість у Божих ангелів за одного грішника, який кається. 
<p>11 І Він розповів: Один чоловік мав двох синів. 
<p>12 І молодший з них сказав батькові: Батьку, дай мені належну частину майна! І він поділив між ними майно. 
<p>13 А через декілька днів, забравши все, молодший син подався до далекого краю і там розтратив своє майно, живучи розпусно. 
<p>14 Як. витратив усе, настав великий голод у тому краї, і він став бідувати. 
<p>15 Пішов він, та й пристав до одного з громадян тієї землі, а той послав його на свої поля пасти свиней. 
<p>16 І бажав він насититися стручками, які їли свині, але ніхто йому не давав. 
<p>17 Опам’ятавшись, він сказав: Скільки наймитів мого батька мають у надлишку хліба, а я тут гину з голоду… 
<p>18 Устану, піду до свого батька і скажу йому: Батьку, я згрішив перед небом і перед тобою 
<p>19 і вже не гідний зватися твоїм сином; прийми ж мене як одного з твоїх наймитів! 
<p>20 Тож він, підійнявшись, пішов до свого батька. Коли він був ще далеко, батько побачив його й змилосердився; побігши, кинувся йому на шию і поцілував його. 
<p>21 А син сказав йому: Батьку, я згрішив перед небом і перед тобою; я вже не гідний зватися сином твоїм! 
<p>22 Та батько сказав своїм рабам: Негайно принесіть найкращий одяг і зодягніть його, дайте перстень йому на руку і взуття на ноги; 
<p>23 приведіть відгодоване теля та заколіть; будемо їсти й веселитися, 
<p>24 бо цей син мій був мертвий — і ожив, пропав — і знайшовся! І почали веселитися. 
<p>25 А його старший син був на полі. Коли, ідучи, наблизився до хати, почув співи й танці. 
<p>26 Закликавши одного зі слуг, він запитав: Що це таке? 
<p>27 Той сказав йому: Твій брат повернувся, і твій батько заколов відгодоване теля, бо здоровим його прийняв. 
<p>28 Тож він розгнівався і не хотів увійти. Його батько вийшов і вмовляв його. 
<p>29 Та він у відповідь сказав своєму батькові: Ось, стільки років я тобі служу, ніколи не переступав твоєї заповіді, а ти мені не дав і козеняти, щоб я повеселився з моїми друзями. 
<p>30 Коли ж цей син твій, який розтратив твоє майно з блудницями, повернувся, ти заколов йому відгодоване теля! 
<p>31 А той відказав йому: Сину, ти завжди зі мною, і все моє — твоє. 
<p>32 Тут треба таки веселитися і радіти, бо цей брат твій був мертвий — і ожив, пропав — і знайшовся! 

<h4>Луки 16 
<p>1 Говорив же Він і до учнів: Був один багатий чоловік, котрий мав управителя, якого звинуватили, нібито він розтрачує його майно. 
<p>2 Покликавши його, сказав йому: Що це я чую про тебе? Дай звіт за своє управління, бо більше не зможеш керувати! 
<p>3 Став міркувати собі управитель: Що маю робити, — мій пан позбавляє мене управління? Копати не маю сили, жебракувати соромлюся. 
<p>4 Знаю, що зроблю: коли буду усунений від управління, то хай приймуть мене до своїх домів! 
<p>5 І, покликавши кожного з боржників свого пана, запитав першого: Скільки винен ти моєму панові? 
<p>6 Той відповів: Сто мірок олії. І сказав він йому: Візьми свою розписку, швидко сідай і напиши: п’ятдесят! 
<p>7 Потім запитав другого: А ти скільки винен? Той відказав: Сто мірок пшениці. Каже йому: Візьми свою розписку й напиши: вісімдесят. 
<p>8 І похвалив пан нечесного управителя, бо той мудро вчинив. Адже сини цього світу мудріші від синів світла у своєму роді. 
<p>9 І Я вам кажу: Набувайте собі друзів з мамони неправди, щоб коли вона зникне, прийняли вас до вічних осель. 
<p>10 Вірний у найменшому — і у великому вірний; несправедливий у найменшому — і у великому несправедливий. 
<p>11 Тож коли в неправедному багатстві ви не були вірні, то хто вам довірить справжнє? 
<p>12 І коли в чужому ви не були вірні, то хто вам дасть ваше? 
<p>13 Жодний раб не може двом панам служити: або одного буде ненавидіти, а другого любитиме; або одного буде триматися, а другим нехтуватиме. Не можете служити Богові й мамоні! 
<p>14 Чули все це фарисеї, які були грошолюбами, і насміхалися з Нього. 
<p>15 А Він сказав їм: Ви вдаєте із себе праведних перед людьми; Бог же знає ваші серця, бо те, що серед людей високе, — огидне перед Богом. 
<p>16 Закон і пророки були до Івана. Відтоді благовіститься Боже Царство, і кожний його здобуває силою. 
<p>17 Швидше небо й земля проминуть, ніж пропаде хоч одна риска із Закону. 
<p>18 Кожний, хто залишає свою дружину й бере іншу, чинить перелюб; і хто одружується на розлученій із чоловіком, — також чинить перелюб. 
<p>19 Один чоловік був багатий, одягався в багряницю та вісон і розкішно бенкетував щодня. 
<p>20 А другий — бідний, на ім’я Лазар, лежав перед його ворітьми в струпах 
<p>21 і бажав насититися тим, що падало зі столу багатого; приходили пси й лизали його рани. 
<p>22 Сталося, що бідний помер, і віднесли його ангели на лоно Авраама; помер же й багатий, і його поховали. 
<p>23 І, терплячи муки аду, він звів свої очі й побачив здалека Авраама та Лазаря на його лоні, 
<p>24 й закричав, гукаючи: Батьку Аврааме, змилосердься наді мною і пошли Лазаря, щоби змочив кінчик свого пальця у воді й охолодив мій язик, бо мучуся в цьому полум’ї! 
<p>25 Та Авраам промовив: Сину, згадай, як ти одержував своє добро за свого життя, а Лазар — одне лихо. А тепер він тут втішається, ти ж — мучишся. 
<p>26 І, крім усього цього, між нами й вами лежить велика безодня, щоб ті, які бажають перейти звідси до вас, не змогли, і щоби звідти до нас не переходили! 
<p>27 Той же відказав: Благаю тебе, батьку, пошли його до дому мого батька, 
<p>28 бо маю п’ятьох братів, нехай засвідчить їм, щоб і вони не прийшли на це місце страждання! 
<p>29 Та Авраам відповів: Вони мають Мойсея та пророків: хай їх слухають! 
<p>30 А той продовжував: Ні, батьку Аврааме, коли ж хто з мертвих прийде до них, то покаються! 
<p>31 Він же сказав йому: Якщо Мойсея і пророків не слухають, не повірять і тому, хто з мертвих воскресне. 

<h4>Луки 17 
<p>1 А до Своїх учнів Він промовив: Неможливо, щоби спокуси не прийшли, та горе тому, через кого вони приходять; 
<p>2 йому було б краще почепити жорновий камінь на свою шию і кинутися в море, ніж щоби спокусив одного із цих малих. 
<p>3 Зважайте на себе! Коли згрішить твій брат, — докори йому, а коли покається, — прости йому. 
<p>4 І якщо сім разів на день згрішить проти тебе і сім разів [на день] звернеться до тебе, кажучи: Каюся! — прости йому. 
<p>5 І сказали апостоли Господу: Додай нам віри! 
<p>6 А Господь промовив: Коли б ви мали віру, хоч як гірчичне зернятко, і повеліли б цій смоківниці: Вирви себе з корінням і посади себе в морі! — то послухала б вас. 
<p>7 Хто з вас, маючи раба, який оре або пасе, скаже йому, коли він прийде з поля: Негайно йди та сідай до столу? 
<p>8 Але хіба не скаже йому: Приготуй щось поїсти, підпережися і прислуговуй, поки я наїмся і нап’юся, а потім ти їстимеш і питимеш? 
<p>9 Чи подякує він рабові, який виконав наказане? [Не думаю]. 
<p>10 Так і ви, коли зробите все наказане вам, кажіть: Ми, нікчемні раби, зробили те, що повинні були зробити! 
<p>11 І сталося, як ішов Він до Єрусалима, то проходив через Самарію і Галилею. 
<p>12 І як входив Він до одного села, зустріли Його десять прокажених мужів, які стали здалека. 
<p>13 Вони піднесли голос, гукаючи: Ісусе, Наставнику, помилуй нас! 
<p>14 Побачивши їх, Він сказав: Підіть і покажіться священикам! І сталося так, що коли вони йшли, — очистилися. 
<p>15 Один з них, побачивши, що видужав, повернувся, прославляючи Бога гучним голосом, 
<p>16 упав обличчям до ніг Його, дякуючи Йому; це був самарієць. 
<p>17 У відповідь Ісус сказав: Хіба не десять очистилося? А де ж дев’ять? 
<p>18 Не здогадалися повернутися, щоб віддати славу Богові, а тільки цей чужинець? 
<p>19 І сказав Він йому: Підведися і йди; твоя віра тебе спасла. 
<p>20 А як фарисеї запитали: Коли прийде Боже Царство? — Він відповів їм і сказав: Боже Царство не прийде помітно, 
<p>21 і не скажуть: Ось тут воно, або там! Адже Боже Царство всередині вас! 
<p>22 І сказав учням: Настануть дні, коли забажаєте побачити один із днів Людського Сина, — та не побачите. 
<p>23 І скажуть вам: Ось тут! — або: Ось там! — не виходьте і не біжіть слідом. 
<p>24 Адже як блискавка, блиснувши, світить від краю до краю неба, — так буде і Людський Син Свого дня. 
<p>25 Та спершу Він має багато постраждати і бути відкинутим цим родом. 
<p>26 І як було за днів Ноя, так буде і за днів Людського Сина: 
<p>27 їли, пили, женилися, виходили заміж — до дня, коли ввійшов Ной до ковчега; і настав потоп, і вигубив усіх. 
<p>28 Так само, як було за днів Лота: їли, пили, купували, продавали, садили, будували, 
<p>29 а того дня, коли Лот вийшов із Содома, вогонь і сірка впали з неба і вигубили всіх. 
<p>30 Так буде в день, коли з’явиться Людський Син. 
<p>31 Того дня, хто буде на даху, а речі його в домі, хай не сходить взяти їх, а хто на полі, також хай не повертається назад. 
<p>32 Згадайте дружину Лота. 
<p>33 Хто лише прагнутиме душу свою зберегти, він погубить її, а хто погубить, той оживить її. 
<p>34 Кажу вам: тієї ночі будуть двоє на одному ліжку, — одного візьмуть, а другого залишать; 
<p>35 будуть дві разом молоти, — одну візьмуть, а другу залишать. 
<p>36 [Двоє будуть на полі, — одного візьмуть, а другого залишать]. 
<p>37 І кажуть Йому у відповідь: Де, Господи? А Він відповів їм: Де труп, там зберуться і орли. 

<h4>Луки 18 
<p>1 Він розповів їм притчу, що треба завжди молитися і не занепадати духом, 
<p>2 кажучи: В якомусь місті був один суддя, який Бога не боявся і людей не соромився. 
<p>3 Була в тому місті й вдова, яка приходила до нього й говорила: Захисти мене від мого супротивника! 
<p>4 А він певний час не хотів, та згодом сказав собі: Хоч я і Бога не боюся, і людей не соромлюся, 
<p>5 але через те, що мені докучає ця вдова, захищу її, щоб не приходила й не надокучала мені! 
<p>6 І промовив Господь: Слухайте, що каже неправедний суддя. 
<p>7 То хіба Бог не захистить вибраних Своїх, які кличуть до Нього день і ніч? Чи буде Він зволікати щодо них? 
<p>8 Кажу вам: Він оборонить їх негайно! Однак, як прийде Людський Син, то чи знайде Він віру на землі? 
<p>9 А для тих, які надіються на себе, ніби вони праведні й за ніщо мають інших, розповів таку притчу: 
<p>10 Два чоловіки ввійшли до храму помолитися: один фарисей, а другий митник. 
<p>11 Фарисей, ставши, про себе так молився: Боже, дякую Тобі, що я не такий, як інші люди, — грабіжники, несправедливі, перелюбники, або як оцей митник; 
<p>12 я пощу двічі на тиждень, даю десятину з усього, що надбаю. 
<p>13 А митник, здалека стоячи, не смів навіть очей звести до неба, але бив себе в груди, промовляючи: Боже, будь милосердний до мене, грішного! 
<p>14 Кажу вам, що цей повернувся до свого дому оправданий більше, ніж той, бо кожний, хто підноситься, — буде понижений, а хто себе понижує, — піднесений буде! 
<p>15 Приносили ж до Нього й немовлят, щоби до них доторкнувся; учні, побачивши, забороняли їм. 
<p>16 А Ісус покликав їх, та й каже: Пустіть дітей, хай приходять до Мене, не забороняйте їм, бо таких є Царство Боже! 
<p>17 Запевняю вас: хто не прийме Божого Царства, як дитина, той не ввійде до нього! 
<p>18 І запитав Його якийсь знатний, кажучи: Учителю добрий, що мені робити, аби успадкувати вічне життя? 
<p>19 Ісус же йому відповів: Чому звеш Мене добрим? Ніхто не є добрий, тільки Сам Бог. 
<p>20 Заповіді знаєш: Не чини перелюбу, не вбивай, не кради, не свідчи неправдиво, шануй батька свого та матір [свою]? 
<p>21 Він же сказав: Усе це я зберіг змолоду. 
<p>22 Почувши це, Ісус сказав йому: Ще одного бракує тобі: усе, що маєш, продай і роздай бідним — і будеш мати скарб на небесах, та приходь і слідуй за Мною. 
<p>23 Він же, почувши це, зажурився, бо був дуже багатий. 
<p>24 Коли Ісус побачив, що той зажурився, то сказав: Як. тяжко багатим увійти до Божого Царства! 
<p>25 Бо легше верблюдові пройти крізь вушко голки, ніж багатому ввійти до Божого Царства. 
<p>26 А ті, які слухали, запитали: То хто ж тоді може спастися? 
<p>27 Він же відповів: Неможливе для людей є можливе для Бога. 
<p>28 І промовив Петро: Ось ми, залишивши своє, пішли за Тобою. 
<p>29 Він же сказав їм: Запевняю вас, що немає нікого, хто, залишивши дім, або дружину, або братів, або батьків, або дітей заради Божого Царства, 
<p>30 не одержав би значно більше тепер, а в прийдешньому віці — вічне життя! 
<p>31 Узявши дванадцятьох, Він промовив до них: Ось ідемо в Єрусалим, і збудеться все, написане пророками про Сина Людського, 
<p>32 бо Він буде виданий язичникам, буде висміяний, зневажений, опльований; 
<p>33 після бичування вб’ють Його, але третього дня Він воскресне! 
<p>34 Та вони нічого того не збагнули; це слово було приховане від них, — і вони не розуміли сказаного. 
<p>35 І сталося, коли Він наближався до Єрихона, якийсь сліпий сидів при дорозі й жебрав. 
<p>36 Почувши юрбу, яка проходила, він запитав, що це таке. 
<p>37 Йому відказали, що проходить Ісус Назарянин. 
<p>38 І він закричав, гукаючи: Ісусе, сину Давидів, помилуй мене! 
<p>39 А ті, які йшли попереду, погрожували йому, щоби замовк, та він ще дужче кричав: Сину Давидів, помилуй мене! 
<p>40 Спинившись, Ісус наказав привести його до Себе. Коли він наблизився, запитав його: 
<p>41 Що ти хочеш, щоб Я для тебе зробив? Він же сказав: Господи, щоб я знову бачив! 
<p>42 Ісус сказав йому: Прозрій, твоя віра спасла тебе! 
<p>43 І він враз почав бачити і пішов за Ним, прославляючи Бога. А весь народ, побачивши це, віддав хвалу Богові. 

<h4>Луки 19 
<p>1 Увійшовши в місто, Ісус переходив через Єрихон. 
<p>2 І ось чоловік, якого звали Закхей, — це був старший над митниками і був багатий, — 
<p>3 прагнув побачити Ісуса, хто Він, але не міг через натовп, бо був малого зросту. 
<p>4 Побігши наперед, він виліз на смоківницю, щоби Його побачити, коли Він там проходитиме. 
<p>5 Прийшовши на те місце, Ісус поглянув, [побачив його і] звернувся до нього: Закхею, негайно злізай, бо сьогодні потрібно Мені бути у твоєму домі! 
<p>6 І він швидко зліз, і прийняв Його, радіючи. 
<p>7 А всі, побачивши це, нарікали, кажучи: Навіщо зайшов Він, щоби зупинитися в грішної людини! 
<p>8 Устав Закхей і сказав Господу: Ось, Господи, даю бідним половину свого майна, і якщо кого чим скривдив, повертаю вчетверо! 
<p>9 А Ісус промовив до нього: Сьогодні завітало спасіння до цього дому, бо й він — син Авраама; 
<p>10 Син Людський прийшов знайти та спасти те, що загинуло! 
<p>11 Коли вони слухали це, Він розповів ще одну притчу, оскільки був близько до Єрусалима, і вони сподівалися, що ось-ось має об’явитися Боже Царство. 
<p>12 Отже, — сказав Він, — один чоловік шляхетного роду пішов у далеку країну, щоби прийняти царство і повернутися. 
<p>13 Він покликав десятьох своїх рабів, дав їм десять мін і сказав їм: Торгуйте, доки прийду! 
<p>14 Та громадяни ненавиділи його і послали посланців слідом за ним, кажучи: Не хочемо, щоби цей панував над нами! 
<p>15 І сталося, що, одержавши царство, він повернувся і звелів покликати до себе тих рабів, яким дав гроші, аби довідатися, що вони вторгували. 
<p>16 Приходить перший і каже: Пане, міна твоя принесла десять мін. 
<p>17 І відказав йому: Гаразд, добрий рабе, так як в малому ти був вірний, володій десятьма містами. 
<p>18 Прийшов другий, кажучи: Пане, міна твоя принесла п’ять мін. 
<p>19 Сказав і цьому: І ти будь над п’ятьма містами. 
<p>20 І ще один прийшов, кажучи: Пане, ось твоя міна, яку мав я відкладену в хусточці. 
<p>21 Адже я боявся тебе, бо ти жорстока людина: береш те, чого не поклав, і жнеш те, чого не посіяв! 
<p>22 Каже йому: Устами твоїми суджу я тебе, лукавий рабе. Ти знав, що я жорстока людина, що беру те, чого не поклав, і що жну те, чого не посіяв. 
<p>23 Чому ж не дав ти моїх грошей купцям, і я, повернувшись, узяв би своє з прибутком? 
<p>24 А тим, які стояли поряд, сказав: Візьміть від нього міну і дайте тому, хто має десять мін! 
<p>25 І відповіли йому: Пане, він же десять мін вже має! 
<p>26 Кажу вам: кожному, хто має, дасться, а від того, хто не має, і те, що має, буде забране [від нього]. 
<p>27 А тих моїх ворогів, які не хотіли, щоб я царював над ними, приведіть сюди і повбивайте їх переді мною! 
<p>28 Сказавши це, Він пішов попереду, прямуючи в Єрусалим. 
<p>29 І сталося, як наблизився Він до Витфагії і Витанії, до гори, що зветься Оливна, то послав двох учнів, 
<p>30 кажучи: Ідіть у село, що навпроти, а ввійшовши до нього, знайдете прив’язане осля, на яке ніхто з людей ніколи не сідав; відв’яжіть його і приведіть. 
<p>31 Коли хто запитає вас, навіщо відв’язуєте, то скажете [йому], що Господь потребує його. 
<p>32 Посланці пішли й знайшли все так, як Він їм сказав. 
<p>33 Коли відв’язували осля, запитали його господарі: Навіщо відв’язуєте осля? 
<p>34 Вони ж відказали, що Господь потребує його. 
<p>35 Тож вони привели осля до Ісуса і, накинувши на нього свою одіж, посадили Ісуса. 
<p>36 А коли Він їхав, стелили свою одежу на дорозі. 
<p>37 Як. наблизився Він до підніжжя Оливної гори, багато учнів почали з радістю хвалити Бога гучним голосом за всі чудеса, які побачили, 
<p>38 вигукуючи: Благословенний Цар, Який іде в Ім’я Господнє! Мир на небі і слава на висотах! 
<p>39 Та деякі фарисеї з натовпу сказали Йому: Учителю, заборони це Своїм учням! 
<p>40 У відповідь Він сказав: Кажу вам, коли вони замовкнуть, кричатиме каміння. 
<p>41 А коли Він наблизився і побачив місто, то заплакав над ним, 
<p>42 кажучи: Якби ти зрозуміло хоч у цей день, що потрібне для [твого] миру! Тепер же це сховано від очей твоїх. 
<p>43 Адже прийдуть на тебе дні, — і твої вороги оточать тебе валом, візьмуть тебе в облогу, тіснитимуть тебе звідусіль, 
<p>44 поб’ють тебе й твоїх дітей у тобі, не залишать каменя на камені в тобі, бо не зрозуміло ти часу своїх відвідин! 
<p>45 Увійшовши в храм, Він почав виганяти тих, котрі продавали [в ньому й купували], 
<p>46 кажучи їм: Написано: Дім Мій буде домом молитви, а ви зробили його печерою розбійників! 
<p>47 І навчав щодня в храмі. А первосвященики, книжники та старші народу прагнули Його погубити, 
<p>48 але не знаходили, як це зробити, оскільки всі люди, слухаючи, не відходили від Нього. 

<h4>Луки 20 
<p>1 І сталося одного дня, коли навчав Він народ у храмі й благовістив, то прийшли первосвященики та книжники зі старшими 
<p>2 і промовили до Нього, запитуючи: Скажи нам, якою владою Ти це робиш, або хто дав Тобі цю владу? 
<p>3 У відповідь Він сказав їм: Запитаю вас і Я [одну] річ; скажіть Мені: 
<p>4 хрещення Івана було з неба чи від людей? 
<p>5 Вони міркували собі, кажучи: Коли скажемо: З неба, — відкаже: Чому ж ви не повірили йому? 
<p>6 Якщо ж скажемо: Від людей, — увесь народ поб’є нас камінням, бо впевнений, що Іван — пророк. 
<p>7 І вони відповіли, що не знають звідкіля. 
<p>8 А Ісус сказав їм: То і Я не скажу вам, якою владою це роблю! 
<p>9 І почав Він розповідати людям таку притчу: Один чоловік насадив виноградник, віддав його робітникам, та й відбув на довгий час. 
<p>10 У певну пору послав до робітників раба, щоби дали йому з врожаю виноградника, а робітники, побивши його, відіслали ні з чим. 
<p>11 І знову послав другого раба; вони й того побили, зневажили, та й відіслали ні з чим. 
<p>12 І знову послав — третього; вони й цього, завдавши йому ран, вигнали. 
<p>13 Сказав тоді господар виноградника: Що маю робити? Пошлю свого улюбленого сина, — може, [побачивши] його, посоромляться? 
<p>14 Угледівши його, робітники міркували собі, кажучи: Це ж спадкоємець! Убиймо його, щоби спадщина стала наша! 
<p>15 І, викинувши його геть з виноградника, вбили. Що ж зробить їм господар виноградника? 
<p>16 Прийде й вигубить цих робітників та віддасть виноградника іншим! Почувши, вони сказали: Хай так не буде! 
<p>17 Він же, поглянувши на них, сказав: Що означає написане: Камінь, який відкинули будівничі, цей став наріжним? 
<p>18 Кожний, хто впаде на той камінь, розіб’ється, [а] на кого він сам упаде, того розчавить. 
<p>19 Саме в той час хотіли первосвященики та книжники накласти руки на Нього, бо зрозуміли, що цю притчу Він сказав проти них, та побоялися народу. 
<p>20 Стежачи, вони послали підглядачів, які видавали себе за праведних, щоби спіймати Його на слові та видати Його урядові й владі намісника. 
<p>21 Тож вони запитали Його, кажучи: Учителю, знаємо, що правильно говориш і навчаєш, не дивишся на обличчя, але по правді наставляєш на Божу дорогу. 
<p>22 Чи належить нам давати данину кесареві, чи ні? 
<p>23 Зрозумівши їхню підступність, Він сказав їм: [Чому Мене спокушаєте?] 
<p>24 Покажіть Мені динарій. Чий там образ і напис? [У відповідь] вони сказали: Кесаря. 
<p>25 А Він відказав їм: Тож кесареве віддайте кесареві, а Боже — Богові! 
<p>26 І не могли піймати Його на слові перед народом, і здивувавшись Його відповіддю, вони замовкли. 
<p>27 Підійшли деякі з садукеїв, які стверджували, що немає воскресіння, та й запитали Його, 
<p>28 кажучи: Учителю, Мойсей записав нам, що якби у когось помер брат, котрий має дружину, і помер бездітний, то нехай його брат візьме її за дружину та відновить потомство для свого брата. 
<p>29 Отже, було сім братів. Перший, узявши дружину, помер бездітним. 
<p>30 І другий, [узявши дружину, також помер бездітним]. 
<p>31 І третій узяв, — і так само всі семеро; жодний не залишив дітей, усі померли. 
<p>32 Останньою померла й жінка. 
<p>33 У воскресінні котрому з них вона буде дружиною? Бо ж семеро мали її за дружину. 
<p>34 Ісус же [у відповідь] сказав їм: Сини цього віку женяться і виходять заміж, 
<p>35 а ті, які будуть гідні досягнути того віку й воскреснуть з мертвих, не женяться і не виходять заміж, 
<p>36 адже вони більше вмерти не можуть, оскільки є рівні ангелам, є Божими синами, будучи синами воскресіння. 
<p>37 А що мертві встають, то й Мойсей показав біля куща, коли назвав Господа Богом Авраама, і Богом Ісаака, і Богом Якова. 
<p>38 Бог же не є Богом мертвих, а живих, бо всі для Нього живуть! 
<p>39 У відповідь деякі з книжників сказали: Учителю, добре Ти сказав! 
<p>40 Тож більше не наважувалися Його ні про що запитувати. 
<p>41 А Він промовив до них: Як. же це кажуть, що Христос є сином Давида? 
<p>42 Таж сам Давид говорить у книзі Псалмів: Промовив Господь до мого Господа: Сядь праворуч Мене, 
<p>43 поки не покладу ворогів Твоїх підніжком для Твоїх ніг! 
<p>44 Отже, Давид називає Його Господом, як же Він йому син? 
<p>45 Коли весь народ слухав, Він казав Своїм учням: 
<p>46 Стережіться книжників, які бажають ходити в шатах і люблять вітання на майданах та перші місця в синагогах і перші місця на гостинах, 
<p>47 які поїдають доми вдовиць і напоказ довго моляться; вони приймуть дуже тяжкий осуд! 

<h4>Луки 21 
<p>1 Звівши очі, Він побачив тих, які кидали свої багаті дари до скарбниці. 
<p>2 Помітив і одну бідну вдову, яка вкидала туди дві лепти, 
<p>3 і сказав: Правду кажу вам, що ця бідна вдова більше від усіх кинула, 
<p>4 бо всі ці зі свого достатку кидали в дар [Богові], а вона зі своєї вбогості вкинула все, що мала на прожиток. 
<p>5 І коли дехто говорив про храм, що прикрашений коштовним камінням та дарами, Він сказав: 
<p>6 Настануть дні, коли з того, що бачите, не залишиться і камінь на камені, який не був би зруйнований. 
<p>7 Вони запитали Його, кажучи: Учителю, коли ж це буде і яка ознака того, коли це має статися? 
<p>8 Він же відповів: Стережіться, щоб вас ніхто не ввів у оману, бо багато хто прийде під Моїм Ім’ям, кажучи: Це я! — і: Час наблизився! — Не йдіть за ними! 
<p>9 Коли ж почуєте про війни та розрухи, — не бійтеся, бо має це раніше статися, але це ще не кінець. 
<p>10 Тоді говорив їм: Повстане народ проти народу і царство проти царства; 
<p>11 і будуть місцями великі землетруси, голод, пошесті й жахливі події, і будуть великі ознаки з неба. 
<p>12 А перед цим усім накладуть на вас свої руки і будуть переслідувати, видаючи в синагоги та в’язниці; поведуть вас до царів і володарів через Моє Ім’я; 
<p>13 станеться ж вам це на свідчення. 
<p>14 Отже, покладіть у серцях ваших не турбуватися наперед, що відповідати, 
<p>15 бо Я вам дам слова та мудрість, яким не зможуть протистояти чи відповісти всі противники ваші. 
<p>16 Видаватимуть вас і батьки, і брати, і родичі, і друзі, і вб’ють декого з вас, 
<p>17 і будуть ненавидіти вас усі через Моє Ім’я. 
<p>18 Але й волосина з вашої голови не пропаде. 
<p>19 У вашій терпеливості здобудете ваші душі. 
<p>20 Коли ж побачите, що Єрусалим оточений військами, тоді знайте, що наблизилося його спустошення. 
<p>21 Тоді ті, хто в Юдеї, хай втікають у гори, а хто всередині міста, хай виходять; ті, хто в околицях, хай не входять до нього, 
<p>22 бо то будуть дні помсти, щоби сповнилося все написане. 
<p>23 Горе ж вагітним і тим, хто годуватиме грудьми в ті дні. Бо буде велике горе на землі й гнів на цьому народі; 
<p>24 і впадуть від вістря меча, і потраплять у полон до всіх народів, а Єрусалим буде топтаний язичниками, доки не закінчаться часи язичників. 
<p>25 І будуть ознаки на сонці, і місяці, і зорях, а на землі тривога народів від раптового морського реву та розбурханих хвиль, 
<p>26 коли люди ціпенітимуть від страху й очікування того, що надходить на цілий світ, бо сили небесні захитаються. 
<p>27 І тоді побачать Сина Людського, Який йде на хмарі з силою і великою славою. 
<p>28 Коли ж почне це збуватися, випростайтеся і підійміть свої голови, бо наближається ваше визволення! 
<p>29 І розповів їм притчу: Погляньте на смоківницю і на всі дерева: 
<p>30 коли вже пускають листя, і ви бачите це, то самі знаєте, що близько літо; 
<p>31 так і ви, коли побачите, що це збувається, — знайте, що близько Боже Царство. 
<p>32 Запевняю вас, що не мине рід цей, як усе станеться. 
<p>33 Небо і земля проминуть, а Мої слова не проминуть. 
<p>34 Стережіться, щоб ваші серця не обтяжувалися ненаситністю, пияцтвом і життєвими клопотами, і щоб не надійшов на вас той день несподівано, 
<p>35 наче пастка, бо прийде він на всіх, хто проживає на поверхні всієї землі. 
<p>36 Тож пильнуйте, постійно моліться, щоби змогли ви уникнути всього того, що має відбутися, — і стати перед Сином Людським! 
<p>37 Удень Ісус був у храмі й навчав, а вночі виходив і перебував на горі, що зветься Оливною. 
<p>38 Зранку всі люди приходили до Нього в храм, щоби послухати Його. 

<h4>Луки 22 
<p>1 Наближалося свято Опрісноків, що зветься Пасхою. 
<p>2 Первосвященики та книжники шукали, як убити Його, але боялися народу. 
<p>3 Та сатана ввійшов у Юду, якого звали Іскаріотом, котрий був із числа дванадцятьох, 
<p>4 і він пішов, домовився з первосвящениками та начальниками варти, як Його видати їм. 
<p>5 Ті зраділи й погодилися дати йому срібняків. 
<p>6 І він пристав та шукав нагоди, щоб видати Його їм не при народі. 
<p>7 Настав день Опрісноків, коли належало приносити в жертву пасху. 
<p>8 І послав Він Петра й Івана, сказавши: Підіть і приготуйте нам пасху, щоб ми її спожили. 
<p>9 Вони сказали Йому: Де хочеш, щоб ми приготували? 
<p>10 А Він відповів їм: Ось, як будете входити до міста, зустріне вас чоловік, який у глечику нестиме воду; йдіть за ним до того дому, куди він увійде, 
<p>11 і скажіть господареві дому: Учитель питає тебе: Де світлиця, в якій споживатиму пасху зі Своїми учнями? 
<p>12 І він вам покаже велику прибрану світлицю, там приготуйте. 
<p>13 Пішовши, вони знайшли, як Він сказав їм, і приготували пасху. 
<p>14 І коли настав час, Він сів при столі й апостоли з Ним. 
<p>15 І Він сказав їм: Я дуже забажав спожити з вами цю пасху, перш ніж страждатиму; 
<p>16 кажу вам, що вже не буду споживати її, аж поки вона не сповниться в Божому Царстві. 
<p>17 Взявши чашу та віддавши подяку, Він сказав: Візьміть її і поділіть між собою. 
<p>18 Кажу вам, що не питиму відтепер з плоду виноградного, аж доки не прийде Царство Боже. 
<p>19 І взявши хліб та віддавши подяку, переломив і дав їм, кажучи: Це тіло Моє, яке за вас віддається; це робіть на спомин про Мене. 
<p>20 Так само й чашу по вечері, кажучи: Ця чаша — Новий Завіт у Моїй крові, яка за вас проливається. 
<p>21 Ось і рука того, хто видає Мене, зі Мною на столі. 
<p>22 Хоча Син Людський іде, як призначено, але горе тій людині, яка Його видає. 
<p>23 І вони почали з’ясовувати між собою, хто з них міг би бути тим, хто це зробить. 
<p>24 Була й суперечка між ними, хто з них більший. 
<p>25 А Ісус сказав їм: Царі народів панують над ними, а ті, хто володіє ними, звуться доброчинцями. 
<p>26 Ви ж не так, але більший між вами хай буде як менший, і начальник — як слуга. 
<p>27 Хто більший: той, хто сидить, чи той, хто обслуговує? Хіба не той, хто сидить? Я ж серед вас як Той, Хто обслуговує. 
<p>28 Ви є ті, які залишилися зі Мною в Моїх випробуваннях; 
<p>29 як заповів Мені Мій Отець Царство, так і Я заповідаю вам, — 
<p>30 щоб ви їли й пили за Моїм столом у Моєму Царстві, щоб сиділи на престолах і судили дванадцять племен Ізраїля. 
<p>31 [Сказав же Господь]: Симоне, Симоне, ось сатана випросив вас, щоби пересіяти, як пшеницю; 
<p>32 Я ж благав за тебе, щоб не забракло тобі віри; і ти, коли навернешся, зміцни своїх братів! 
<p>33 Той відказав Йому: Господи, з Тобою я готовий іти і до в’язниці, і на смерть. 
<p>34 Ісус же мовив: Кажу тобі, Петре, не заспіває півень сьогодні, як ти тричі зречешся Мене, стверджуючи, що не знаєш Мене! 
<p>35 І сказав їм: Коли Я послав вас без гаманця, без торби і без взуття, то хіба чогось вам бракувало? Вони ж сказали: Нічого. 
<p>36 А Він сказав їм: Але тепер, хто має гаманця, нехай візьме також і торбу, а хто не має, нехай продасть свій одяг і купить меча. 
<p>37 Кажу вам, що в Мені має збутися те, що написано: До злочинців зараховано Його, бо те, що сказане про Мене, звершується! 
<p>38 Вони сказали: Господи, ось тут два мечі. А Він відповів їм: Достатньо. 
<p>39 Вийшовши, Він попрямував за звичаєм на Оливну гору, а за Ним пішли учні. 
<p>40 Прийшовши на місце, Він сказав їм: Моліться, щоб не потрапили ви у спокусу. 
<p>41 А Сам відійшов від них на віддаль, як кинути каменем, упав на коліна й молився, 
<p>42 промовляючи: Отче, коли хочеш, зроби, щоб минула Мене чаша ця; однак не Моя хай буде воля, але Твоя! 
<p>43 З’явився Йому ангел з неба, який додав Йому сили. 
<p>44 Перебуваючи у великій тривозі, Він ще ревніше молився; піт Його став, як краплини крові, що капали на землю. 
<p>45 Уставши від молитви, Він підійшов до учнів і знайшов, що вони заснули від смутку. 
<p>46 І сказав їм: Чому спите? Устаньте й моліться, щоб ви не потрапили у спокусу. 
<p>47 Він ще говорив, як з’явилася юрба і з нею той, хто зветься Юдою, один із дванадцятьох; він ішов перед ними і наблизився до Ісуса, щоби поцілувати Його, [бо дав їм цей знак: Кого поцілую, — Той і є]. 
<p>48 Ісус сказав йому: Юдо, то ти поцілунком видаєш Сина Людського? 
<p>49 Ті, хто був з Ним, коли побачили те, що відбувається, сказали: Господи, чи не вдарити нам мечем? 
<p>50 І один з них вдарив раба первосвященика і відтяв йому праве вухо. 
<p>51 Та Ісус озвався і сказав: Облиште, вже досить; і доторкнувшись до вуха, зцілив його. 
<p>52 А до тих, які виступили проти Нього, — до первосвящеників, начальників варти храму та старших, — Ісус сказав: Наче проти розбійника вийшли ви з мечами і киями. 
<p>53 Жодного дня, коли Я був з вами у храмі, ви не підняли руки на Мене. Але це ваш час і влада темряви. 
<p>54 Вони ж схопили Його, повели й привели у двір первосвященика. А Петро йшов слідом на віддалі. 
<p>55 Коли розклали вогонь серед двору і разом сиділи, Петро сидів серед них. 
<p>56 Коли він сидів при світлі, помітила його якась служниця і, поглянувши на нього, сказала: І цей був з Ним! 
<p>57 Він же відрікся, кажучи: Жінко, я не знаю Його! 
<p>58 Невдовзі другий, побачивши його, сказав: І ти — один з них! Петро ж сказав: Чоловіче, я — ні! 
<p>59 Минула приблизно одна година, і ще якийсь твердив, кажучи: Справді, і цей був з Ним, бо він — галилеєць. 
<p>60 Та Петро промовив: Чоловіче, не знаю, про що ти говориш! І тут же, як він говорив, заспівав півень. 
<p>61 Обернувшись, Господь поглянув на Петра; і Петро згадав слова Господа, коли Він йому сказав: Перше ніж півень сьогодні заспіває, відречешся від Мене тричі! 
<p>62 І, вийшовши геть, він гірко заплакав. 
<p>63 А мужі, які тримали Ісуса, глумилися з Нього, б’ючи; 
<p>64 вони, зав’язавши Йому очі, [били Його в обличчя і] запитували Його, кажучи: Пророкуй, хто Тебе вдарив? 
<p>65 І багато іншого, зневажливого, наговорювали на Нього. 
<p>66 Коли почався день, зібралася рада старших народу, первосвящеників і книжників, і повели Його на свої збори, 
<p>67 кажучи: Якщо Ти — Христос, то скажи нам! Він відповів їм: Якщо Я вам скажу, не повірите; 
<p>68 якщо ж запитаю, не відповісте [Мені й не відпустите]. 
<p>69 Віднині ж буде, що Син Людський сидітиме по правиці Божої сили. 
<p>70 Тоді всі запитали: Чи Ти — Син Божий? А Він їм відповів: Ви самі говорите, що Я є. 
<p>71 Вони ж сказали: Навіщо нам потрібне ще якесь свідчення? Адже ми самі почули з Його вуст! 

<h4>Луки 23 
<p>1 І встали всі вони, і повели Його до Пилата. 
<p>2 Почали Його звинувачувати, кажучи: Ми знайшли Цього, Який бунтує наш народ, забороняє давати кесареві данину і каже, що Він — Сам Христос, Цар. 
<p>3 Пилат запитав Його, кажучи: Ти є Цар юдеїв? А Він у відповідь сказав йому: Ти кажеш! 
<p>4 Пилат же сказав первосвященикам і юрбі: Жодної вини я не знаходжу в Цій Людині. 
<p>5 Та вони ще наполегливіше твердили, запевняючи, що Він підбурює народ, навчає по всій Юдеї, починаючи з Галилеї і аж сюди. 
<p>6 Пилат, почувши це, запитав, чи Він галилеєць. 
<p>7 Переконавшись, що Він з підвладних Ірода, відіслав Його до Ірода, який тими днями перебував у Єрусалимі. 
<p>8 Ірод, побачивши Ісуса, дуже зрадів; давно бажав Його бачити, бо чув [багато] про Нього і сподівався побачити від Нього якусь ознаку. 
<p>9 Ставив Йому багато запитань, але Він нічого йому не відповідав. 
<p>10 Первосвященики та книжники стояли, завзято обвинувачуючи Його. 
<p>11 Ірод зі своїми воїнами, принизивши та висміявши Його, одягнув у світлий одяг і відіслав Його до Пилата. 
<p>12 Того дня Ірод і Пилат стали друзями, хоча раніше вони ворогували між собою. 
<p>13 Пилат, покликавши первосвящеників, начальників та людей, 
<p>14 сказав їм: Привели ви мені Цю Людину як Того, Хто підбурює народ. І ось, я перед вами допитував і не знайшов у Цій Людині жодної провини з того, у чому Її обвинувачуєте. 
<p>15 Так само й Ірод, який повернув Його нам. Отже, нічого вартого смерті Він не зробив; 
<p>16 тож, покаравши Його, відпущу. 
<p>17 [Треба ж було йому щосвята відпускати їм когось одного]. 
<p>18 Та вони всі разом закричали, вигукуючи: Візьми Цього, а відпусти Варавву! 
<p>19 Варавва був ув’язнений за якийсь заколот у місті й за вбивство. 
<p>20 А Пилат, бажаючи відпустити Ісуса, знову заговорив до них. 
<p>21 Та вони кричали, вигукуючи: Розіпни, розіпни Його! 
<p>22 Тож він утретє сказав їм: Яке ж зло Він зробив? Нічого вартого смерті не знайшов я в Ньому. Я покараю Його й відпущу. 
<p>23 Однак вони наполягали гучними голосами, вимагали Його розіп’яти, і голоси їхні [та первосвящеників] перемогли. 
<p>24 І Пилат присудив згідно з їхніми вимогами: 
<p>25 відпустив того, за кого вони просили, який за бунт і вбивство був посаджений до в’язниці, а Ісуса видав на їхню волю. 
<p>26 І повели Його. Взявши якогось Симона з Киринеї, який ішов з поля, поклали на нього нести за Ісусом хрест. 
<p>27 Ішла ж за Ним велика юрба народу та жінки, які голосили й оплакували Його. 
<p>28 Повернувшись до них, Ісус сказав: Дочки єрусалимські, не плачте за Мною, краще плачте за собою та за своїми дітьми, 
<p>29 бо ось настають дні, коли скажуть: Блаженні неплідні й утроби, які не родили, і груди, які не годували. 
<p>30 Тоді почнуть казати горам: Упадіть на нас! — і горбам: Покрийте нас! 
<p>31 Адже коли із зеленим деревом це роблять, то що станеться із сухим? 
<p>32 І вели з Ним на страту також інших двох злочинців. 
<p>33 І коли прийшли на місце, яке зветься Череповище, тут розіп’яли Його й злочинців — одного праворуч, а другого — ліворуч. 
<p>34 Ісус говорив: Отче, прости їм, бо вони не знають, що роблять! А ті, які ділили Його одяг, кидали жереб. 
<p>35 А народ стояв і дивився. Насміхалися і начальники [з ними], кажучи: Він інших спасав, тож нехай спасе і Себе Самого, якщо Він Христос, Божий Обранець! 
<p>36 Глузували з Нього й воїни; вони, приступаючи, подавали Йому оцет 
<p>37 і казали: Якщо Ти — юдейський Цар, спаси Себе! 
<p>38 Над Ним був напис, [зроблений грецьким, латинським та єврейським письмом]: Це — Цар юдеїв. 
<p>39 Один із розп’ятих злочинців лихословив Його, кажучи: Хіба Ти не Христос? Спаси Себе й нас! 
<p>40 А другий обізвався і, докоряючи йому, сказав: Чи ти не боїшся Бога, коли й сам на таке засуджений? 
<p>41 Але ми — справедливо, бо дістаємо належне за те, що вчинили; Він же нічого поганого не зробив! 
<p>42 І додав: Ісусе, згадай мене, коли прийдеш у Царство Твоє! 
<p>43 А Він сказав йому: Запевняю тебе: сьогодні ти будеш зі Мною в раю! 
<p>44 І коли настала шоста година, наступила темрява по всій землі — до дев’ятої години; 
<p>45 померкло сонце, а завіса храму роздерлася надвоє. 
<p>46 Скрикнувши гучним голосом, Ісус промовив: Отче, у Твої руки передаю Свій дух! Сказавши це, Він віддав духа. 
<p>47 Побачивши те, що сталося, сотник прославив Бога, промовляючи: Справді, праведний був Цей Чоловік! 
<p>48 Численні юрби, які прийшли на це видовище, спостерігаючи те, що сталося, били себе в груди й верталися. 
<p>49 На віддалі стояли й дивилися всі Його знайомі та жінки, які йшли за Ним із Галилеї. 
<p>50 Один чоловік, на ім’я Йосиф, який був радником, людина добра й праведна, 
<p>51 з юдейського міста Ариматеї, — не пристав до ради та до їхньої справи, бо він очікував Божого Царства; 
<p>52 підійшовши до Пилата, він попросив тіло Ісуса; 
<p>53 знявши його, він обгорнув полотном і поклав у висічену гробницю, де ще ніколи ніхто не лежав. 
<p>54 Була п’ятниця, і надходила субота. 
<p>55 А жінки, котрі йшли слідом, — ті, які прибули з Ним із Галилеї, — побачили гріб і як було покладене Його тіло. 
<p>56 Повернувшись, вони приготували пахощі та миро, а в суботу спочивали, згідно із заповіддю. 

<h4>Луки 24 
<p>1 Першого ж дня тижня дуже рано вони [і ще дехто з ними] прийшли до гробу, несучи пахощі, які приготували. 
<p>2 Та вони виявили, що камінь відвалений від гробниці, 
<p>3 а ввійшовши, не знайшли тіла Господа Ісуса. 
<p>4 І сталося, як були вони через це розгублені, то два мужі стали біля них у блискучому одязі. 
<p>5 Вони налякалися і посхиляли обличчя до землі, а ті сказали їм: Чому ви шукаєте Живого між мертвими? 
<p>6 Немає Його тут, бо воскрес! Згадайте, як казав вам, коли ще був у Галилеї. 
<p>7 Він говорив: Потрібно, щоб Син Людський був виданий у руки грішних людей, був розп’ятий і воскрес на третій день. 
<p>8 Тоді вони пригадали Його слова. 
<p>9 Повернувшись від гробу, вони сповістили про все це одинадцятьом і всім іншим. 
<p>10 То були Марія Магдалина, Іванна, Марія, мати Якова, та інші з ними. Вони розповіли про це апостолам. 
<p>11 Та їхні слова здалися тим вигадкою, — не вірили їм. 
<p>12 Підвівшись, Петро побіг до гробу і, схилившись, побачив полотно, [яке лежало] окремо, — і пішов до себе, дивуючись з того, що сталося. 
<p>13 Двоє з них ішли того дня до села, віддаленого на шістдесят стадій від Єрусалима, яке називалося Емаус; 
<p>14 вони говорили між собою про все, що відбулося. 
<p>15 І сталося, коли вони розмовляли й обмірковували, Сам Ісус, наблизившись, пішов разом з ними, 
<p>16 та очі їхні були стримані, щоби Його не впізнали. 
<p>17 Тож Він запитав їх: Що це за справа, над якою міркуєте між собою, ідучи? І чого ви сумні? 
<p>18 У відповідь один, на ім’я Клеопа, сказав Йому: Ти хіба єдиний чужинець у Єрусалимі, Який не знає того, що сталося в ньому цими днями? 
<p>19 І запитав їх: Що саме? А вони розповіли Йому про Ісуса Назарянина, Мужа Пророка, сильного ділом і словом перед Богом і перед усім народом; 
<p>20 як видали Його первосвященики й наші старші на смертний присуд і розіп’яли Його. 
<p>21 А ми сподівалися, що Він Той, Хто має визволити Ізраїля. І до того ж, оце третій день, відколи те сталося. 
<p>22 Та деякі наші жінки здивували нас: побувавши рано в гробниці 
<p>23 й не знайшовши Його тіла, вони прийшли й розповіли, що бачили появу ангелів, які сповістили, що Він живий. 
<p>24 Тоді пішли деякі з нас до гробу — і знайшли все, як говорили жінки; Самого ж Ісуса не побачили! 
<p>25 Тоді Ісус сказав їм: О нерозумні й повільні серцем, аби вірити в усе, що говорили пророки! 
<p>26 Хіба не треба було Христові постраждати й увійти у Свою славу? 
<p>27 І, почавши від Мойсея та від усіх пророків, Він пояснив їм з усього Писання те, що стосувалося Його. 
<p>28 І вони наблизилися до села, до якого йшли. А Він удавав, що йде далі. 
<p>29 Та вони просили Його, кажучи: Залишайся з нами, бо вечоріє, вже день закінчується! І Він увійшов, щоби залишитися з ними. 
<p>30 І сталося, як сів Він за столом з ними, то, взявши хліб, поблагословив і, переломивши, давав їм; 
<p>31 тут і відкрилися їхні очі, і вони впізнали Його. Та Він став невидимий для них. 
<p>32 І сказали вони один одному: Хіба не палало наше серце, коли Він говорив нам у дорозі та пояснював нам Писання? 
<p>33 Уставши, тієї ж години вони повернулися до Єрусалима та знайшли зібраних одинадцятьох і тих, які були з ними; 
<p>34 вони говорили, що справді Господь воскрес і з’явився Симонові. 
<p>35 А ці розповіли про те, що сталося в дорозі, та як Він відкрився їм під час ламання хліба. 
<p>36 Коли вони говорили про це, Сам [Ісус] став посеред них і сказав їм: Мир вам! 
<p>37 Та злякавшись, охоплені жахом, вони думали, що бачать духа. 
<p>38 А Він сказав їм: Чому ви стурбовані, чому такі думки входять до ваших сердець? 
<p>39 Гляньте на Мої руки, на Мої ноги! Це ж Я Сам! Доторкніться до Мене — подивіться, що дух тіла й костей не має, а Я, як бачите, їх маю! 
<p>40 Сказавши це, Він показав їм руки та ноги. 
<p>41 А як вони ще дивувалися і не вірили з радості, Він сказав їм: Чи маєте тут щось із їжі? 
<p>42 Вони дали Йому частину печеної риби [і бджолиного меду]. 
<p>43 Тож, взявши, Він їв перед ними. 
<p>44 І промовив до них: Ось слова, які Я сказав вам, коли ще був з вами: Має збутися все написане про Мене і в Законі Мойсея, і в Пророків, і в Псалмах! 
<p>45 Тоді розкрив їхній розум, щоби зрозуміли Писання. 
<p>46 І Він сказав їм: Так написано, і [необхідно було] постраждати Христові та воскреснути з мертвих на третій день, 
<p>47 щоб, почавши з Єрусалима, проповідувалося в Ім’я Його покаяння для прощення гріхів між усіма народами. 
<p>48 Ви [ж є] свідками цього. 
<p>49 І ось Я посилаю на вас обітницю Мого Отця, а ви залишайтеся в місті [Єрусалимі], доки не зодягнетеся силою з висоти! 
<p>50 Вивівши їх за місто до Витанії, Він підняв Свої руки і поблагословив їх. 
<p>51 І сталося, що коли благословляв їх, Він віддалився від них і почав підійматися на небо. 
<p>52 А вони, поклонившись Йому, з великою радістю повернулися до Єрусалима 
<p>53 і були постійно в храмі, [хвалячи і] прославляючи Бога. [Амінь]. 