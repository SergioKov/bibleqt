<h2></h2>

<h4>Огія 1 
<p>1 Другого року царя Дарія, шостого місяця, в перший день місяця, було ГОСПОДНЄ слово через пророка Аггея до Зоровавеля, сина Шеалтіїла, намісника Юдеї, та до первосвященика Ісуса, сина Єгосадака, такого змісту: 
<p>2 Так говорить ГОСПОДЬ Саваот, промовляючи: Ці люди кажуть: Ще не прийшов час відбудови ГОСПОДНЬОГО Дому. 
<p>3 Тому було ГОСПОДНЄ слово через пророка Аггея такого змісту: 
<p>4 А для вас самих надійшов час жити в оздоблених домах, тоді як цей Дім залишається в руїнах? 
<p>5 Тому так говорить ГОСПОДЬ Саваот: Зверніть вашу увагу на те, як вам ведеться ! 
<p>6 Ви сієте багато, але мало збираєте; ви їсте, але не насичуєтесь; п’єте, але не втамовуєте спраги; ви одягаєтесь, але не відчуваєте тепла, а хто заробляє, кладе в дірявий гаманець. 
<p>7 Тому й каже ГОСПОДЬ Саваот: Зверніть вашу увагу на те, як вам ведеться! 
<p>8 Підіймайтесь у гору, й доставляйте звідти дерево, і відбудовуйте Дім, щоб він був Мені до вподоби, і Я був у ньому прославлений, – говорить ГОСПОДЬ. 
<p>9 Ви сподівалися на багато, а виходило мало, а коли приносили те до дому, то Я його розвіював. У чім причина? – питає ГОСПОДЬ Саваот. – А в тому, що Мій Дім лежить у руїнах, а кожен з вас поспішає працювати біля власного дому. 
<p>10 Тому-то небо над вами не дає належної роси для вашої землі, а земля затримує свій врожай. 
<p>11 Я спровадив посуху на ваш край, – на її пагорби, на пшеничні поля, на вино, на олію і на все те, що зрощує земля, а також на людей, та на худобу й на всі труди людських рук. 
<p>12 Після цього Зоровавель, син Шеалтіїла, та первосвященик Ісус, син Єгосадака, і всі інші люди взяли до уваги слова ГОСПОДА, свого Бога, а також слова пророка Аггея, оскільки усвідомлювали, що його послав ГОСПОДЬ, їхній Бог. Народ пройнявся страхом від ГОСПОДНЬОЇ присутності. 
<p>13 Тоді Аггей, Господній вісник, передавши послання ГОСПОДА до народу, додав: Я є з вами, – говорить ГОСПОДЬ ! 
<p>14 І ГОСПОДЬ запалив дух Зоровавеля, сина Шеалтіїла намісника Юдеї, і дух первосвященика Ісуса, сина Єгосадака, а також дух усього залишку народу, – тож вони пішли й взялись за працю відбудови Дому ГОСПОДА Саваота, свого Бога, 
<p>15 у двадцять четвертий день шостого місяця другого року царя Дарія. 

<h4>Огія 2 
<p>1 Двадцять першого дня, сьомого місяця, знову промовив ГОСПОДЬ до пророка Аггея, говорячи: 
<p>2 Звернись до Зоровавеля, Шеалтіїлового сина, намісника Юдеї, і до первосвященика Ісуса, сина Єгосадака, а також до всіх інших людей і скажи: 
<p>3 Чи є ще серед вас той, хто бачив цей Дім у його попередній славі? А яким ви його бачите тепер? Чи не здається вам, що цей, порівняно з тим, у ваших очах як ніщо? 
<p>4 Але тепер будь мужній, Зоровавелю, – говорить ГОСПОДЬ, – і ти, первосвященику Ісусе, сину Єгосадака, будь непохитний! Кріпіться всі мешканці краю, – говорить ГОСПОДЬ, – і працюйте! Адже Я є з вами, – говорить ГОСПОДЬ Саваот. 
<p>5 Згідно зі словами Заповіту, який Я уклав з вами, коли ви виходили з Єгипту, Мій Дух постійно перебуває посеред вас, тому не бійтеся! 
<p>6 Ось що говорить ГОСПОДЬ Саваот: Я ще раз, – а це станеться незабаром, – потрясу небеса й землю, море й суходіл. 
<p>7 Я потрясу всі народи, так що прийдуть скарби всіх народів, і Я сповню цей Дім славою, – говорить ГОСПОДЬ Саваот! 
<p>8 Адже срібло Моє і золото також Моє, – говорить ГОСПОДЬ Саваот. 
<p>9 Слава цього останнього Дому буде більшою, ніж попереднього! – говорить ГОСПОДЬ Саваот. І це місце Я сповню миром, – говорить ГОСПОДЬ Саваот. 
<p>10 Двадцять четвертого дня дев’ятого місяця, на другому році Дарія, знову було ГОСПОДНЄ слово до пророка Аггея такого змісту: 
<p>11 Так говорить ГОСПОДЬ Саваот: Запитай у священиків відносно закону про таке: 
<p>12 Якщо хтось нестиме в подолі свого одягу посвячене м’ясо й доторкнеться подолом свого одягу до хліба чи чогось печеного, або до вина, чи олії, чи будь-якої їжі, то чи та річ освятиться? Відповідаючи, священики сказали: Ні! 
<p>13 Тоді Аггей запитав: А якщо хтось став нечистим від дотику до мертвого тіла, а після того він доторкнеться до чогось з усього згаданого, то чи стане воно нечистим? Відповідаючи, священики сказали: Стане нечистим! 
<p>14 Продовжуючи розмову, Аггей сказав: Отак і з цим народом; так стоїть справа з цими людьми в Моїх очах, – говорить ГОСПОДЬ, – така справа з їхніми вчинками: чого лише не принесуть у жертву, – усе нечисте. 
<p>15 Тепер же візьміть щиро до уваги, від цього дня й надалі! Перш ніж класти каменя на камінь у ГОСПОДНЬОМУ Храмі, згадайте, 
<p>16 як у вас йшли ( ваші особисті ) справи? Підходите, наприклад, до купи намолоченого зерна: планували взяти двадцять мірок, а є лише десять; прийшли до виноградного чавила з наміром отримати п’ятдесят мірок, а отримали тільки двадцять. 
<p>17 Я вас карав посухою і градом, вражав пліснявою працю ваших рук, але ви не наверталися до Мене, – говорить ГОСПОДЬ. 
<p>18 Тож від щирого серця будьте уважними з цього дня і надалі! Починаючи з двадцять четвертого дня дев’ятого місяця, тобто від того дня, коли було закладено основу ГОСПОДНЬОГО храму, уважно спостерігайте, 
<p>19 чи є ще зерно в коморі? Адже ні виноградна лоза, ні смоківниця, ні гранат, ні оливкове дерево досі як слід не плодоносили?! Від цього дня Я їх поблагословлю! 
<p>20 І знову було ГОСПОДНЄ слово до пророка Аггея двадцять четвертого дня того ж місяця, такого змісту: 
<p>21 Звернись до Зоровавеля, намісника Юдеї, і скажи: Я потрясу небесами і землею! 
<p>22 Я переверну царські престоли, знищу могутність царств народів, і поперекидаю колісниці з їхніми наїзниками; попадають коні, їхні вершники загинуть – кожен від меча свого ближнього. 
<p>23 Того дня, – говорить ГОСПОДЬ Саваот, – Я візьму тебе, Свого слугу, Зоровавеля, Шеалтіїлового сина, – говорить ГОСПОДЬ, – і ти станеш у Мене як печать, оскільки Я тебе обрав, – каже ГОСПОДЬ Саваот. 