<h2>Послання до Колосян</h2>

<h4>Колосян 1 Апостольське вітання і молитва. 
<p>1 Павло, з волі Божої Апостол Ісуса Христа, і Тимофій, брат, 
<p>2 До святих і вірних братів у Христі, що в Колосах; 
<p>3 Благодать вам і мир від Бога Вітця нашого і Господа Ісуса Христа. Дякуємо Богові і Вітцеві Господа нашого Ісуса Христа, завжди молячись за вас, 
<p>4 Коли зачули про віру вашу у Христа Ісуса і про любов до всіх святих. 
<p>5 У надії на приготовлене вам на небесах, про що ви раніше чули в істинному слові благовістя, 
<p>6 Котре у вас перебуває, як також у цілому світі, і приносить плід і зростає, як оце між вами, від того дня, як ви почули і пізнали благодать Божу в істині, 
<p>7 Як навчилися від Єпафраса, улюбленого співробітника нашого, вірного для вас служителя Христового, 
<p>8 Котрий і сповістив нам про вашу любов у дусі. 
<p>9 А тому ми також від того дня, як про це почули, не перестаємо молитися за вас, і просити, щоб ви виповнювалися пізнанням волі Його, у всілякій премудрості і розумінні духовнім, 
<p>10 Щоб учиняли достойно Бога, у всьому догоджали Йому, приносячи плід у всякій справі добрій і зростаючи в пізнанні Бога. 
<p>11 Зміцнюючися всілякою силою з могутньої слави Його, у всілякому терпінні і великодушності з радістю, 
<p>12 Дякуючи Богові і Вітцеві, що покликав нас до участі у спадщині святих у світлі, 
<p>13 Котрий визволив нас від влади пітьми і завів до Царства улюбленого Сина Свого, 
<p>14 У Котрому ми маємо спокуту Кров‘ю Його і прощення гріхів; 
<p>15 Котрий є образ Бога невидимого, народжений передніше всілякого творіння; 
<p>16 Бо Ним утворено все, що на небесах і що на землі, видиме і невидиме: чи престоли, чи володарювання, чи урядовці, чи влада, – все Ним і для Нього створене. 
<p>17 І Він є передніше від усього, і все Ним стоїть. 
<p>18 І Він є глава тіла Церкви; Він – початок, первісток із мертвих; щоб Йому мати в усьому першість. 
<p>19 Тому що була добра воля Батька, щоб у Ньому була всіляка повнота, 
<p>20 І щоб Ним поєднати з Собою все, примиривши через Нього, кров‘ю хреста Його, і земне, і небесне. 
<p>21 І вас, що були недавно відчуженими і ворогами, схильними до недобрих справ, 
<p>22 Нині примирив у тілі плоті Його, смертю (Його), щоби представити вас святими і бездоганними і без провини перед Собою; 
<p>23 Якщо тільки стали у вірі тверді й непохитні і не відпадаєте од надії благовістя, котре ви чули, котре звіщене всьому творінню піднебесному, котрого я, Павло, став служителем. 
<p>24 Нині радію у стражданнях моїх за вас і доповнюю нестачу в плоті моїй скорбот Христових за тіло Його, котре є Церква, 
<p>25 Котрій став я служителем за домобудуванням Божим, що довірене мені для вас, щоб виконати слово Боже, 
<p>26 Таємницю, приховану од віків і родів, а нині відкриту святим Його, 
<p>27 Котрим Бог зажадав показати, яке багатство слави у таємниці оцій для поганів, котра є Христос у вас, надія слави, 
<p>28 Котрого ми проповідуємо, напучуючи всіляку людину і навчаючи всілякої премудрости, щоб явити кожну людину досконалою у Христі Ісусі; 
<p>29 Для чого я якраз і працюю, і докладаю зусиль силою Його, що діє в мені могутньо. 
<h4>Колосян 2 Віруючий дістає повноту благодаті через Сина Божого. 
<p>1 Бажаю, щоб ви знали, який подвиг я маю заради вас і заради тих, котрі в Лаодикії, і заради всіх, хто не бачив обличчя мого у плоті. 
<p>2 Аби втішилися серця їхні, поєднані в любові для всякого багатства досконалого розуміння, для пізнання таємниці Бога і Батька, і Христа, 
<p>3 У Котрому утаємничені усі скарби премудрости і ведення. 
<p>4 Я кажу це для того, щоб хто-небудь не звабив вас улесливими словами; 
<p>5 Бо, хоч я нині відсутній тілом, проте духом є з вами, радіючи, адже бачу добрий чин ваш і твердість віри вашої у Христа. 
<p>6 А тому, як ви прийняли Христа Ісуса Господа, таким чином і ходіть у Ньому, 
<p>7 Маючи укорінення і утвердження в Ньому та зміцнені у вірі, як ви навчені, маючи успіх у ній з подякою. 
<p>8 Глядіть, браття, щоб хтось не звабив вас філософією і марною облудністю, людськими переказами, за стихіями (звичаями) світу, а не за Христом; 
<p>9 Бо в Ньому живе вся повнота Божества тілесно, 
<p>10 І ви маєте повноту в Ньому, Котрий є глава всякого уряду і влади; 
<p>11 У Ньому ви й обрізані обрізанням нерукотворним, скинувши людське тіло гріховне, обрізанням Христовим; 
<p>12 Були поховані з Ним у хрещені, у Ньому ви й воскресли вірою в силу Бога, Котрий воскресив Його з мертвих, 
<p>13 І вас, котрі були мертві у гріхах і в необрізанні плоті вашої, оживив разом з Ним, простивши нам усі гріхи, 
<p>14 Знищивши ученням рукописання, котре було супроти нас, і Він узяв його з-поміж нас і прицвяхував до хреста; 
<p>15 Відібравши сили у володарів і влади, владно виставив їх на ганьбу, взявши гору над ними Собою. 
<p>16 Отож, нехай ніхто не судить вас за їжу чи пиття, чи, може, за якесь свято, чи новомісяччя, або суботу: 
<p>17 Це є тінь прийдешнього, а тіло – у Христі. 
<p>18 Ніхто нехай не зводить вас свавільною покорою та служінням ангелам, вдаючись до того, чого не бачив, безтямно стаючи зарозумілим своїм плотським розумом. 
<p>19 І не тримається голови, од котрої все тіло, суглобами та зв‘язками з‘єднане і скріплене, зростає зростанням Божим. 
<p>20 Отож, якщо ви із Христом померли для стихій (звичаїв) світу, то нащо ви, як ті, що живуть у світі, дотримуєтеся приписів: 
<p>21 Не торкайся, не куштуй, не займай, – 
<p>22 Що все тліє від ужитку, – за заповідями і вченням людським. 
<p>23 Усе це має лише вигляд мудрости у свавільному служінні, сумирної мудрости і виснаженні тіла, у деякій недбалості про насичення плоті. 
<h4>Колосян 3 Християнське життя – служіння Господові Ісусові. 
<p>1 Отож, якщо ви воскресли з Христом, то шукайте горішнього, де Христос сидить праворуч Бога; 
<p>2 Про горішнє думайте, а не про земне. 
<p>3 Бо ви померли, і життя ваше сховане із Христом у Богові; 
<p>4 А коли з‘явиться Христос, життя ваше, тоді ви також з‘явитеся з Ним у славі. 
<p>5 Отож, умертвіть ваші члени земні: розпусту, нечистоту, пристрасть, недобру похіть і лиху жадливість, котра є ідолослужіння, 
<p>6 За котрі гнів Божий прийде на синів, що противляться; 
<p>7 У котрих і ви нещодавно оберталися, коли жили поміж ними. 
<p>8 А тепер ви все відкладіть: гнів, лють, злобу, лихослів‘я, лайливість уст ваших. 
<p>9 Не кажіть неправди один одному, якщо скинули з себе старожитню людину з її вчинками. 
<p>10 І, одягнувшись в нову, котра оновлюється у пізнанні згідно з образом свого Творця. 
<p>11 Де немає ні грека, ні юдея, ні обрізання, ні необрізання, варвара, скіфа, раба, вільного, але все і в усьому Христос. 
<p>12 Отож, одягніться, як вибрані Божі, святі і улюблені, в милосердя, доброчинство, сумирну мудрість, лагідність, довготерпіння, 
<p>13 Поблажливо ставтеся один до одного, прощаючи взаємно, якщо хтось має на когось скаргу: як Христос простив вас, так і ви. 
<p>14 А над усе те одягніться в любов, котра є сукупність досконалости; 
<p>15 І нехай володарює у серцях ваших мир Божий, до котрого ви якраз і покликані в одному тілі; і будьте приязні. 
<p>16 Слово Христове нехай вселяється в вас щедро, з усілякою премудрістю; навчайте і напучуйте один одного псалмами, славослов‘ям і духовними піснями, у благодаті співаючи в серцях ваших Господові. 
<p>17 І все, що ви чините, словом чи ділом, все чиніть в ім‘я Господа Ісуса Христа, дякуючи через Нього Богові і Батькові. 
<p>18 Дружини, коріться чоловікам своїм, як пристойно в Господі. 
<p>19 Чоловіки, любіть своїх дружин і не будьте суворі до них. 
<p>20 Дітки, будьте слухняні батькам вашим у всьому, бо це вельми приємне Богові. 
<p>21 Батьки, не дратуйте дітей ваших, щоб вони не падали духом. 
<p>22 Раби, у всьому коріться тілесним володарям вашим, і не працюйте лише про людське око, немов би підлещуючись, але в простоті серця, боячися Бога. 
<p>23 І все, що чините, вчиняйте від душі, наче Господові, а не для людей. 
<p>24 Відаючи, що на відплату дістанете від Господа спадок; бо ви служите Господові Христові. 
<p>25 А хто недобре вчинить, той дістане згідно зі своєю неправдою: У Нього немає упереджености. 
<h4>Колосян 4 Про молитву, прохання та християнську мудрість. 
<p>1 Володарі (пани), виявляйте до рабів належне і справедливе, відаючи, що ви також маєте Господа на небесах. 
<p>2 Будьте сталими в молитві, пильнуючи в ній із удячністю; 
<p>3 Моліться також і за нас, щоби Бог відчинив нам двері для Слова, сповіщайте таємницю Христову, за котру я в ланцюгах, 
<p>4 Щоб я відкрив її, як належить мені сповіщати. 
<p>5 До зовнішніх ставтеся з добрим глуздом, користуючись часом. 
<p>6 Слово ваше нехай буде завжди з благодаттю, приправлене сіллю, щоб ви знали, як відповідати кожному, 
<p>7 Про мене все повідає вам Тихик, улюблений брат і вірний служитель і співпрацівник у Господі, 
<p>8 Котрого я для того й послав до вас, щоб він дізнався про ваші обставини і втішив серця ваші, 
<p>9 З Онисимом, вірним та улюбленим братом нашим, котрий від вас: вони розкажуть вам про все тутешнє. 
<p>10 Вітає вас Аристарх, ув‘язнений разом зі мною, і Марко, племінник Варнави, – про котрого ви дістали наказ: якщо прийде до вас, – прийміть його, 
<p>11 Також Ісус, що зветься Юстом, обидва з обрізаних; вони – єдині співпрацівники для Царства Божого, які були мені втіхою. 
<p>12 Вітає вас Єпафрас, що з ваших, раб Ісуса Христа, котрий завжди дбає про вас у молитвах, щоб ви були досконалі і виповнені тим, що вгодно Богові. 
<p>13 Засвідчую про нього, що він має велику ревність і турботу за вас, а також за тих, що знаходяться в Лаодикії та в Гієраполі. 
<p>14 Вітає вас Лука, лікар улюблений, і Димас. 
<p>15 Вітайте братів у Лаодикії, і Німфана, і домашню церкву його; 
<p>16 Коли це Послання буде прочитане у вас, то подбайте, щоб його прочитали і в Лаодикійській церкві; а те, що з Лаодикії, – прочитайте і ви. 
<p>17 Скажіть Архипові: Гляди, щоб ти виконував служіння, котре ти прийняв у Господі. 
<p>18 Вітання моєю рукою, Павловою. Пам‘ятайте моє ув‘язнення. Благодать з усіма вами. Амінь. 
