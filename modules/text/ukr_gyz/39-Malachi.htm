<h2></h2>
<h4>Малахії 1 
<p>1 Пророче слово Господа до Ізраїля через Малахію. 
<p>2 Я полюбив вас, говорить Господь. А ви кажете: У чому явив Ти любов до нас? – Чи не брат Ісав Якові? – говорить Господь; і все-таки Я полюбив Якова, 
<p>3 А Ісава зненавидів і віддав гори його на спустошення, і володіння його – шакалам пустелі. 
<p>4 Якщо Едом скаже: Ми розорені, але ми відбудуємо зруйноване, то Господь Саваот говорить: Вони збудують, а Я зруйную, і назвуть їх краєм нечестивим, народом, на котрого Господь розгнівався назавжди. 
<p>5 І побачать це очі ваші, і ви скажете: Звеличився Господь над володіннями Ізраїля! 
<p>6 Син шанує батька і раб – володаря свого; якщо Я – батько, то де пошана до Мене? І якщо Я – Господь, то де зичливість до Мене? – говорить Господь Саваот вам, священики, що зневажаєте ймення Моє. Ви кажете: Яким чином ми зневажаємо ймення Твоє? 
<p>7 Ви приносите на жертовник Мій нечистий хліб, а кажете: Яким чином ми зневажаємо Тебе? – Тим, що запевняєте: Трапеза Господня не варта уваги. 
<p>8 І коли приносите на пожертву сліпе, чи не зле це? Або коли приносите кульгаве і хворе, – хіба це добре? Піднеси його твоєму князеві! Чи буде він удоволений тобою і чи прихильно прийме тебе? – говорить Господь Саваот. 
<p>9 Тож моліться Богові, щоб помилував нас, а коли таке виходить з ваших рук, то чи може Він милостиво приймати вас? – говорить Господь Саваот. 
<p>10 Краще, якби хто-небудь із вас замкнув двері, щоб марно не підтримували вогню на жертовнику Моєму. Немає Моєї доброї волі до вас, говорить Господь Саваот, і приношення з рук ваших не до серця Мені. 
<p>11 Бо від сходу сонця і до заходу великим буде ймення Моє поміж народами, і на всілякому місці будуть приносити пахощі йменню Моєму, чисту пожертву; великим буде ймення Моє між народами, говорить Господь Саваот. 
<p>12 А ви ганьбите його тим, що говорите: Трапеза Господня не варта поваги, і набуток від неї – їжа нікчемна. 
<p>13 Причому кажете: Ось праці скільки! І нехтуєте нею, говорить Господь Саваот, і приносите украдене, кульгаве і недуже, і такої ж властивості приносите хлібний дар. Чи можу Я з доброю волею приймати його з ваших рук? – говорить Господь. 
<p>14 Проклятий шахрай, у котрого в череді є незіпсутий самець і він дав обітницю, а приносить на пожертву Господові пошкоджене: бо Я Цар великий, і ймення Моє грізне серед народів. 
<h4>Малахії 2 
<p>1 А тепер для вас, священики, ця заповідь: 
<p>2 Якщо ви не підкоритеся, і якщо не приймете серцем, щоби прославляти ймення Моє, говорить Господь Саваот, то Я пошлю на вас прокляття і прокляну ваші благословення, і вже проклинаю, тому що ви не хочете прилучити до цього серця. 
<p>3 Ось, Я відберу у вас плече, і послід покидаю на лиця ваші, послід святкових пожертв ваших, і викинуть вас разом з ним. 
<p>4 І ви спізнаєте, що Я дав цю заповідь для збереження заповіту Мого з Левієм, говорить Господь Саваот. 
<p>5 Заповіт Мій з ним був [заповітом життя ] і миру, і Я дав його йому для страху, і він боявся Мене і був шанобливий перед йменням Моїм. 
<p>6 Закон істини був в устах його, і неправди не було на язиці у нього; у мирі і в правді він ходив зі Мною і багатьох відвернув од гріха. 
<p>7 Бо уста священика мають берегти ведення, і закону шукають від уст його, тому що він – посланець Господній. 
<p>8 Але ви ухилилися від шляху цього, для багатьох стали спокусою в законі, порушили заповіта Левія, говорить Господь Саваот.
<p>9 За те Я вчиню вас зневаженими і приниженими перед усім народом, бо ви не пильнуєте шляхів Моїх, дієте упереджено у справах закону. 
<p>10 Чи не один у всіх нас Батько? Чи не один Бог витворив нас? То чому ми підступно вчиняємо один супроти одного і порушуємо у такий спосіб заповіта батьків наших? 
<p>11 Підступно чинить Юда, і мерзота діється в Ізраїлі і в Єрусалимі; бо зневажив Юда святиню Господню, котру любив, і одружився на дочці чужого бога. 
<p>12 У того, хто вчиняє це, винищить Господь із шатрів Якова вартового на сторожі і такого, що відповідає, і того, що приносить пожертву Господові Саваоту. 
<p>13 І ось, що ви ще вчиняєте: Ви примушуєте обливати слізьми жертовника Господнього з риданнями і зойками, аж так, що Він уже не дивиться більше на приношення і не приймає пожертви спокутної з рук ваших. 
<p>14 Ви скажете: За що? За те, що Господь був свідком поміж тобою і дружиною юности твоєї, супроти котрої ти вчинив підступно, в той час, як вона подруга твоя і дружина твоя за законом. 
<p>15 Та чи не вчинив подібного один, і в ньому був пречудовий дух? Що ж учинив цей один? Він бажав одержати від Бога нащадків. Тож бережіть духа вашого, і ніхто не чини підступно супроти дружини юности своєї. 
<p>16 Я ненавиджу розлучення, говорить Господь Бог Ізраїля; і того, хто покриває насильством одежу свою, говорить Господь Саваот; тому пильнуйте за духом вашим і не вчиняйте підступно. 
<p>17 Ви гнівите Господа словами вашими і кажете: Чим же ми гнівимо Його? Тим, що кажете: Усілякий, що вчиняє зло, добрий перед Господом, і до таких Він прихильний, або: Де Бог правосуддя? 
<h4>Малахії 3 
<p>1 Ось, Я посилаю Ангела Мого, і він приготує шлях переді Мною, і несподівано прийде до храму Свого Господь, Котрого ви шукаєте, і Ангел заповіту, Котрого ви бажаєте; ось, Він іде, говорить Господь Саваот. 
<p>2 І хто витримає день пришестя Його, і хто устоїть, коли Він прийде? Бо Він – як вогонь, що розтоплює, і як луг для прання, котрий очищає, 
<p>3 І сяде переплавляти і очищувати срібло, і очистить синів Левія і переплавить їх, мов золото, і мов срібло, аби приносили пожертву Господові у правді. 
<p>4 Тоді вельми приємна буде Господові пожертва Юдина та Єрусалиму, як за днів старожитніх і як у роки попередні. 
<p>5 І прийду до вас для суду і буду квапливим звинувачем чаклунів і перелюбників, і тих, котрі присягаються ложно і притримують заплату для найманця, чинять утиски вдові й сироті і відштовхують зайшлого, і Мене не бояться, говорить Господь Саваот. 
<p>6 Бо Я – Господь, Я не змінююся; тому ви, сини Якова, не винищені. 
<p>7 Від днів батьків ваших ви ухилилися від приписів Моїх і не дотримуєтеся їх; наверніться до Мене, і Я навернуся до вас, говорить Господь Саваот. Ви скажете: Як нам навернутися? 
<p>8 Чи можна людині обкрадати Бога? А ви обкрадаєте Мене. Скажете: Яким чином обкрадаємо ми Тебе? Десятиною і приношеннями. 
<p>9 Прокляттям ви прокляті, тому що ви – увесь народ – обкрадаєте Мене. 
<p>10 Принесіть усі десятини до дому сховища, щоб у домі Моєму була їжа, і хоч у цьому випробуйте Мене, говорить Господь Саваот: Чи не відкрию Я для вас отворів небесних, і не виллю на вас благословення до повноти? 
<p>11 Я для вас забороню поглиначам винищувати у вас плоди землі, і виноградна лоза на полі у вас не втратить плодів своїх, говорить Господь Саваот. 
<p>12 І блаженними будуть називати вас усі народи, тому що ви будете краєм жаданим, говорить Господь Саваот. 
<p>13 Недобрі переді Мною слова ваші, говорить Господь. Ви кажете: Що ми чинимо супроти Тебе?
<p>14 Ви кажете: Марне служіння Богові, і яка нам користь, що ми дотримувалися приписів Його і ходили в жалобній одежі перед Господом сил? 
<p>15 І нині ми вважаємо пихатих щасливими: краще влаштовуються ті, що чинять беззаконня, і хоч спокушають Бога, але залишаються неушкоджені. 
<p>16 Але ті, що бояться Бога, кажуть один одному: Зважає Господь і чує це, і перед Ним пишеться пам'ятна Книга про тих, що бояться Господа і шанують ймення Його. 
<p>17 І вони будуть Моїми, говорить Господь Саваот, власністю Моєю того дня, котрого Я учиню, і буду милувати їх, як милує людина сина свого, що служить йому. 
<p>18 І тоді знову побачать різницю поміж праведником і лиходієм, поміж тим, хто служить Богові, і тим, що не служить Йому. 
<h4>Малахії 4 
<p>1 Бо ось, надійде такий день, що палатиме, як піч; тоді всі пихаті і ті, що вчиняли нечестиво, будуть, як солома, і спопелить їх прийдешній день, говорить Господь Саваот, аж так, що не залишиться в них ні коріння, ані гілок. 
<p>2 А для вас, що побожні перед йменням Моїм, зійде Сонце правди і уздоровлення в променях Його, і ви повиходите вистрибом, мов телята гладкі на випасі. 
<p>3 І будете витоптувати лиходіїв, бо вони будуть, наче порох під ступнями ніг ваших того дня, котрого Я вчиню, говорить Господь Саваот. 
<p>4 Пам'ятайте закон Мойсея, служника Мого, котрого Я заповідав йому на Хориві для всього Ізраїля, так само, як ті ж таки правила і приписи. 
<p>5 Ось, Я пошлю до вас пророка Іллю перед настанням дня Господнього, великого і страшного. 
<p>6 І він наверне серця батьків до дітей, і серця дітей до батьків їхніх, щоб Я, коли прийду, не уразив землі прокляттям. 
