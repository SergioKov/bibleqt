<h2>Послання Юди</h2>

<h4>Юди 1 Покликані освячені Богом Вітцем і збережені Ісусом Христом. 
<p>1 Юда, служник Ісуса Христа, брат Якова, покликаним, котрі освячені Богом Батьком і збережені Ісусом Христом: 
<p>2 Милість вам і мир та любов нехай примножиться. 
<p>3 Улюблені! Хоч маю ревність писати вам про загальний порятунок, я вважаю за необхідне написати вам і закликати вас стояти за віру, певного часу передану святим. 
<p>4 Бо підкралися деякі люди, здавна призначені до цього осудження, нечестиві, які обертають благодать Бога нашого на привід до розпусти і зрікаються єдиного Володаря Бога і Господа нашого Ісуса Христа. 
<p>5 Я хочу нагадати вам, хоч ви вже знаєте це, що Господь, визволивши народ з єгипетської землі, згодом вигубив тих, що зневірилися, 
<p>6 І ангелів, котрі не зберегли своєї гідности, але покинули житло своє, стереже у вічних кайданах, під мороком, на суд великого дня. 
<p>7 Як Содом і Гомора і довколишні міста, що так само блудодіяли і ходили за іншою плоттю, зазнавши кари вогню вічного, стали прикладом, – 
<p>8 Так само станеться й з оцими мрійниками, котрі опоганюють плоть, нехтують старшими і лихословлять високу владу. 
<p>9 Михаїл Архангел, коли розмовляв з дияволом, сперечаючись про Мойсеєве тіло, не посмів висловити докірливого осуду, але сказав: Нехай заборонить тобі Господь. 
<p>10 А оці лихословлять те, чого не знають, а тим, що знають за природою, мов німа звірина, розбещують себе. 
<p>11 Горе їм, тому що йдуть шляхом Каїновим, піддаються спокусі хабарів, як Валаам, і в затятості гинуть, мов Корей. 
<p>12 Такі бувають спокусою на ваших вечерях любови: бенкетуючи з вами, без страху виповнюють себе; це – хмари безводні, що їх вітер носить; осінні дерева безплідні, двічі померлі і викорінені; 
<p>13 Несамовиті хвилі морські, що піняться ганьбою своєю; зорі заблуклі, котрим зберігається морок пітьми навіки. 
<p>14 Про них пророкував і Енох, сьомий від Адама, кажучи: Ось, іде Господь із десятками тисяч святих Ангелів Своїх, – 
<p>15 Звершити суд над усіма і звинуватити усіх поміж ними нечестивих за всі справи, котрі вчинило їхнє безчестя, і за всі жорстокі слова, котрі виповідали на Нього нечестиві грішники. 
<p>16 Це – ті, що ремствують, нічим не вдоволені і чинять за своїми похотями нечестиво і беззаконно; уста їхні виповідають чванливі слова; вони виявляють упередженість для зиску. 
<p>17 Але ви, улюблені, пам‘ятайте, що вам провістили Апостоли Господа нашого Ісуса Христа. 
<p>18 Вони казали вам, що останнього часу з‘являться лайливці, що чинитимуть за своїми нечестивими похотями. 
<p>19 Це – люди, які відділяють себе від єдности у вірі, тілесні, що не мають Духа. 
<p>20 А ви, улюблені, святою вірою своєю себе надихаючи, моліться Духом Святим, 
<p>21 Бережіть себе в любові Божій, наджидаючи милости від Господа нашого Ісуса Христа, для вічного життя. 
<p>22 І до одних будьте милостиві, з поміркованістю; 
<p>23 А інших страхом рятуйте, вириваючи з вогню, і зі страхом викривайте, гидуючи навіть одежею, котра опоганена плоттю. 
<p>24 А Тому, Хто може вас уберегти від падіння і поставити перед славою Своєю непорочними в радості, 
<p>25 Єдиному премудрому Богові, Рятівникові нашому через Ісуса Христа Господа нашого, слава і велич, сила і влада передніше всіх віків, нині і на всі віки. Амінь. 
