<h2>Друге Послання до Солунян</h2>

<h4>2 Солунян 1 Віруючі мають пильнувати. 
<p>1 Павло і Силуан, і Тимофій, – до Солунської Церкви в Богові Батькові нашому і Господі Ісусі Христі. 
<p>2 Благодать вам і мир від Бога Батька нашого і Господа Ісуса Христа. 
<p>3 Повсякчас мусимо дякувати Богові за вас, браття, як справедливість вимагає, тому що зростає віра ваша, і примножується любов кожного – один до одного поміж усіма вами. 
<p>4 Тож ми самі хвалимося вами в церквах Божих, терпінням вашим і вірою в усіх переслідуваннях і скорботах, котрі ви переносите. 
<p>5 На доказ того, що буде праведний суд Божий, щоб ви стали гідними Царства Божого, що за нього ви й страждаєте. 
<p>6 Бо справедливо перед Богом – тим, що зневажають вас, віддати скорботою, 
<p>7 А вам, зневаженим, утіхою разом з нами, на з‘яву Господа Ісуса з неба, з Ангелами сили Його, 
<p>8 Котрий у вогні палючому буде звершувати помсту тим, хто не пізнав Бога і не підкоряється Добрій Вісті Господа нашого Ісуса Христа, 
<p>9 Котрі будуть покарані, прийнявши вічну погибель, від особи Господа і від слави могутности Його, 
<p>10 Коли Він прийде прославитися у своїх святих і з‘явиться дивовижним того дня у всіх віруючих, бо ви повірили нашому свідченню. 
<p>11 Для цього ми й молимося завжди за вас, щоби Бог наш учинив вас гідними звання і звершив всіляку добру волю доброти і справу віри в силі, 
<p>12 Нехай же прославиться ймення Господа нашого Ісуса Христа у вас, і ви в Ньому, через благодать Бога нашого і Господа Ісуса Христа. 
<h4>2 Солунян 2 З'явлення відступника перед другим пришестям Христа. 
<p>1 Благаємо вас, браття, щодо пришестя Господа нашого Ісуса Христа і нашого зібрання (вознесіння) до Нього, 
<p>2 Щоб ви не поспішали хитатися розумом і знічуватися ні від духа, ні від слова, ні від послання, яке нібито від нас надійшло, що наче вже надходить день Христа. 
<p>3 Нехай же не звабить вас ніхто й нічим: бо день той не прийде, аж доки не прийде передніше відступництво і не відкриється чоловік гріха, син погибелі, 
<p>4 Що чинить спротив і звеличується найвище від усього, що називається Богом, або святинею, аж так, що в храмі Божому він сяде, як Бог, маючи себе за Бога. 
<p>5 Хіба не пам‘ятаєте, що я, коли був у вас, казав вам про це? 
<p>6 І нині ви знаєте, що саме не дає йому відкритися свого часу. 
<p>7 Бо таємниця беззаконня уже в дії, лише не звершиться до того часу, поки не буде взятий із середовища той, що утримує тепер, – 
<p>8 І тоді відкриється беззаконник, котрого Господь Ісус уб‘є духом уст Своїх і винищить з‘явленням пришестя Свого, 
<p>9 Того, котрого пришестя, згідно з чинністю сатани, буде з усілякою силою, ознаками і дивами неправдивими, 
<p>10 І з усілякою неправедною облудністю тим, що гинуть за те, що вони не прийняли любови істини для свого порятунку. 
<p>11 І за це пошле їм Бог вплив омани, аж так, що вони будуть вірити неправді; 
<p>12 Нехай же будуть осуджені всі, що не увірували в істину, але полюбили неправду. 
<p>13 А ми завжди маємо дякувати Богові за вас, улюблені Господом браття, що Бог від початку, через освячення Духом і віру істині, вибрав вас для порятунку, 
<p>14 До котрого й прикликав вас благовістям нашим, для того, щоб досягнути слави Господа нашого Ісуса Христа. 
<p>15 Отож, браття, стійте і тримайтеся переказу, котрим ви навчені чи словом, чи посланням нашим. 
<p>16 Нехай же Сам Господь наш Ісус Христос і Бог і Батько наш, Котрий полюбив нас і дав утіху вічну і надію добру у благодаті, 
<p>17 Нехай втішить ваші серця і нехай зміцнить вас у всякому слові і справі добрій. 
<h4>2 Солунян 3 Віруючі мають молитися за проповідь Слова Божого. 
<p>1 Отож, моліться за нас, браття, щоб слово Господнє поширювалося і прославлялося так само, як у вас; 
<p>2 І щоб нам звільнитися від непорядних та лукавих людей; бо не в усіх віра. 
<p>3 Але вірний Господь, Котрий зміцнить вас і збереже від лукавого.
<p>4 Ми певні в Господі за вас, що ви виконуєте і будете виконувати все те, що ми вам наказуємо. 
<p>5 А Господь нехай же направить серця ваші в любов Божу і терпіння Христове. 
<p>6 Заповідаємо ж вам, браття, йменням Господа нашого Ісуса Христа, віддалятися од усілякого брата, що вчиняє свавільно, а не за переказом, котрого прийняли від нас, 
<p>7 Бо ви самі знаєте, як маєте ви наслідувати нас; бо ми не чинили свавілля у вас. 
<p>8 Не їли хліба ні в кого даремно, але займалися працею і роботою вдень і вночі, щоб не обтяжувати нікого з вас, – 
<p>9 Не тому, що начебто не маємо влади, але щоб самих себе дати вам за взірець, щоб ви нас наслідували. 
<p>10 Бо, коли ми були у вас, то заповідали вам оце: якщо хтось не хоче працювати, нехай той не їсть. 
<p>11 Але чуємо, що деякі з-поміж вас чинять свавільно, нічого не роблять, але метушаться; 
<p>12 Таких умовляємо, і переконуємо Господом нашим Ісусом Христом, щоб вони, працюючи мовчки, їли свій хліб. 
<p>13 А ви, браття, не журіться, учиняючи добро. 
<p>14 А якщо хтось не послухає слова нашого в цім Посланні, тому вчиніть зауваження і не спілкуйтеся з ним, щоби присоромити його; 
<p>15 Але не вважайте його за ворога, а напучуйте, як брата. 
<p>16 Нехай же Сам Господь миру дасть вам мир завжди і в усьому. Господь з усіма вами! 
<p>17 Вітання моєю рукою Павловою, що послуговується знаком у всілякому посланні; пишу я так: 
<p>18 Благодать Господа нашого Ісуса Христа з усіма вами. Амінь. 
