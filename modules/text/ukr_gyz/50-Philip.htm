<h2>Послання до Филипійців</h2>

<h4>Филипійців 1 
<p>1 Павло і Тимофій, служники Христа Ісуса, усім святим у Христі Ісусі, що знаходяться в Филипах, з єпископами і дияконами: 
<p>2 Благодать вам і мир від Бога Батька нашого і Господа Ісуса Христа. 
<p>3 Дякую Богові моєму щоразу, коли згадую про вас; 
<p>4 Завжди в усякій молитві моїй за всіх вас звершую я молитву з радістю, 
<p>5 За участь вашу у проповіді Євангелії від першого дня і досі; 
<p>6 А тому я певний того, що той, хто у вас розпочав добру справу, буде звершувати її навіть до дня Ісуса Христа; 
<p>7 Як і належить мені думати про всіх вас, тому що я маю вас у серці в тіснотах моїх, і в обороні, і утвердженні благовістя, вас усіх, як співучасників моїх у благодаті. 
<p>8 Бог – свідок, що я люблю всіх вас любов‘ю Ісуса Христа; 
<p>9 І молюся за те, щоб любов ваша ще більше й більше зростала у пізнанні і всілякому почутті; 
<p>10 Щоби, пізнаючи досконаліше (краще), ви були чисті і не мали спокус у день Христів, 
<p>11 Виповнені плодами праведности Ісусом Христом, на славу і похвалу Божу. 
<p>12 Бажаю, браття, щоб ви знали, що обставини мої послугували для більшого успіху благовістя, 
<p>13 Аж так, що тісноти (кайдани) мої за Христа стали відомими усій преторії та всім іншим, 
<p>14 І більша частина братів у Господі, підбадьорившися кайданами моїми, почали з більшою сміливістю, без остраху проповідувати слово Боже. 
<p>15 Деякі, щоправда, через заздрощі та суперництва, а інші з доброї волі проповідують Христа. 
<p>16 Одні через схильність до сварки проповідують Христа не чисто, сподіваючись збільшити тягаря кайданів моїх; 
<p>17 А інші – з любови, знаючи, що я настановлений захищати благовістя. 
<p>18 Але що з того? У який спосіб не проповідували б Христа, удавано чи щиро, я радію з того і буду радіти. 
<p>19 Бо знаю, що це послужить мені для порятунку через вашу молитву і сприянням Духа Ісуса Христа. 
<p>20 Бо я маю певність і надію, що я ні в чому не буду посоромлений, але через усяку старанність і нині, як завжди, звеличиться Христос у тілі моєму, чи життям моїм, чи смертю. 
<p>21 Бо для мене життя – Христос, і смерть – надбання. 
<p>22 А якщо життя у плоті приносить плід моїй справі, то не відаю, що вибрати. 
<p>23 Вабить мене те і те: маю бажання звільнитися (померти) та бути з Христом, бо це невимірно ліпше; 
<p>24 А залишатися в плоті необхідно задля вас. 
<p>25 І я напевне знаю, що залишуся і перебуватиму з усіма вами для вашого успіху і радості у вірі. 
<p>26 Аби похвала ваша у Христі Ісусі примножилася через мене, як прийду до вас удруге. 
<p>27 Тільки живіть достойно благовістя Христового, щоб мені, чи прийду я і побачу вас, чи не прийду, чути про вас, що ви стоїте в одному дусі, змагаючись в одну душу за віру євангельську, 
<p>28 І не страхайтеся ні в чому супротивників; бо це є для них провіщенням загибелі, а для вас – порятунку. І це від Бога; 
<p>29 Тому що вам дано заради Христа не лише вірувати в Нього, але й страждати за Нього. 
<p>30 Таким самим подвигом, котрого ви бачили в мені і нині чуєте про мене. 
<h4>Филипійців 2 Заклик до єдности і покори. 
<p>1 Отож, якщо є якась утіха у Христі, якщо є якась відрада любови, коли є якась спільність духа, якщо є якесь милосердя і співчуття, 
<p>2 То доповніть мою радість: майте одні думки, майте таку саму любов, будьте, як одна душа, у спільній згоді; 
<p>3 Нічого не започатковуйте в суперечках, або з гонору, але з мудрою сумирністю вважайте один одного вищим від себе. 
<p>4 І не про себе лише кожний піклуйся, але кожний про інших. 
<p>5 Бо у вас мають бути такі самі почуття, котрі у Христі Ісусі. 
<p>6 Він, явивши образ Божий, не вважав крадіжем бути рівнею Богові; 
<p>7 Але принизив Себе Самого, прибравши образ раба, учинившися подібним до людей і на вигляд став, як людина; 
<p>8 Упокорив себе, був слухняним навіть до смерти, і смерти хресної. 
<p>9 А тому Бог підніс Його і дав Йому ймення найвище від усілякого ймення, 
<p>10 Щоб перед йменням Ісуса схилилося всіляке коліно небесних, земних і тих, що під землею, 
<p>11 І всілякий язик сповідував, що Господь Ісус є Христос на славу Бога Вітця. 
<p>12 Отож, улюблені мої, оскільки ви завжди були слухняні, не тільки в моїй присутності, але значно більше нині під час відсутності моєї, зі страхом і трепетом звершуйте свій порятунок, 
<p>13 Тому що Бог спричиняє у вас і бажання і діяння, із Своєї волі. 
<p>14 Усе вчиняйте без нарікання й сумніву, 
<p>15 Щоб ви були бездоганними та чистими дітьми Божими, цнотливими поміж лукавого і розбещеного роду, в котрому ви сяєте, як світила у світі. 
<p>16 Дотримуючись слова життя, на похвалу мені у день Христа, що я не марно докладав зусиль, не марно працював. 
<p>17 Але якщо я також стаю жертвою за пожертву і служіння віри вашої, то радію і тішуся разом з усіма вами; 
<p>18 Ось за це саме ви також радійте і співрадійте зі мною. 
<p>19 А сподіваюся у Господі Ісусі невдовзі послати до вас Тимофія, щоб я також, дізнавшися про ваші обставини, потішився духом. 
<p>20 Бо я не маю нікого такого ж старанного, щоб він так щиро піклувався про вас; 
<p>21 Тому що всі шукають свого, а не того, що бажане Ісусові Христу. 
<p>22 А його вірність вам відома, тому що він, як син батькові, служив мені, коли я благовістив. 
<p>23 Отож, я сподіваюся послати його відразу ж, як тільки-но дізнаюся, що буде зі мною. 
<p>24 Я певний в Господі, що й сам невдовзі прийду до вас. 
<p>25 А втім, я вважав за потрібне послати до вас Єпафродита, брата і співробітника і сподвижника мого, а вашого посланця і служника в моїх тіснотах, 
<p>26 Тому що він вельми хотів усіх вас бачити і дуже сумував через те, що до вас долинула чутка про його хворобу. 
<p>27 Бо він був недужий і замалим не вмер; але Бог помилував його, і не його тільки, а також мене, щоб не додалося мені жалю до печалі. 
<p>28 А тому я скорше послав його, щоб ви, побачивши його знову, зраділи, а я менше сумував. 
<p>29 То прийміть же його в Господі з усілякою радістю, і таких майте в пошані, 
<p>30 Бо він за справу Христову був близько до смерти, наражаючи життя на небезпеку, щоб доповнити нестачу ваших послуг мені. 
<h4>Филипійців 3 Неперевершена велич Ісуса Христа. 
<p>1 А втім, браття мої, радійте в Господі! Писати вам про те саме для мене не прикро, а для вас воно корисне. 
<p>2 Остерігайтеся псів, остерігайтеся працівників лихих, остерігайтеся обрізання. 
<p>3 Тому що обрізання – ми, що служимо Богові Духом і хвалимося Христом Ісусом і не на плоть сподіваємося. 
<p>4 Хоч я можу сподіватися також на плоть, якщо хтось інший має замір покладатися на плоть, то я найбільше. 
<p>5 Обрізаний восьмого дня, з роду Ізраїля, коліна Веніяминового, єврей від євреїв, за вченням фарисей, 
<p>6 З ревности переслідувач Церкви Божої, за правдою закону – безвадний (цнотливий). 
<p>7 Але те, що для мене було перевагою, те заради Христа я вважаю марнотою. 
<p>8 Та й усе вважаю марнотою заради переваги пізнання Христа Ісуса, Господа мого: для Нього я від усього відмовився, і все маю за сміття, щоб надбати Христа, 
<p>9 І явитися в Ньому не зі своєю праведністю, котра від закону, але з тією, котра через віру Христову, з праведністю від Бога за вірою; 
<p>10 Аби пізнати Його, і силу воскресіння Його, і участь у стражданнях Його, уподібнюючись до Нього у смерті. 
<p>11 Щоб досягнути воскресіння мертвих; 
<p>12 Кажу так не тому, щоб я уже досягнув, чи вдосконалився; але прагну, чи не досягну я також, як сягнув мене Христос Ісус. 
<p>13 Браття, я не вважаю себе таким, що досягнув; а лише, забуваючи те, що позаду, спрямовуюся (сягаю) вперед, 
<p>14 Прагну до мети, до почесті високого звання Божого у Христі Ісусі. 
<p>15 Отож, хто з нас досконалий, отак має мислити; якщо ж ви про щось інакше мислите, то це також вам Бог відкриє. 
<p>16 А втім, до чого ми сягнули, отак саме і маємо мислити і за цим правилом жити. 
<p>17 Будьте на мене схожі, браття, і зважайте на тих, хто вчиняє за образом, котрого маєте в нас. 
<p>18 Бо чимало таких, про котрих я часто вам казав, а тепер навіть із плачем повідую, вчиняють, як вороги хреста Христового; 
<p>19 Їхній кінець – загибель, їхній бог – черево, і слава їхня – у соромі: вони мріють про земне. 
<p>20 А наше помешкання – на небесах, звідки ми наджидаємо й Рятівника, Господа (нашого) Ісуса Христа, 
<p>21 Котрий принижене тіло наше перевтілить так, що воно буде уподібнюватися до Його славного тіла, силою, котрою Він діє і підкоряє Собі все. 
<h4>Филипійців 4 Прикінцеві поради. 
<p>1 Отож, брати мої любі та бажані, радість і вінець мій, стійте отак у Господі, улюблені. 
<p>2 Благаю Єводію, благаю й Синтихію – мислити так само про Господа; 
<p>3 Так, прошу тебе, щирий співробітнику, помагай їм, які прагнули благовістити разом зі мною і з Климом та з іншими співробітниками моїми, котрих ймення – у книзі життя. 
<p>4 Радійте завжди в Господі; і ще кажу: Радійте! 
<p>5 Сумирність ваша нехай буде відомою всім людям. Господь близько. 
<p>6 Не майте клопоту ані з чим, але завжди в молитві і проханні із вдячністю відкривайте свої бажання перед Богом, – 
<p>7 І мир Божий, котрий найвищий від усякого розуму, збереже ваші серця і заміри ваші у Христі Ісусі. 
<p>8 Нарешті, браття (мої), усе, що тільки справжнє, що чесне, що справедливе, що чисте, що любе, що вельми славне, що тільки доброчинність і похвала, – про те думайте. 
<p>9 Чого ви навчилися, що прийняли і чули, і бачили в мені, те виконуйте, – і Бог миру буде з вами. 
<p>10 Я вельми зрадів у Господі, що ви знову почали піклуватися про мене; ви й раніше турбувалися, але вам не сприяли обставини. 
<p>11 Кажу це не тому, що маю нестатки; бо я навчився бути вдоволеним тим, що в мене є: 
<p>12 Умію жити в нужді, умію жити в достатку; навчився усього й в усьому, насичуватися і голодувати, бути в достатку і в нужді; 
<p>13 Усе можу у Христі, Котрий зміцнює мене. 
<p>14 А втім, ви гаразд учинили, що взяли участь в моїх скорботах. 
<p>15 Ви знаєте, филипійці, що на початку благовістя, коли я вийшов із Македонії, жодна церква не надала мені допомоги подаванням і прийняттям, окрім вас одних; 
<p>16 Навіть у Солунь ви присилали мені на нужду одного разу, а відтак – удруге. 
<p>17 Кажу це не тому, що я нібито шукаю давань (дарувань); але шукаю плоду, що примножує на вашу користь. 
<p>18 Я дістав усе і маю значний достаток; я вдоволений, діставши від Єпафродита те, що ви надіслали, наче духмяне кадіння, пожертву приємну, Богові угодну. 
<p>19 А Бог мій нехай виповнить усяку нужду вашу, за багатством Своїм у славі, Христом Ісусом. 
<p>20 А Богові і Батькові нашому слава на віки віків! Амінь. 
<p>21 Вітайте кожного святого у Христі Ісусі. Вітають вас брати, що є зі мною. 
<p>22 Вітають вас усі святі, а особливо із кесаревого дому. 
<p>23 Благодать Господа нашого Ісуса Христа з усіма вами. Амінь. 
