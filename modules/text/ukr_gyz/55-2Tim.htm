<h2>Друге Послання до Тимофія</h2>

<h4>2 Тимофія 1 Бог зміцнює віруючого в силі. 
<p>1 Павло, волею Божою Апостол Ісуса Христа, за обітницею життя у Христі Ісусі, 
<p>2 Тимофієві, улюбленому синові: благодать, милість, мир від Бога Вітця і Христа Ісуса, Господа нашого. 
<p>3 Дякую Богові, Котрому служу від прабатьків із чистою совістю, що безнастанно згадую про тебе в молитвах моїх вдень і вночі; 
<p>4 І бажаю бачити тебе, пригадуючи сльози твої, щоб мені виповнитися радістю, 
<p>5 Пригадуючи нелицемірну віру твою, котра передніше жила в бабусі твоїй Лоїді і матері твоїй Евникії; певен, що вона є також у тобі. 
<p>6 Із цієї причини нагадую тобі, щоб ти розігрівав дара Божого, котрий в тобі через покладання рук моїх, 
<p>7 Бо дав нам Бог духа не остраху, але сили і любови, та цнотливости. 
<p>8 Отож, не соромся свідчення Господа нашого Ісуса Христа, ні мене, в‘язня Його; але страждай з благовістям (Христовим) силою Бога, 
<p>9 Що врятував нас і покликав званням святим, не за справи наші, але за Своєю волею і благодаттю, що дана нам у Христі Ісусі передніше вічних часів. 
<p>10 А нині відкрилося з‘явою Рятівника нашого Ісуса Христа, що зруйнував смерть і явив життя і нетління через Євангелію, 
<p>11 Для котрої я настановлений проповідником і Апостолом, і навчителем поганів. 
<p>12 З цієї причини я так страждаю; але не соромлюся. Бо я знаю, в Кого увірував, і певний, що Він має силу зберегти запоруку мою на той день. 
<p>13 Дотримуйся взірця розважливого вчення, котре ти чув од мене, з вірою і любов‘ю у Христі Ісусі. 
<p>14 Бережи добру запоруку Духом Святим, що живе у нас. 
<p>15 Ти знаєш, що всі азійські залишили мене; в тому числі й Фігел та Гермоген. 
<p>16 Нехай же подасть Господь милість домові Онисифоровому за те, що він неодноразово опікувався мною і не соромився ланцюгів моїх, 
<p>17 Але, коли був у Римі, то з великою ревністю шукав мене і знайшов. 
<p>18 Нехай же подасть йому Господь надбати милість у Господа того дня; а скільки він служив (мені) в Ефесі, ти краще знаєш. 
<h4>2 Тимофія 2 Віруючий в Ісуса має дотримуватися правди, любови і миру. 
<p>1 Отож, сину мій, зміцнюйся в благодаті Христом Ісусом; 
<p>2 І що чув од мене при багатьох свідках, те передай вірним людям, котрі будуть спроможні навчати й інших. 
<p>3 Отож, перенось (терпи) страждання, як добрий вояк Ісуса Христа. 
<p>4 Жодний вояк не зв‘язує себе справами житейськими, щоб догодити військовому старшині. 
<p>5 А якщо хтось навіть докладає зусиль, то не дістає вінка, якщо незаконно буде прагнути. 
<p>6 Працьовитому землеробові першому належить насититися від плодів (урожаю). 
<p>7 Зважай (розумій) про що я оповідаю. Нехай же подасть тобі Господь добрий глузд на все. 
<p>8 Пам‘ятай Господа Ісуса Христа з насіння Давидового, воскреслого з мертвих, за моєю Євангелією. 
<p>9 За котру я страждаю аж навіть до ув’язнення, мовби злочинець; але для слова Божого немає кайданів. 
<p>10 А тому я все переношу заради вибраних, щоб вони також одержали порятунок у Христі Ісусі з вічною славою. 
<p>11 Вірне слово: Якщо ми з Ним померли, то й оживемо з Ним! 
<p>12 Якщо терпимо, то з Ним також царювати будемо; якщо зречемося, то Він зречеться нас. 
<p>13 Якщо ми невірні, Він завжди вірний; бо Себе зректися не може. 
<p>14 Оце нагадуй, заклинаючи перед Господом не приставати на суперечки, що зовсім не служить на користь, а на збентеження слухачам. 
<p>15 Старайся виявити себе перед Богом гідним, працівником бездоганним, який добре навчає слову істини. 
<p>16 А непристойного марнослів‘я уникай; бо вони ще більше будуть мати успіх у нечесті. 
<p>17 І слово їхнє, мов рак, буде поширюватися. Отакі Гіменей та Філіт, 
<p>18 Котрі відступили од істини, кажучи, що воскресіння уже було, і руйнують у деяких віру. 
<p>19 Але тверда основа Божа стоїть, маючи печать оцю: спізнав Господь Своїх; і: нехай же відступить од неправди кожний, що сповідує ймення Господнє. 
<p>20 Бо у великім домі є посуд не лише золотий та срібний, а також дерев‘яний та глиняний; і один посуд для почесного використання, а інший для низького. 
<p>21 Отож, хто буде чистий від цього, той буде посудиною на честь, освяченим і вельми необхідним Володареві, придатним на всіляку добру справу. 
<p>22 Юнацьких пристрастей уникай, а тримайся правди, віри, любови, миру з усіма, що прикликають Господа від чистого серця. 
<p>23 Від нерозумних і нерозважливих змагань ухиляйся, знаючи, що вони породжують сварки; 
<p>24 Бо слуга Господній не мусить сваритися, але має бути привітним до всіх, навчальним, і незлобливим. 
<p>25 Що сумирно наставляє супротивників, чи не дасть їм Бог каяття, щоб істину спізнали. 
<p>26 Щоб вони звільнилися від сіті диявола, котрий упіймав їх і підкорив своїй волі. 
<h4>2 Тимофія 3 Зіпсовані звичаї в людей останнього часу. 
<p>1 Тож знай, що в останні дні настануть важкі часи. 
<p>2 Бо люди будуть самозакохані, стануть сріблолюбцями, гордими, зарозумілими, пихатими, зломовні, батькам непокірні, невдячні, нечестиві, недружелюбні;
<p>3 непримеренні, наклепники, запеклі, жорстокі, не любитимуть добра, 
<p>4 Зрадники, нахабні, набундючені, більше ласолюбні, аніж Боголюбні, 
<p>5 Котрі мають вигляд благочестя, але сили його зреклися. Від отаких ухиляйся. 
<p>6 До цих належать ті, котрі немовби крадькома заходять у доми та зводять жінок, що потопають у гріхах, і котрих водять різноманітні похоті, 
<p>7 Які завжди навчаються і ніколи не можуть дійти до пізнання істини. 
<p>8 Як ото Янній та Ямврій чинили спротив Мойсеєві, так само й ці чинять спротив істині, люди розбещені розумом, невігласи у вірі. 
<p>9 Але вони замало сягнуть; бо їхній безум виявиться привселюдно, як ото й з тими сталося. 
<p>10 Але ти пішов слідом за мною у вченні, у житті, розважливості: вірі, великодушності, любові, в терпінні, 
<p>11 У переслідуваннях, стражданнях, котрих я спізнав в Антіохії, в Іконії, у Лістрах; котрі переслідування я переніс, але від усіх визволив мене Господь. 
<p>12 Та й усі, хто бажає жити набожно, у Христі Ісусі, будуть зазнавати переслідувань. 
<p>13 А недобрі люди і облудники матимуть успіх у лихому, зводячи в облуду і зведені будуть. 
<p>14 А ти будь у тому, чого навчений і що тобі довірено, відаючи, ким ти навчений; 
<p>15 Причому, ти ж бо з дитинства знаєш Святе Письмо, котре може зробити тебе мудрим для спасіння вірою в Ісуса Христа.
<p>16 Усе Писання натхненне Божим Духом і корисне для навчання, для викриття, для виправлення, для виховання у праведності; 
<p>17 Нехай же буде досконалий Божий чоловік, для всілякої доброї справи готовий. 
<h4>2 Тимофія 4 Останні умовляння, Павло передчуває смерть. 
<p>1 Отож, закликаю тебе перед Богом і Господом (нашим) Ісусом Христом, Котрий буде судити живих і мертвих у з‘явленні Його і Царства Його; 
<p>2 Проповідуй Слово, наполягай у певний час і поза певним часом, викривай, забороняй, умовляй з усіляким довготерпінням і навчанням. 
<p>3 Тому що настане час, коли справжнього вчення приймати не будуть, але за своїми похотями вибиратимуть собі навчителів, котрі будуть лестити слухові; 
<p>4 І від істини відвернуть слух, і будуть схильні до байок. 
<p>5 Але ти будь пильним у всьому, долай скорботи, звершуй справу благовісника, виконуючи служіння твоє. 
<p>6 Бо я вже стаю пожертвою, і час мого відходу настав. 
<p>7 Я боровся вперто й терпляче, діяння звершив, віру зберіг. 
<p>8 А зараз готується мені вінець правди, котрого мені дасть Господь, праведний Суддя, того дня, і не лише мені, але також усім, хто полюбив з‘явлення Його. 
<p>9 Постарайся прийти до мене якомога скоріше. 
<p>10 Бо Дімос залишив мене, полюбивши нинішній вік (світ), і пішов до Солуня, Крискент до Галатії, а Тит у Долматії, один Лука зі мною. 
<p>11 Марка візьми і приведи із собою, бо він мені потрібний для служіння. 
<p>12 А Тихика я послав до Ефесу. 
<p>13 Коли підеш, принеси фелонь (плаща), котрого я залишив у Троаді в Карпа, і книжки, особливо шкіряні (пергаментні). 
<p>14 Котляр Олександр накоїв чимало мені лиха. Нехай віддасть йому Господь за справами його! 
<p>15 Ти його остерігайся також, бо він вельми чинив спротив нашим словам. 
<p>16 При першій моїй обороні нікого не було зі мною, але всі мене залишили. Нехай же не зарахується їм. 
<p>17 А Господь постав переді мною, і зміцнив мене, щоб через мене утвердилося благовістя і почули всі погани; і я визволився з левових щелепів. 
<p>18 І визволить мене Господь від усякого лихого вчинку, і збереже для Свого Небесного Царства. Йому слава на віки вічні. Амінь. 
<p>19 Вітай Прискиллу й Акилу і дім Онисифора. 
<p>20 Ераст залишився в Коринті; а Трохима я залишив недужого у Мілеті. 
<p>21 Постарайся прийти до зими. Вітають тебе Еввул, і Пуд, і Лин, і Клавдія, і всі браття. 
<p>22 Господь Ісус Христос з духом твоїм. Благодать з вами. Амінь.
