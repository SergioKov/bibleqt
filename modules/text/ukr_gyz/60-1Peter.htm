<h2>Перше Послання Петра</h2>

<h4>Петра 1 Християнське страждання зміцнює віру і веде до порятунку. 
<p>1 Петро, Апостол Ісуса Христа, переселенцям, розпорошеним у Понтії, Галатії, Каппадокії, Азії і Віфинії, вибраним. 
<p>2 Згідно з передбаченням Бога Вітця, освяченням від Духа на послух і на окроплення кров‘ю Ісуса Христа: нехай примножиться вам благодать та мир! 
<p>3 Благословенний Бог і Батько Господа нашого Ісуса Христа, що своєю великою милістю відродив нас до живої надії через воскресіння з мертвих Ісуса Христа, 
<p>4 До спадку нетлінного, чистого, нев‘янучого, що зберігається на небесах для вас, 
<p>5 Силою Божою через віру збережених для спасіння, котре готове прийти останнього часу. 
<p>6 Тіштеся з того, посумувавши трохи, якщо треба, від різних випробувань, 
<p>7 Щоб випробувана віра ваша виявилася вартіснішою золота, яке гине, хоча й вогнем випробуване, на похвалу, і честь, і славу у з‘явленні Ісуса Христа, 
<p>8 Котрого, не бачивши, проте любите, і Котрого, донині не бачивши, однак віруєте в Нього, радієте радістю невимовною і преславною, 
<p>9 Досягаючи кінця віри вашої – спасіння душ. 
<p>10 До цього спасіння належали пошуки і дослідження пророків, котрі провіщали про призначену вам благодать, 
<p>11 Досліджуючи, на котрий і на який час показував Дух Христа, що був у них, коли Він провіщав Христові страждання і наступну за ними славу;
<p>12 Їм відкрито було, що не їм самим, а нам вони прислуговувалися тим, що нині проповідується вам тими, які благовістили Євангелію Духом Святим, посланим з небес, у що бажають заглянути й Ангели. 
<p>13 А тому улюблені підпережіть рамена розуму вашого, і будьте пильні, досконало сподівайтеся на благодать, що вам дається у з‘явленні Ісуса Христа. 
<p>14 Як слухняні діти, не навертайтеся до попередніх похотей, як бувало через відсутність ведення вашого. 
<p>15 Але за прикладом Святого, що вас закликав, самі також будьте святими у всіх вчинках ваших; 
<p>16 Бо написано: Будьте святі, тому що Я святий. 
<p>17 І якщо ви називаєте Батьком Того, Котрий неупереджено судить кожного згідно із справами, то зі страхом перебувайте в часі мандрувань ваших; 
<p>18 Знаючи, що не тлінним сріблом чи золотом викуплені ви від марного життя, що передане вам від батьків, 
<p>19 А найдорожчою Кров‘ю Христа, як непорочного і чистого Ягняти, 
<p>20 Призначеного передніше утворення світу, що з‘явився останнім часом для вас; 
<p>21 Що увірували через Нього в Бога, Котрий воскресив Його з мертвих і дав Йому славу, щоб ви мали віру і надію на Бога, 
<p>22 Очистивши душі послухом перед істиною через Духа для нелицемірної братерської любови, постійно любіть один одного щирим серцем, 
<p>23 Як відроджені не від тлінного насіння, але від нетлінного, від слова Божого, живого, що живе вічно. 
<p>24 Бо всіляка плоть, – як трава, і всіляка слава людська, – мов квіт на траві: засохне трава, то й квіт її опаде; 
<p>25 Але Слово Господнє живе повіки; а це є те слово, котре вам проповідується. 
<h4>Петра 2 Про зростання у християнське спасіння. 
<p>1 Отож, відкинувши усіляку злобу і всілякий підступ та лицемірство й заздрість і всіляке лихослів‘я, 
<p>2 Як новонароджені немовлята полюбіть чисте словесне молоко, щоб від нього зрости на порятунок; 
<p>3 Бо ви спізнали, що добрий Господь. 
<p>4 Підійдіть до нього, до Каменя живого, котрим люди знехтували, але Богом вибраного, найдорожчого, 
<p>5 І самі, як живе каміння, споруджуйте із себе дім духовний, священство святе, аби приносити духовні пожертви, приємні для Бога через Ісуса Христа. 
<p>6 Бо сказано в Писанні: Ось, Я кладу на Сіоні каменя головного, наріжного, вибраного, найдорожчого, і хто вірує в Нього, не осоромиться. 
<p>7 Отож, Він для нас, віруючих, коштовність, а для невіруючих камінь, котрим знехтували будівничі, але котрий став наріжним каменем спотикання і каменем спокуси, 
<p>8 Об котрий вони спотикаються, не підкоряючись Слову, на що вони й були призначені. 
<p>9 Але ви – рід вибраний, царське священство, народ святий, люди, взяті у власність Божу, щоб сповіщати досконалості Того, Хто Покликав вас із пітьми до дивовижного Свого світла; 
<p>10 Колись не народ, а нині народ Божий; колись непомилувані, а нині помилувані. 
<p>11 Улюблені! Благаю вас як зайшлих і мандрівників, щоб ви ухилялися від пожадливостей плоті, що повстають на душу; 
<p>12 Щоб жити доброчинним життям поміж поганами, щоб вони за те, що лихословлять вас, мов злодіїв, забачивши добрі діяння ваші, прославили Бога у день відвідин. 
<p>13 Тож будьте покірні всілякому людському урядові, для Господа: Чи цареві, як верховній владі,
<p>14 Чи намісникам, що від нього наставлені для покарання злочинців і для заохочення доброчинців, – 
<p>15 Бо така є воля Божа, щоб ми, коли чинимо добро, затуляли вуста невігластву безумних людей, 
<p>16 Як вільні, а не так, як ті, що використовують волю для прикриття лихого, але як служники Божі. 
<p>17 Усіх поважайте, братство любіть, Бога бійтеся, царя шануйте. 
<p>18 Слуги, з усіляким страхом підкоряйтеся володарям, не лише добрим і лагідним, але й суворим. 
<p>19 Бо те угодне Богові, якщо хтось, не забуваючи Бога, терпить скорботи, страждаючи несправедливо. 
<p>20 Бо яка то похвала, коли ви терпите, як б‘ють вас за провини? Але якщо вчиняєте добро і страждаєте, це приймається Богом. 
<p>21 Власне, ви для цього покликані; тому що й Христос постраждав за нас, залишивши нам приклад, щоб ми йшли Його слідами. 
<p>22 Котрий не вчинив жодного гріха, і не було знайдено лестощів у Його устах. 
<p>23 Коли Його лихословили, Він не лихословив навзаєм; страждаючи, не погрожував, але залишив те Судді Праведному; 
<p>24 Він гріхи наші Сам підніс Тілом Своїм на дерево, щоб ми, звільнившися від гріхів, жили для правди: ранами Його ви уздоровилися. 
<p>25 Бо ви були, як вівці заблуклі, не маючи пастиря; але зараз повернулися до Пастиря і Охоронця ваших душ. 
<h4>Петра 3 Слово до одружених. 
<p>1 Так само й ви, дружини чоловіків підкоряйтеся своїм чоловікам, щоб навіть ті із них, котрі не підкоряються слову, поведінкою своїх дружин без слова надбані були, 
<p>2 Коли побачать ваше чисте життя у страхові Божому. 
<p>3 Нехай же буде прикрасами вашими не зовнішнє заплітання волосся, не золоті оздоби, чи ошатне вбрання, 
<p>4 Але утаємничена людина в серці у нетлінній красі упокореного і мовчазного духа, що вельми дороге перед Богом. 
<p>5 Бо колись ті ж таки святі дружини, що сподівалися на Бога, оздоблювали себе, підкоряючись своїм чоловікам: 
<p>6 Так Сарра підкорялася Авраамові, називаючи його володарем; а ви – доньки її, якщо добро будете чинити і не зазнаватимете збентеження від жодного страху. 
<p>7 Так само й ви, чоловіки, – поводьтеся доброчинно з дружинами, немов із найнетривкішою посудиною, виявляючи їм честь, як співспадкоємцям щасливого життя, щоб не було вам перешкод у молитвах.
<p>8 Нарешті будьте всі однодумцями, співчутливі один до одного, любіть, як браття милосердні, дружелюбні, при доброму глузді;
<p>9 Не платіть злом за зло, або ж лайкою за лайку; навпаки, благословляйте, знаючи, що ви для того покликані, щоб успадкувати благословення. 
<p>10 Бо хто любить життя і хоче бачити добрі дні, нехай утримує язика свого від лихого і уста свої від лукавих слів, 
<p>11 Ухиляйся від злого і чини добро, шукай миру і йди до нього; 
<p>12 Тому що очі Господа звернені до праведних і вуха Його – до молитви їхньої, зате обличчя Господнє супроти тих, що вдаються до лихого, щоби винищити їх на землі. 
<p>13 І хто заподіє вам лихо, якщо ви будете ревно ставитися до добра? 
<p>14 А якщо й страждаєте за правду, то ви блаженні, а страху їхнього не бійтеся і не бентежтеся. 
<p>15 Господа Христа святіть у серцях ваших і будьте завжди готові дати відповідь кожному, хто вимагатиме оповіді про вашу надію, з лагідністю і страхом. 
<p>16 Майте добру совість, щоб тим, за що лихословлять вас, як злодіїв, були посоромлені ті, котрі ганьблять ваше добре життя у Христі. 
<p>17 Бо, якщо угодно волі Божій, краще постраждати за добрі справи, аніж за лихі. 
<p>18 Тому що Христос також одного разу постраждав за гріхи наші, аби привести нас до Бога, праведник за неправедних, був убитий у плоті, проте ожив духом, 
<p>19 Котрим Він, зійшовши, проповідував духам в ув‘язненні. 
<p>20 Колись непокірним Божому довготерпінню, що наджидало їх, за днів Ноя, в часи спорудження Ковчега, у котрому небагато, тобто, вісім душ, врятувалися від води. 
<p>21 Так само й нас нині подібне до цього прообразу хрещення, не тілесної нечистоти обмивання, але обіцянка Богові доброї совісті, врятує воскресінням Ісуса Христа. 
<p>22 Котрий знову піднявся на небо і нині є праворуч Бога і Котрому підкорилися Ангели і влади, і сили. 
<h4>Петра 4 Благословенний вплив страждань на життя віруючих. 
<p>1 Отож, як Христос постраждав за нас плоттю, так само ви також озбройтеся тією ж думкою; бо той, що страждає плоттю, перестає грішити. 
<p>2 Щоб решту часу у плоті жити вже не за людськими похотями, але з волі Божої. 
<p>3 Бо досить, що ви в минулому житті вчиняли з волі поганської, віддаючись нечистотам, похотям розпусти, пожадливости, пияцтву, в об‘їданні їжею і безглуздому ідолослужінні; 
<p>4 Тому вони й дивуються, що ви не берете участі з ними у тій же розпусті, і лихословлять вас; 
<p>5 Вони дадуть відповідь Тому, Хто судитиме невдовзі живих і мертвих. 
<p>6 Бо для того й мертвим проповідувалася Євангелія, щоб вони могли, прийнявши суд людський плоттю, жити по-Божому духом. 
<p>7 А втім, наблизився кінець. Тож будьте розважливі і пильнуйте в молитвах! 
<p>8 А найперше з-поміж усього, майте щиру любов один до одного, тому що любов багато гріхів покриває; 
<p>9 Будьте гостинні один до одного без нарікання; 
<p>10 Служіть один одному, кожний тим даром, котрого одержав, як ревні будівничі дому різноманітної Божої благодаті. 
<p>11 Чи повідує хтось, повідуй як слова Божі; чи служить хтось, служи в силі, котру дає Бог, щоб у всьому прославлявся Бог через Ісуса Христа, Котрому слава і держава навіки віків. Амінь. 
<p>12 Улюблені! Вогненної спокуси, що посилається вам для випробування, не цурайтеся, немов пригоди для вас дивної. 
<p>13 Та оскільки ви берете участь у Христових стражданнях, радійте, а також у з‘явленні слави Його зрадієте, торжествуючи. 
<p>14 Якщо лихословлять вас за ймення Христове, то ви блаженні, бо Дух Слави, Дух Божий спочиває на вас: тими Він паплюжиться, а вами прославляється. 
<p>15 Тільки ж нехай ніхто з вас не постраждає, як убивник, чи злодій, чи грабіжник, або як розбійник, що зазіхає на чуже: 
<p>16 А коли як християнин, то не соромся, але прославляй Бога за такий талан. 
<p>17 Бо час уже розпочатися судові з дому Божого; а якщо передніше з нас розпочнеться, то який кінець у тих, що не підкоряються Євангелії Божій? 
<p>18 І якщо праведник заледве рятується, то нечестивий і грішний де з‘явиться? 
<p>19 Тому ті, хто страждає з волі Божої, нехай віддадуть Йому, як вірному Творцеві, душі свої, займаючись доброчинством. 
<h4>Петра 5 Сам Бог зміцнить і вчинить непохитними віруючих. 
<p>1 Пастирів ваших благаю я, співпастир і свідок страждань Христових і співучасник у славі, котра має відкритися: 
<p>2 Пасіть Божу отару, котра у вас, наглядаючи за нею не з примусу, але охоче і Богові угодно, не для мерзенної наживи, а ревно. 
<p>3 І не пануючи над спадком Божим, але показуючи взірець отарі, – 
<p>4 І коли з‘явиться Архипастир, ви одержите нев‘янучий вінець слави. 
<p>5 Так само й молодші підкоряйтеся старшим; і всі ви, підкоряючись один одному, одягніться в сумирну мудрість, тому що гордим Бог чинить спротив, а сумирним дає милість (благодать). 
<p>6 Тож покоріться під міцну руку Божу, нехай же піднесе вас свого часу; 
<p>7 Усі турботи ваші покладіть на Нього, бо Він піклується про вас. 
<p>8 Будьте тверезі, пильнуйте, тому що супротивник ваш – диявол, ходить, мов ривучий лев, що шукає, аби когось поглинути; 
<p>9 Чиніть спротив йому твердою вірою, знаючи, що подібні страждання трапляються й з братами вашими у світі. 
<p>10 А Бог усієї благодаті, що покликав нас у вічну славу Свою Христом Ісусом, Сам, після недовгого страждання вашого, нехай звершить вас досконалими, утвердить, зміцнить, і вчинить непохитними. 
<p>11 Йому слава і держава навіки вічні. Амінь. 
<p>12 Оце коротенько написав я вам через Силуана, вірного, як сподіваюся, вашого брата, щоб упевнити вас, утішаючи і свідкуючи, що це істинно благодать Божа, у котрій ви стоїте. 
<p>13 Вітає вас вибрана, так само, як ваша, церква у Вавилоні і Марко, син мій. 
<p>14 Вітайте один одного поцілунком любови. Мир вам усім у Христі Ісусі. Амінь. 
