<h2>Книга Святого Івана Богослова - Одкровення</h2>

<h4>Одкровення 1 <span class="prim_h6">Щасливий, хто читає і слухає слова цього пророцтва. </span>
<p>1 Одкровення Ісуса Христа, котре дав Йому Бог, аби показати слугам Своїм, що невдовзі статися має. І Він показав, пославши його через Ангела Свого служникові Своєму Іванові, 
<p>2 Котрий засвідчував Слово Боже і свідчення Ісуса Христа, і що він бачив. 
<p>3 Блаженний, хто читає і слухає слова пророцтва цього і дотримується написаного в ньому; бо час близький. 
<p>4 Іван – семи церквам, що в Азії: Благодать вам і мир від Того, Котрий є і був і йде, і від семи духів, що є перед престолом Його, 
<p>5 І від Ісуса Христа, Котрий є свідок вірний, первісток, народжений із мертвих і володар царів земних. Йому, що полюбив нас і обмив нас від гріхів наших кров‘ю Своєю, 
<p>6 Що вчинив нас царями і священиками Богові і Батькові Своєму, слава і держава навіки віків! Амінь. 
<p>7 Ось, іде з хмарами, і побачить Його всіляке око, а також ті, що пронизали Його; і заридають перед Ним усі племена земні. Так, амінь. 
<p>8 Я – Альфа і Омега, початок і кінець, говорить Господь, Котрий є і був, і йде, Вседержитель. 
<p>9 Я, Іван, брат ваш і співучасник у скорботі і в царстві, і в терпінні Ісуса Христа, був на острові, що Патмосом зветься, за Слово Боже і за свідчення Ісуса Христа. 
<p>10 Я був у Дусі недільного дня і чув позаду себе дужий голос, неначе сурми, котрий промовляв: Я – Альфа і Омега, Перший і Останній; 
<p>11 Те, що бачиш, запиши у книгу, і пошли церквам, що в Азії: до Ефесу, і до Смирни, і до Пергаму, і до Тіятирів, і до Сард, і до Філадельфії, і до Лаодикії. 
<p>12 Я обернувся, аби побачити, чий голос, що говорив зі мною, і, обернувшися, побачив сім золотих світильників, 
<p>13 І посеред семи світильників схожого на Сина Людського, одягненого в подир і підперезаного попід груди поясом золотим. 
<p>14 Голова Його і волосся білі, наче біла вовна, як сніг; і очі Його – мов полум‘я вогню; 
<p>15 І ноги Його подібні до очищеної бронзи, немов розжарені в печі; і голос Його – як легіт великої води; 
<p>16 Він тримав у правиці Своїй сім зірок, і з уст Його виходив меч двосічний; і обличчя Його – мов сонце, що сяє в силі своїй. 
<p>17 І коли я побачив Його, то упав до ніг Йому, як мертвий. І Він поклав на мене правицю Свою і сказав мені: Не бійся; Я – Перший і Останній, 
<p>18 І живий; і був мертвий, і ось, живий навіки вічні, амінь, і маю ключі від аду й смерти. 
<p>19 Тож напиши, що ти бачив, і що є, і що буде по цьому. 
<p>20 Таємниця семи зірок, котрі ти бачив у правиці Моїй, і семи світильників є оця: Сім зірок – Ангели семи церков; а сім світильників, котрі ти бачив – сім церков. 
<h4>Одкровення 2 <span class="prim_h6">Послання до Ефеської Церкви. </span>
<p>1 Ангелові Ефеської Церкви напиши: Так говорить Той, що тримає сім зірок у правиці Своїй, що ходить посеред семи свічників золотих: 
<p>2 Знаю справи твої, і працю твою, і терпіння твоє, і те, що ти не можеш зносити розбещених, і спізнав (випробував) тих, котрі називають себе Апостолами, а вони не такі, і переконався, що вони облудники; 
<p>3 Ти чимало вистраждав і маєш терпіння, і для ймення Мого трудився і не знесилювався. 
<p>4 Але маю супроти тебе те, що ти залишив першу любов твою. 
<p>5 Отож, пригадай, звідки ти впав, і покайся, і чини перші справи; а коли не так, то невдовзі прийду до тебе і зсуну світильника твого з місця його, якщо не покаєшся. 
<p>6 А втім, добре в тобі те, що ти ненавидиш учинки Николаїтів, котрі Я також ненавиджу. 
<p>7 Хто має вуха, нехай чує, що Дух промовляє церквам: Переможному дам споживати від дерева життя, котре посеред раю Божого. 
Послання до Смирненської церкви. 
<p>8 І Ангелові Церкви у Смирні напиши: Так говорить Перший і Останній, Котрий був мертвий, і ось, живий: 
<p>9 Знаю твої справи, і горе, і вбогість, – а втім, ти багатий, – і лихослів‘я від тих, котрі мовлять про себе, що вони юдеї, а вони не такі, але – збіговисько сатанинське. 
<p>10 Але не бійся нічого, що ти мусиш витерпіти. Ось, диявол буде кидати декого з вас до в‘язниці, щоб вас випробувати, і будете мати скорботу десять днів. Будь вірним до смерти, і дам тобі вінець життя. 
<p>11 Той, що має вухо чути, нехай чує, що Дух промовляє до церков: Переможний не зазнає шкоди від другої смерти. 
Послання до Пергамської Церкви. 
<p>12 І Ангелові Пергамської Церкви напиши: Так говорить Той, що має гострого двосічного меча: 
<p>13 Знаю твої справи, і що ти замешкав там, де престол сатани, і що неухильно пильнуєш ймення Моє, і не зрікся віри Моєї навіть за днів, коли у вас, де живе сатана, був убитий вірний Мій свідок Антипа. 
<p>14 Але маю дещо супроти тебе, тому що є у тебе там такі, що тримаються Валаамового учення, котрий навчив Балака звабити в спокусу синів Ізраїлевих, щоб вони їли ідоложертовне і вчиняли розпусту. 
<p>15 Бо в тебе також є прихильники вчення Николаїтів, котре Я ненавиджу. 
<p>16 Покайся! А якщо не так, то невдовзі прийду до тебе, і зітнуся з ними мечем уст Моїх. 
<p>17 Той, що має вухо чути, нехай чує, що Дух промовляє церквам: Переможному дам споживати утаємничену манну, і дам йому білого каменя і на камені написане нове ім‘я, котрого ніхто не знає, окрім того, хто одержує. 
Послання до Тіятирської Церкви. 
<p>18 І Ангелові Церкви у Тіятирах напиши: Так говорить Син Божий, у Котрого очі, – як полум‘я вогненне, і ноги схожі на очищену бронзу. 
<p>19 Знаю твої справи, і любов (милосердя), і служіння, і віру, і терпіння твоє, і те, що останні твої діяння більші від перших. 
<p>20 Але Маю супроти тебе дещо за те, що ти потураєш жінці Єзавелі, котра називає себе пророчицею, навчає і заводить в оману служників Моїх, чинити розпусту, та їсти від пожертв ідолам. 
<p>21 Я дав їй час покаятися за розпусту її, але вона не покаялася. 
<p>22 Ось, Я кину її на ложе, а тих, що вчиняли розпусту з нею, у велику скорботу, якщо не покаються за вчинки свої. 
<p>23 І дітей її уражу смертю, і спізнають усі церкви, що Я є Той, Хто досліджує серця і нутрощі; і віддам кожному з вас за вчинене вами. 
<p>24 А вам та іншим, що є в Тіятирах, що не мають цього вчення, і котрі не спізнали так званої глибини сатанинської, звіщаю, що не покладу на вас іншого тягаря; 
<p>25 Лише те, що вже маєте, міцно тримайте, аж доки прийду. 
<p>26 Хто перемагає і дотримується діянь Моїх до кінця, тому дам владу над поганами, 
<p>27 І буде пасти їх берлом залізним; мов посудини глиняні, вони будуть розбиті на друзки, як і Я дістав владу від Батька Мого; 
<p>28 І дам йому зорю вранішню. 
<p>29 Хто має вухо чути, нехай чує, що Дух промовляє церквам. 
<h4>Одкровення 3 <span class="prim_h6">Послання до Сардійської церкви. </span>
<p>1 І Ангелові Церкви в Сардах напиши: Так говорить Той, Хто має сім духів Божих, і сім зірок: Знаю твої справи; ти носиш ім‘я, наче живий, але ти мертвий. 
<p>2 Пильнуй, і зміцнюй те, що залишилось, що близьке до смерти; бо Я не бачу, що вчинене тобою було досконалим перед Богом Моїм.
<p>3 Пригадай, що ти прийняв і почув, і бережи, і покайся. А якщо не будеш пильнувати, то Я прийду до тебе, мов злодій, і ти не знатимеш, котрої години прийду на тебе. 
<p>4 А втім, у тебе в Сардах є декілька імен, котрі не опоганили шатів своїх і будуть ходити зі Мною у білих шатах, бо вони гідні. 
<p>5 Переможний зодягнеться у білі шати; і не зітру ймення його з Книги життя, і визнаю ім‘я його перед Вітцем Моїм і перед Ангелами Його. 
<p>6 Хто має вухо, нехай чує, що Дух промовляє Церквам. 
Послання до Філадельфійської церкви. 
<p>7 І Ангелові Церкви у Філадельфії напиши: Так говорить Святий, Істинний, що має ключа Давидового, Котрий відчиняє – і ніхто не зачинить, зачиняє – і ніхто не відчинить. 
<p>8 Знаю справи твої; ось Я, відчинив перед тобою двері, і ніхто не може зачинити їх; ти не вельми маєш сили, і зберіг слово Моє, і не зрікся ймення Мого. 
<p>9 Ось, Я вчиню, що із сатанинського збіговиська, з отих, що кажуть про себе, що вони юдеї, але в сутності не такі, а обманюють, – ось, Я вчиню те, що вони прийдуть і поклоняться перед ногами твоїми, і спізнають, що Я полюбив тебе. 
<p>10 А що ти зберіг слово терпіння Мого, то Я також збережу тебе від години спокуси, котра прийде на увесь світ, щоб випробувати усіх, що живуть на землі. 
<p>11 Ось, іду швидко; тримай міцно, що маєш, аби хтось не взяв вінця твого. 
<p>12 Переможного вчиню стовпом у храмі Бога Мого, і він уже не вийде назовні, і напишу на ньому ймення Бога Мого і ймення міста Бога Мого, Нового Єрусалиму, що сходить з неба від Бога Мого, і ймення Моє нове. 
<p>13 Хто має вухо, нехай чує, що Дух промовляє Церквам. 
Послання Лаодикійській Церкві. 
<p>14 І Ангелові Церкви у Лаодикії напиши: Так говорить Амінь, свідок вірний та істинний, початок творінь Божих; 
<p>15 Знаю твої справи; ти не холодний, ані гарячий; о, якби ти був холодний, або гарячий! 
<p>16 Та оскільки ти теплий, а не гарячий і не холодний, то вивергну тебе з уст Моїх. 
<p>17 Бо ти кажеш: Я багатий, розбагатів і не потребую нічого; а не відаєш, що ти нужденний (нещасний) і мізерний, і вбогий, і сліпий, і голий. 
<p>18 Раджу тобі купити у Мене золото, вогнем очищене, щоб ти розбагатів, і білі шати, щоб зодягнутися, і щоб не видно було ганьби наготи твоєї, маззю для очей намасти очі свої, аби бачити. 
<p>19 Кого Я люблю, тих викриваю і караю. Отож, будь ревним і покайся. 
<p>20 Ось, під дверима стою і стукаю: Якщо хтось зачує голос Мій і відчинить двері, зайду до Нього, і буду вечеряти з ним, і він зі Мною. 
<p>21 Переможному дам сісти зі Мною на престолі Моєму, як і Я переміг, і сів з Батьком Моїм на престолі Його. 
<p>22 Хто має вухо, нехай чує, що Дух промовляє Церквам. 
<h4>Одкровення 4 <span class="prim_h6">Бог, що сидить на престолі. </span>
<p>1 По цьому я глянув, і ось, двері розчинені на небо; і той самий голос, котрого я чув, неначе звук сурми, що говорив зі мною, сказав: Піднімися сюди, і покажу тобі, що має статися після цього. 
<p>2 І тієї ж миті я був у дусі; і ось, престол стояв на небі, і на престолі був Сидячий; 
<p>3 І Цей, що сидів, був схожий з вигляду на камінь яспис та сардис; і там була веселка довкола престолу, схожа виглядом на смарагд. 
<p>4 А довкола престолу двадцять чотири престоли; а на престолах бачив я сидячих двадцять чотири старці, котрі одягнуті були в білі шати і мали на головах своїх золоті вінці. 
<p>5 І від престолу виходили блискавиці і громи, і голоси, і сім світильників вогненних горіли перед престолом, котрі є сім духів Божих.
<p>6 І перед престолом море скляне, на кришталь подібне; і посеред престолу, і довкола престолу чотири тварини з багатьма очима попереду і позаду. 
<p>7 І перша тварина була схожа на лева, і друга тварина схожа на теля, і третя тварина мала обличчя, мов людина, і четверта тварина схожа на орла у л'еті. 
<p>8 І кожна із чотирьох тварин мала по шість крил довкола, а всередині вони виповнені очима, і ні вдень, ні вночі не мають спочину, промовляючи: Свят, свят, свят Господь, Бог Вседержитель, Котрий був, є і йде. 
<p>9 І коли тварини складають славу і честь, і подяку Тому, що Сидить на престолі, що живе віки вічні, 
<p>10 Тоді двадцять чотири старці падають перед Сидячим на престолі і поклоняються Тому, Хто живе віки вічні, і складають вінці свої перед престолом та кажуть:
<p>11 Достойний Ти, Господе, прийняти славу, і честь, і силу, бо Ти утворив усе, і все з волі Твоєї існує та утворене. 
<h4>Одкровення 5 <span class="prim_h6">Книга, запечатана сімома печатями. </span>
<p>1 І бачив я у правиці Сидячого на престолі книгу, написану всередині й назовні, запечатану сімома печатями. 
<p>2 І бачив я Ангела дужого, що проголошував гучним голосом: Хто гідний розгорнути цю книгу і зняти печаті її? 
<p>3 І ніхто не міг, ні на небі, ні на землі, ні під землею, розгорнути цю книгу, ані зазирнути до неї. 
<p>4 І я вельми плакав через те, що нікого не знайшлося гідного розгорнути і читати цю книгу, і навіть зазирнути до неї. 
<p>5 І один із старців сказав мені: Не плач, ось Лев, що з коліна Юдиного, корінь Давидів, переміг і може розгорнути цю книгу і зняти сім печатей з неї. 
<p>6 І я глянув, – і ось, посеред престолу і чотирьох тварин і посеред старців стоїть Агнець, наче закланний, і що має сім рогів і сім очей, котрі є сім духів Божих, посланих на всю землю. 
<p>7 І Він прийшов і взяв книгу з правиці Сидячого на престолі. 
<p>8 І коли Він узяв книгу, то чотири тварини і двадцять чотири старці упали перед Агнцем, маючи кожний гусла і золоті чаші, повнісінькі духмяностей, що є молитви святих; 
<p>9 І співають нову пісню, кажучи: Гідний Ти взяти книгу і відкрити печаті на ній; бо Ти був закланний, і кров‘ю Своєю викупив нас Богові з усілякого роду, і мов, і народу, і племени, 
<p>10 І вчинив їх царями і священиками Богові нашому; і вони будуть царювати на землі. 
<p>11 І я бачив, і чув голос багатьох Ангелів довкола престолу і тварин, і старців, і число їх було десять тисяч раз по десять тисяч і тисячі тисяч, 
<p>12 Котрі промовляли дужим голосом: Достойний Агнець закланний прийняти силу, і багатство, і премудрість, і могутність, і честь, і славу, і благословення. 
<p>13 І всіляке створіння, що було на небі, і на землі, і під землею, і на морі, і все, що в них, чув я, проголошувало: Сидячому на престолі і Агнцеві благословення, і честь, і слава, і держава навіки вічні. 
<p>14 І чотири тварини казали: Амінь. І двадцять чотири старці упали і поклонилися Тому, Хто живе віки вічні. 
<h4>Одкровення 6 <span class="prim_h6">Перша печатка – вершик на білому коні. </span>
<p>1 І я бачив, що Агнець зняв першу із семи печаток, і я почув одну із тварин, котра говорила неначе громовим голосом: Іди і дивися! 
<p>2 Я глянув, і ось, кінь білий, і на ньому вершник, що має лука, і дано йому вінець, і вийшов він, як переможний, і щоб перемогти. 
<p>3 І коли Він зняв другу печатку, я чув другу тварину, яка говорила: Іди і дивися! 
<p>4 І вийшов другий кінь, рудявий, і сидячому на ньому дано взяти мир від землі, та щоб убивали один одного; і дано йому великого меча. 
<p>5 І коли Він зняв третю печатку, я чув третю тварину, що говорила: Іди і дивися. Я глянув, і ось, кінь вороний, і на ньому вершник, що мав у руці своїй мірку. 
<p>6 І чув я голос осередь чотирьох тварин, який казав: Мірка пшениці за динарій, і три мірки ячменю за динарій; а єлею і вина не пошкоджуй. 
<p>7 І коли Він зняв четверту печатку, я чув голос четвертої тварини, що казала: Іди і дивися. 
<p>8 І я глянув, і ось, кінь буланий, і на ньому вершник, на якому ім‘я “смерть”; і ад слідував за ним, і дано їм владу над четвертою частиною землі – умертвляти мечем, і голодом, і моровицею, і звірями земними. 
<p>9 І коли Він зняв п‘яту печатку, я побачив під жертовником душі убитих за слово Боже і за свідчення, котре вони мали. 
<p>10 І заволали вони дужим голосом, кажучи: Аж доки, Володарю святий та істинний, не судитимеш, і не чиниш помсти тим, що живуть на землі, за кров нашу? 
<p>11 І дано було кожному з них білі шати, і сказано їм, щоб вони заспокоїлися ще на короткий час, аж доки й співробітники їхні, і брати їхні, котрі будуть забиті, так само, як вони, доповнять число. 
<p>12 І коли Він зняв шосту печатку, я глянув, і ось, стався великий землетрус, і сонце потьмяніло, як волосяниця, і місяць став, наче кров; 
<p>13 І зорі небесні попадали на землю, немов смоковниці, потрушені дужим вітром, скидають недозрілі плоди свої; 
<p>14 І небо утаємничилось, згорнувшись, як сувій; і всіляка гора та острів зсунулися зі своїх місць;
<p>15 І царі земні, і вельможі, і багаті, і тисяцькі, і сильні, і всілякий раб, і всілякий вільний сховалися в печери і в ущелини гір; 
<p>16 І кажуть горам і камінню: Упадіть на нас і сховайте нас від обличчя Сидячого на престолі і від гніву Агнця; 
<p>17 Бо прийшов великий день гніву Його, і хто встояти може? 
<h4>Одкровення 7 <span class="prim_h6">Перед зняттям сьомої печатки – печатка на чолах служників Божих. </span>
<p>1 І по цьому бачив я чотирьох Ангелів, що стояли на чотирьох кутах землі, і тримали чотири вітри землі, щоб вітер не віяв ні на землю, ні на море, ані на жодне дерево. 
<p>2 І бачив я іншого Ангела, що виходив зі сходу сонця і мав печатку Бога живого. – І вигукнув він дужим голосом до чотирьох Ангелів, котрим дано шкодити землі та морю, кажучи: 
<p>3 Не чиніть шкоди ні землі, ні морю, ні деревам, аж доки не покладемо печатки на чолах служників Бога нашого. 
<p>4 І чув я число тих, що мали печатку на чолі: таких, що з печатками на чолі було сто сорок чотири тисячі із усіх колін синів Ізраїлевих. 
<p>5 Із коліна Юдиного було з печатками на чолі дванадцять тисяч; із коліна Рувимового з печатками дванадцять тисяч, із коліна Ґадового з печатками дванадцять тисяч; 
<p>6 Із коліна Ашерового – дванадцять тисяч; із коліна Нефталимового – дванадцять тисяч; із коліна Манасіїного – дванадцять тисяч; 
<p>7 Із коліна Симеонового з печатками на чолі – дванадцять тисяч; із коліна Левиїного – дванадцять тисяч; із коліна Іссахарового – дванадцять тисяч; 
<p>8 Із коліна Завулонового – дванадцять тисяч з печатками; із коліна Йосипового – дванадцять тисяч; із коліна Веніяминового – дванадцять тисяч. 
<p>9 По цьому глянув я, і ось, великий натовп людей, котрих ніхто не міг порахувати, із усіх племен і родів, і народів, і мов стояв перед престолом і перед Агнцем у білих шатах і з пальмовими гілками в руках своїх. 
<p>10 І вигукували дужим голосом, кажучи: Порятунок Богові нашому, що сидить на престолі, і Агнцю! 
<p>11 І всі Ангели стояли довкола престолу і старців, і чотирьох тварин, і впали перед престолом на лиця свої, і поклонилися Богові, 
<p>12 Кажучи: Амінь! Благословення, і слава, і сила, і премудрість, і вдячність, і честь, і міць Богові нашому навіки віків! Амінь. 
<p>13 І, озвавшись, один із старців запитав мене: Оці зодягнені в білі шати, хто такі, і звідки прийшли?
<p>14 Я сказав йому: Ти знаєш, пане. І він сказав мені: Це ті, котрі прийшли від великої скорботи; вони обмили одежу свою і вибілили шати свої кров‘ю Агнця; 
<p>15 За це вони перебувають нині перед престолом Бога і служать Йому вдень і вночі у храмі Його, і Той, що сидить на престолі, буде жити в них; 
<p>16 Вони вже не зазнають голоду чи спраги, і не буде палити їх сонце і жодна спека; 
<p>17 Бо Агнець, Котрий серед престолу, буде пасти їх і водити їх до живих джерел води, і витре Бог всіляку сльозу з їхніх очей. 
<h4>Одкровення 8 <span class="prim_h6">Сьома печать – безгоміння. </span>
<p>1 І коли Він зняв сьому печатку, вчинилося безгоміння на небі, десь на півгодини. 
<p>2 І бачив я сім Ангелів, котрі стояли перед Богом; і дано їм сім сурм. 
<p>3 І прийшов ще один Ангел, і став перед жертовником, тримаючи золоту кадильницю; і дано було йому вельми багато ладану, щоб він із молитвами усіх святих приніс його на золотий жертовник, котрий був перед престолом. 
<p>4 І піднявся дим від ладану з молитвами святих від руки Ангела перед Богом. 
<p>5 І взяв Ангел кадильницю, і виповнив її вогнем із жертовника, і кинув на землю: і пролунали голоси, і громи, і блискавиці, і землетруси. 
<p>6 І сім Ангелів, що мали сім сурм, приготувалися сурмити. 
<p>7 І засурмив перший Ангел, і вчинився град і вогонь, змішані з кров‘ю, і впали на землю; і третина дерев згоріла, і вся трава зелена згоріла. 
<p>8 І засурмив другий Ангел, і неначе велика гора, що палала вогнем, обвалилася в море; і третина моря вчинилася кров‘ю. 
<p>9 І померла третина творінь, що жили у морі, і третина кораблів знищена. 
<p>10 І засурмив третій Ангел, і впала з неба велика зоря, що палала, мовби світильник, і рухнула на третину рік та на джерела води. 
<p>11 Ймення цій зорі “Полин”, і третина води стала, як полин, і багато людей померло від води, тому що вона стала гіркою. 
<p>12 І засурмив четвертий Ангел і уражена була третина сонця і третина місяця, і третина зір, аж так, що затьмарилася третина їхня, і третина дня не світла була, так само, як ніч. 
<p>13 І бачив я, і чув одного Ангела, що летів посеред неба і говорив дужим голосом: Горе, горе тим, що живуть на землі, від решти сурмових голосів трьох Ангелів, що будуть сурмити! 
<h4>Одкровення 9 <span class="prim_h6">П'ята сурма – сарана і ангели безодні. </span>
<p>1 І засурмив п‘ятий Ангел, і я побачив зорю, що з неба упала на землю, і дано було їй ключа від колодязя безодні; 
<p>2 Вона відчинила колодязя безодні, і вийшов дим із колодязя, як дим із великої печі; і потьмарилося сонце і повітря від диму з колодязя. 
<p>3 І з диму вийшла сарана на землю, і дано було їй владу, яку мають земні скорпіони. 
<p>4 І сказано було їй, щоб не чинила шкоди траві земній і жодному зіллю і жодному дереві, а лише самим людям, котрі не мають печаті Божої на чолах своїх. 
<p>5 І дано їй не убивати їх, а тільки мучити п‘ять місяців; і муки від неї схожі на страждання від скорпіона, коли вжалить людину. 
<p>6 За тих днів люди будуть шукати смерти, але не знайдуть її; зажадають померти, але смерть утіче від них. 
<p>7 На вигляд свій сарана була схожа на коней, що налаштовані для бою; і на головах у неї наче вінці, схожі на золото, а обличчя її, – мов обличчя людські. 
<p>8 І волосся у неї, – мов коси в жінок, а зуби в неї були, як лев‘ячі; 
<p>9 На ній були панцері, наче панцері залізні, а шум від крил її – гуркіт від колісниць, коли багато коней мчать на битву. 
<p>10 У неї були хвости, мов у скорпіонів, і в хвостах її були жала; а влада її була – шкодити людям п‘ять місяців. 
<p>11 А царем над собою мала вона Ангела безодні; ім‘я йому єврейською Аваддон, грецькою Аполліон.
<p>12 Одне горе пройшло; ось, ідуть за ним ще два горя. 
<p>13 І засурмив шостий Ангел, і я почув один голос від чотирьох рогів золотого жертовника, який стояв перед Богом, 
<p>14 Що говорив шостому Ангелові, котрий мав сурму: Звільни чотирьох Ангелів, зв‘язаних біля великої ріки Єфрат. 
<p>15 І звільнені були чотири Ангели, приготовлені на годину, і день, і місяць, і рік, для того, щоб умертвити третину людей. 
<p>16 Число кінного війська було двадцять тисяч по десять тисяч, і я чув їхнє число. 
<p>17 Отак я бачив у видінні коней і тих, що сиділи на них, котрі мали на собі панцері вогняні, і гіяцинтові, і сірчані; голови у коней – як голови лев‘ячі, і з ротів їхніх виходив огонь, дим і сірка. 
<p>18 Від оцих трьох виразок, від вогню, диму і сірки, що виходили з їхнього рота, померла третина людей; 
<p>19 Бо сила коней була в їхньому роті і в їхніх хвостах; а хвости їхні були схожі на зміюк, і мали голови, і ними вони шкодили. 
<p>20 А інші люди, котрі не вмерли від цих виразок, не покаялися за вчинене руками своїми, аж так, щоб не поклонятися демонам, ані золотим, срібним, мідним, кам‘яним і дерев‘яним ідолам, котрі не можуть ні бачити, ні чути, ані ходити. 
<p>21 І не покаялися вони за вбивства свої, ні за чаклунства свої, ні за розпусту свою, ані за крадіжки свої. 
<h4>Одкровення 10 <span class="prim_h6">Ангел із розгорнутою книгою. </span>
<p>1 І бачив я іншого дужого Ангела, що сходив з неба, одягненого в хмару; над головою його була веселка; і обличчя його, мов сонце, і ноги його, як стовпи вогняні. 
<p>2 У руці в нього була книжка розгорнута. І поставив він праву ногу свою на море, а ліву на землю. 
<p>3 І вигукнув дужим голосом, як ривучий лев; і коли він вигукнув, тоді сім громів проговорили голосами своїми. 
<p>4 І коли сім громів проговорили голосами своїми, я хотів було написати; але почув голос із неба, який казав мені: Утаємнич, що повідали сім громів, і не пиши цього. 
<p>5 І Ангел, котрого я бачив, що стояв на морі і на землі, підняв руку свою до неба. 
<p>6 І присягався Тим, Хто живе вічні віки, Хто утворив небо і все, що на ньому, землю, і все, що на ній, і море, і все, що в ньому, що часу вже не буде; 
<p>7 Але за тих днів, коли проголосить сьомий Ангел, коли він засурмить, звершиться таємниця Божа, як Він благовістив служникам Своїм пророкам. 
<p>8 І голос, котрого я чув з неба, знову почав говорити зі мною, і сказав: Піди, візьми розгорнуту книжку з рук Ангела, який стоїть на морі і на землі. 
<p>9 І я пішов до Ангела і сказав йому: Дай мені книжку. Він сказав мені: Візьми і з‘їж її; вона буде гіркою в твоєму череві, але в устах твоїх буде солодка, як мед. 
<p>10 І взяв я книжку з рук Ангела, і з‘їв її; і вона в устах моїх була солодка, як мед; а коли з‘їв її, то гірко стало в череві моєму. 
<p>11 І сказав він мені: Тобі належить знову пророкувати перед багатьма народами і племенами, і мовами, і перед царями. 
<h4>Одкровення 11 <span class="prim_h6">Вимірювання храму. </span>
<p>1 І дано мені тростину, схожу на жезл, і сказано: Підведися і зміряй храм Божий і жертовника, і тих, що поклоняються в ньому; 
<p>2 А зовнішній двір храму залиши, не міряй його, бо він даний поганам: вони будуть топтати святе місто сорок два місяці. 
<p>3 І дам двом свідкам Моїм, і вони будуть пророкувати тисячу двісті шістдесят днів і будуть зодягнені у веретище. 
<p>4 Це є дві оливи і два світильники, котрі стоять перед Богом землі. 
<p>5 І якщо хтось захоче їх покривдити, то вогонь вийде з уст їхніх і пожере ворогів їхніх; якщо хтось захоче їх покривдити, той мусить бути убитий. 
<p>6 Вони мають владу зачиняти небо, щоб не йшов дощ на землю за днів пророцтва їхнього, і мають владу над водами перетворювати їх на кров, і вражати землю всілякою виразкою, коли тільки зажадають цього. 
<p>7 І коли скінчать вони свідчення своє, звір, що виходитиме з безодні, буде битися з ними, і переможе їх, і уб‘є їх, 
<p>8 І трупи їхні залишить на вулиці великого міста, котре духовно називається Содом і Єгипет, де й Господь наш розп‘ятий. 
<p>9 І багато з народів, і колін, і мов, і племен будуть дивитися на трупи їхні три дні з половиною і не дозволять покласти трупи їхні до гробів. 
<p>10 А ті, що живуть на землі, будуть радіти з цього та веселитися і пошлють дари один одному, тому що два пророки оці мучили мешканців землі. 
<p>11 Але після трьох днів з половиною, увійшов до них дух життя від Бога, і вони обидва стали на ноги свої, і великий страх запопав тих, котрі дивилися на них. 
<p>12 І почули вони з неба дужий голос, що казав їм: Підніміться сюди. І зійшли вони на небо на хмарі, і дивилися на них вороги їхні. 
<p>13 І тієї ж миті стався великий землетрус, і десята частина міста зруйнувалася, і загинуло під час землетрусу сім тисяч люду; а решта виповнилася жахом, і вони прославили Бога небесного. 
<p>14 Друге горе минуло! Ось, наближається третє горе. 
<p>15 І засурмив сьомий Ангел, і вчинилися на небі дужі голоси, що казали: Царство світу стало Царством Господа нашого і Христа Його, і буде царювати віки вічні.
<p>16 І двадцять чотири старці, що сидять перед Богом, на престолах своїх, упали на обличчя свої і поклонилися Богові; 
<p>17 Кажучи: Дякуємо Тобі, Господе, Боже Вседержителю, Котрий є і був, і приходиш, що Ти прийняв силу Свою велику і зацарював. 
<p>18 І розлютилися погани; і прийшов гнів Твій і час судити мертвих і віддати належне служникам Твоїм, пророкам, святим, і тим, що бояться ймення Твого, малим і великим, і погубити тих, що знищували землю. 
<p>19 І відкрився храм Божий на небі, і з‘явився ковчег заповіту Його у храмі Його; і вчинилися блискавиці і голоси, і громи, і землетруси, і великий град. 
<h4>Одкровення 12 <span class="prim_h6">Жінка і її немовля. Жінка зодягнена в сонце. </span>
<p>1 І з‘явилося на небі велике знамення: Жінка, зодягнена в сонце; під ногами у неї місяць і на голові вінець з дванадцяти зірок. 
<p>2 Вона мала у лоні дитину і кричала від болю і страждання пологів. 
<p>3 І друге знамення з‘явилося на небі: Ось, великий червоний дракон із сімома головами і десятьма рогами, і на головах його сім діадем. 
<p>4 Хвіст його стягнув з неба третину зірок і поскидав їх на землю. Дракон цей постав перед жінкою, котрій належало народити, щоб, як вона породить, зжерти її немовля. 
<p>5 І породила вона немовля чоловічої статі, котрому належить пасти всі народи берлом залізним; і піднесене було її дитя до Бога і до престолу Його. 
<p>6 А жінка втекла до пустелі, де приготовлено було для неї місце від Бога, щоб насичували її там тисячу двісті шістдесят днів. 
<p>7 І відбулася на небі війна: Михаїл і Ангели його воювали супроти дракона, і дракон та ангели його воювали супроти них. 
<p>8 Але не встояли, і не знайшлося уже для них місця на небі. 
<p>9 І повержено великого дракона, старожитнього змія, названого дияволом і сатаною, що зводить світ, повержено на землю, і ангели його повержені з ним. 
<p>10 І почув я дужий голос, що промовляв із неба: Нині настав порятунок і сила, і Царство Бога нашого, і влада Христа Його, тому що повержений наклепник братів наших, що вчиняв наклепи на них перед Богом нашим удень і вночі; 
<p>11 Вони перемогли його кров‘ю Агнця і словом свідчення свого, і не полюбили життя свого навіть до смерти. 
<p>12 Тож веселіться, небеса, а також ті, що замешкали на них! Горе мешканцям на землі і на морі. Тому що до вас зійшов диявол, маючи велику лють, відаючи, що небагато йому залишилося часу. 
<p>13 А коли дракон побачив, що повержений на землю, то почав переслідувати жінку, котра породила немовлятко чоловічої статі. 
<p>14 І дано було жінці двоє крил великого орла, щоб вона летіла в пустелю до свого місця від особи змія і там насичувалася упродовж часу, часів і половину часу. 
<p>15 І пустив змій із пащеки своєї слідом за жінкою воду, як ріку, щоб річка підхопила її. 
<p>16 Але земля допомогла жінці, і розкрила земля уста свої, і поглинула ріку, котру пустив дракон із пащеки своєї. 
<p>17 І знавіснів дракон на жінку, і пішов, щоб стати на борню з іншими від насіння її, що дотримуються заповідей Божих і мають свідчення Ісуса Христа. 
<h4>Одкровення 13 <span class="prim_h6">Два звірі сатани: антихрист і його пророк. </span>
<p>1 І став я на піску морському і побачив звіра, що виходив з моря, з сімома головами і десятьма рогами: На рогах його було десять діадем, а на головах його імена богохульні. 
<p>2 Звір, котрого я бачив, був схожий на барса; ноги у нього, як у ведмедя, а паща в нього, – як паща в лева; і дав йому дракон силу свою і престола свого і велику владу. 
<p>3 І бачив я, що одна з голів його, неначе смертельно поранена була, але вся смертельна рана уздоровлена. І дивувалася вся земля, стежачи за звіром; і вклонилися драконові, котрий дав владу звірові. 
<p>4 І поклонилися звірові, кажучи: Хто схожий на звіра цього і хто спроможний стати з ним на герць? 
<p>5 І дано було йому уста, що промовляли гордо і богохульно, і дано йому владу діяти сорок два місяці.
<p>6 І розтулив він уста свої для зневаги на Бога, щоб зневажити ймення Його і житло Його, і тих, що живуть на небі. 
<p>7 І дано було йому провадити війну зі святими і перемагати їх; і дано було йому владу над усіляким родом, і мовою, і народом. 
<p>8 І поклоняться йому всі, хто живе на землі, котрих імена не записані в книгу життя у Агнця, закланного від утворення світу. 
<p>9 Хто має вухо, нехай чує. 
<p>10 Хто веде в полон, той сам піде в полон; хто мечем убиває, тому самому належить бути убитому мечем. Тут терпіння і віра святих. 
<p>11 І побачив я другого звіра, що виходив із землі; він мав два роги, схожих на ягнячі, і промовляв, як дракон. 
<p>12 Він діє перед ним з усією владою першого звіра і примушує всю землю і тих, що живуть на ній, поклонятися першому звірові, у котрого смертельна рана зцілена; 
<p>13 І вчиняє великі ознаки, аж так, що вогонь сходить з неба на землю перед людьми. 
<p>14 І дивами, котрі дано було йому чинити перед звіром, він зводить тих, що живуть на землі, кажучи тим, що живуть на землі, щоб вони вчинили образ звіра, котрий має рану від меча і живий. 
<p>15 І дано йому було вкласти духа в образ звіра, щоб образ звіра і говорив, і діяв так, щоб убитий був кожний, хто не буде поклонятися образові звіра. 
<p>16 І він учинить усім – малим і великим, багатим і вбогим, вільним і рабам – знака на праву руку їхню, або на їхнє чоло, 
<p>17 І що нікому не можна буде ні купляти, ні продавати, окрім того, хто має цього знака, або ім‘я звіра, або число ймення його. 
<p>18 Тут мудрість. Хто має розум, той порахуй число звіра, бо це число людське: число його шістсот шістдесят шість. 
<h4>Одкровення 14 <span class="prim_h6">Агнець на горі Сіон. <p>144000 викуплених. </span>
<p>1 І глянув я, аж ось, Агнець стоїть на горі Сіон, і з Ним сто сорок чотири тисячі, у котрих ймення Батька Його написане на чолах. 
<p>2 І почув я голос із неба, немов легіт великої води, і наче погук гучного грому; і почув голос, мовби гуслярів, що грали на гуслах своїх, 
<p>3 Вони співають нову пісню перед престолом і перед чотирма тваринами і старцями, і ніхто не міг навчитися цієї пісні, окрім цих ста сорока чотирьох тисяч, викуплених од землі. 
<p>4 Це ті, котрі не осквернилися з жінками, бо вони дівичі (незаймані); це ті, котрі йдуть за Агнцем, куди б Він не пішов. Вони викуплені від людей, як первістки Богові і Агнцеві. 
<p>5 І в устах їхніх немає лукавства; вони непорочні перед престолом Божим. 
<p>6 І побачив я іншого Ангела, що летів серединою неба, котрий мав вічну Євангелію, аби благовістити мешканцям землі, і всілякому племені, і родові, і язикові, і народові; 
<p>7 І промовляв він дужим голосом: Побійтеся Бога і прославте Його, бо настала година Його суду; і поклоніться Творцеві неба і землі, і моря, й джерел води. 
<p>8 І другий Ангел летів услід за ним, кажучи: Упав, упав Вавилон, місто велике, тому що воно лютим вином блуду свого напоїло всі народи. 
<p>9 І третій Ангел рушив за ними, кажучи дужим голосом: Хто поклоняється звірові і образові його і приймає знака на чоло своє чи на руку свою, 
<p>10 Той буде пити вино лютости Божої, вино нерозведене, приготовлене в чаші гніву Його, і зазнає страждань в огні і сірці перед святими Ангелами і перед Агнцем. 
<p>11 І дим страждань їхніх буде підноситися од віку навіки і не матимуть спокою ні вдень, ані вночі ті, що поклоняються звірові і образові його, а також ті, що приймають обрис імені його. 
<p>12 Тут терплячість святих, що дотримуються заповідей Божих і віри в Ісуса. 
<p>13 І почув я голос із неба, що промовляв до мене: Напиши: Віднині блаженні мертві, що померли в Господі; так засвідчує Дух, вони заспокояться від праці своєї, і справи їхні йдуть слідом за ними. 
<p>14 І глянув я, і ось, біла хмара, а на хмарі сидить схожий на Сина Людського; на голові в Нього золотий вінець, а в руці його гострий серп.
<p>15 І вийшов інший Ангел із храму і вигукнув дужим голосом до сидячого на хмарі: Пусти серпа твого і пожни, тому що настала година жнив; бо жниво на землі дозріло. 
<p>16 І кинув сидячий на хмарі серпа свого на землю, і земля була пожнивована. 
<p>17 І інший Ангел вийшов із храму, що на небі, також із гострим серпом. 
<p>18 І інший Ангел, що мав владу над вогнем, вийшов од жертовника і з голосним криком вигукнув до того, що мав гострого серпа, кажучи: Пусти гострого серпа твого і позрізай грона винограду на землі, тому що достигли на ньому ягоди. 
<p>19 І кинув Ангел серпа свого на землю, і обрізав виноград на землі, і повкидав у велике чавило гніву Божого. 
<p>20 І потовчені ягоди в чавилі за містом, і потекла кров із чавила навіть до вуздечок кінських, на тисячу шістсот стадій. 
<h4>Одкровення 15 <span class="prim_h6">Загроза семи останніх виразок. Прославлення Агнця. </span>
<p>1 І побачив я інше знамення на небі, велике і дивовижне – сім Ангелів, що мали сім останніх покарань, котрими закінчувалася лють Божа. 
<p>2 І бачив я немовби скляне море, змішане з вогнем, і ті, що перемогли звіра і образ його, і обрис його і число ймення його, стоять на цьому скляному морі, тримаючи гусла Божі. 
<p>3 І співають пісню Мойсеєву, служника Божого, і пісню Агнця, кажучи: Великі і дивовижні справи Твої, Господе Боже Вседержителю! Праведні та істинні шляхи Твої, Царю святих! 
<p>4 Хто не злякається Тебе, Господе, і не прославить ймення Твого? Бо Ти єдиний святий. Усі народи прийдуть і поклоняться перед Тобою, бо відкрилися суди Твої. 
<p>5 І потому я глянув, і ось, відчинився храм скинії свідчення в небі, 
<p>6 І вийшли з храму сім Ангелів, що мали сім покарань, одягнені в чисту білу лляну одежу і підперезані під грудьми золотими поясами. 
<p>7 І одна із чотирьох тварин дала сімом Ангелам сім золотих чаш, виповнених гнівом Бога, що живе віки вічні. 
<p>8 І виповнився храм димом від слави Божої і від сили Його, і ніхто не міг зайти до храму, аж допоки не скінчилися сім покарань семи Ангелів. 
<h4>Одкровення 16 <span class="prim_h6">Чаші гніву Божого виливаються на землю. </span>
<p>1 І почув я із храму дужий голос, що промовляв до семи Ангелів: Ідіть, і вилийте сім чаш гніву Божого на землю. 
<p>2 Пішов перший Ангел і вилив чашу свою на землю: і вчинилися жорстокі і огидні рани гнійні на людях, що мали обриса звіра і поклонялися образові його. 
<p>3 Другий Ангел вилив чашу свою у море: і вчинилася кров, немов у мерця, і все живе у морі загинуло. 
<p>4 Третій Ангел вилив чашу свою в ріки і в джерела води: і вчинилася кров. 
<p>5 І почув я Ангела води, котрий казав: Праведний Ти, Господе, Котрий є і був, і Святий, тому що так судив; 
<p>6 За те, що вони пролили кров святих і пророків, Ти дав їм пити кров: вони гідні того. 
<p>7 І почув я іншого, від жертовника, який говорив: Так, Господе Боже Вседержителю, істинні і праведні суди Твої. 
<p>8 А четвертий Ангел вилив чашу свою на сонце: і дано було йому палити людей вогнем. 
<p>9 І палила людей страшна спека, і зневажили вони Ймення Бога, що має владу над цими покараннями, і не покаялися, аби прославити Його. 
<p>10 А п‘ятий Ангел вилив чашу свою на престол звіра; і стало царство його морочним, і вони кусали язики свої від страждання. 
<p>11 І зневажили вони Бога Небесного від страждань своїх і виразок своїх; і не покаялися за справи свої.
<p>12 А шостий Ангел вилив чашу свою у велику ріку Єфрат: і висохла в ній вода, щоб готовий був шлях царям від сходу сонячного. 
<p>13 І бачив я трьох духів нечистих, що були, мов жаби, котрі виходили з уст дракона і з уст звіра, і з уст лжепророка; 
<p>14 Це – демонські (бісівські) духи, що вчиняли ознаки: вони виходять до царів усього світу, щоб зібрати їх на битву того великого дня Бога Вседержителя. 
<p>15 Ось, іду, мов злодій; блаженний, хто пильнує і береже одежу свою, щоб не ходити йому голим, і щоб не бачили ганьби його! 
<p>16 І він зібрав їх на місце, що називається єврейською Армагеддон; 
<p>17 А сьомий Ангел вилив чашу свою у повітря; і з храму небесного від престолу озвався дужий голос, що проголосив: Сталося! 
<p>18 І вчинилися блискавиці, громи й голоси, і зчинився великий землетрус, котрого не було від того часу, як люди на землі: Такий землетрус! Такий великий! 
<p>19 І місто велике розпалося на три частини, і міста поганські упали, і Вавилон великий був згаданий перед Богом, щоб дати йому чашу вина лютости гніву Його. 
<p>20 І всілякий острів утік, і гір не стало; 
<p>21 І град завбільшки з талант, упав з неба на людей; і зневажили люди Бога за рани від граду, тому що виразка від нього була вельми важкою. 
<h4>Одкровення 17 <span class="prim_h6">Суд над великою блудницею. </span>
<p>1 І прийшов один із семи Ангелів, які мали сім чаш, і, розмовляючи зі мною, сказав мені: Підійди, я покажу тобі суд над великою блудницею, що сидить на багатьох водах. 
<p>2 Із нею чинили розпусту царі земні, і вином її розпусти упивалися ті, що мешкають на землі. 
<p>3 І повів мене в дусі у пустелю; і побачив я жінку, що сиділа на багровому звірові, виповненому іменами богохульними, з сімома головами і десятьма рогами. 
<p>4 А жінка була зодягнена в порфіру і багряницю, прикрашена золотом, коштовним камінням і перлами, і тримала золоту чашу в руці своїй, наповнену мерзотою і брудом розпусти її; 
<p>5 І на чолі в неї написане ім‘я: Таємниця, Вавилон великий, матір блудницям і мерзоті земній. 
<p>6 Я бачив, що жінка впилася кров‘ю святих і кров‘ю свідків Ісусових, і, бачивши її, здивувався дивовижжям великим. 
<p>7 І сказав мені Ангел: Чому ти дивуєшся? Я повідаю тобі таємницю цієї жінки і звіра, що носить її, і має сім голів та десять рогів, 
<p>8 Звір, котрого ти бачив, був, і нема його, і вийде з безодні, і піде на погибель; і здивуються ті, що живуть на землі, імена котрих не вписані в книгу життя від заснування світу, бачачи, що звір був, і нема його, і з‘явиться. 
<p>9 Тут розум, що має мудрість. Сім голів є сім гір, на котрих сидить жінка, 
<p>10 І сім царів, із котрих п‘ятеро упало, один є, а другий ще не прийшов і, коли прийде, не довго йому бути. 
<p>11 І звір, котрий був, і котрого нема, є восьмий, і з числа семи, і піде на погибель, 
<p>12 І десять рогів, котрі ти бачив, то є десять царів, котрі поки що не одержали царства, але приймуть владу царську із звіром, як царі, на одну годину; 
<p>13 Вони мають однакові думки і передадуть силу і владу свою звірові: 
<p>14 Вони будуть воювати супроти Агнця, і Агнець переможе їх, бо Він є Господь над панами і Цар царів, і ті, що з Ним, є прикликані, і вибрані, і вірні. 
<p>15 І говорить мені: Води, що ти бачив, де сидить блудниця, є люди, і народи, і племена, і мови; 
<p>16 І десять рогів, котрі ти бачив на звірові, ці зненавидять блудницю, і розорять її, і оголять, і плоть її будуть їсти, і спалять її в огні; 
<p>17 Тому що Бог поклав їм на серце виконати Його волю, маючи одну думку, і віддати царство їхнє звірові, аж доки не справдяться слова Божі. 
<p>18 А жінка, котру ти бачив, є велике місто, що царює над земними царями. 
<h4>Одкровення 18 <span class="prim_h6">Суд Божий над великою блудницею – Вавилоном. </span>
<p>1 Потому я бачив іншого Ангела, що сходив з неба і мав велику владу; земля освітилася від слави його. 
<p>2 І вигукнув він голосно, дужим голосом, кажучи: Упав, упав Вавилон, велика блудниця, став житлом демонів і прихистком всілякому нечистому духові, сховищем усілякої нечистої і огидної птахи; бо лютим вином розпусти своєї вона напоїла всі народи, 
<p>3 Царі земні чинили перелюб з нею, і купці земні розбагатіли від великих розкошів її. 
<p>4 І почув я інший голос із неба, що говорив: Вийди від неї, народе Мій, щоб вам не брати участі в гріхах її і не зазнати виразок її; 
<p>5 Бо гріхи її дійшли до неба, і Бог пригадав неправди її. 
<p>6 Заплатіть їй так, як вона сама сплачувала вам, і удвічі заплатіть їй за вчинками її; чашу, котру виповнила, виповніть їй удвічі. 
<p>7 Скільки прославляла вона себе і розкошувала, стільки ж заплатіть їй скорбот і муки. Бо вона говорить у серці своєму: Сиджу царицею, я не вдова і не побачу смутку! 
<p>8 Через це одного дня прийдуть виразки на неї, смерть, і плач, і голод, і буде спалена вогнем, тому що могутній Господь Бог, що судить її. 
<p>9 І заплачуть, і заридають за нею царі земні, що чинили перелюб і розкошували з нею, коли побачать дим від пожежі її, 
<p>10 Стоячи на віддалі од страху через муку її і говорячи: Горе, горе тобі, велике місто Вавилон, місто потужне! Бо суд твій прийшов однієї години. 
<p>11 І купці земні заплачуть і заридають за нею, тому що товарів їхніх ніхто вже не купляє, 
<p>12 Товарів золотих і срібних, і каміння коштовного, і перлів, і віссону, і порфіри, і шовку, і багряниці, і всілякого пахучого дерева, і всіляких виробів із слонової кістки, і всіляких виробів із дорогих дерев, з міді і заліза, і мармуру. 
<p>13 Кориці і шафрану, і мира, і ладану, і вина, і єлею, і борошна, і пшениці, і скотини, і овець, і коней, і колісниць, і рабів, і душ людських. 
<p>14 І плодів, жаданих для душі твоєї, не стало у тебе, і все тлусте і пишне віддалилося від тебе, – ти вже не знайдеш його. 
<p>15 Ті, що торгували усім цим, збагачуючись від неї, стануть віддалік од страху страждань її, і будуть плакати й ридати. 
<p>16 Кажучи: Горе, горе тобі, велике місто, зодягнене у віссон, і порфіру, і багряницю, оздоблене золотом, і камінням коштовним, і перлами. 
<p>17 Бо упродовж години загинуло таке багатство. І всі стернові, і всі ті, що плавають на кораблях, і всі мореплавці, і всі ті, що торгують на морі, стали віддалік, 
<p>18 І, побачивши дим від пожежі її, заволали, кажучи: Яке місто схоже на це місто велике! 
<p>19 І посипали попелом голови свої, і кричали, і плакали й ридали: Горе, горе тобі, місто велике, коштовностями котрого збагатилися всі, що мають кораблі на морі! Бо спорожніло упродовж години. 
<p>20 Радій з цього, небо, і святі Апостоли, і пророки, бо звершив Бог помсту вашу над ним. 
<p>21 І один потужний Ангел узяв камінь, схожий на велике жорно, і кинув у море, кажучи: З такою стрімкістю буде зруйнований Вавилон, велике місто, і вже не буде його. 
<p>22 І голоси тих, що грають на гуслах, і тих, що співають, і тих, що грають на сопілках, і тих, що сурмлять на сурмах в тобі уже не чутно буде; не буде уже в тебе жодного художника, жодного художнього витвору, і шуму від жорен уже не чутно буде в тобі; 
<p>23 І світло світильника вже не з‘явиться в тобі; і голосу нареченого і нареченої уже не буде чутно в тобі; бо купці твої були вельможами землі, і чаклунством твоїм зведені в оману всі народи. 
<p>24 І в ньому знайдено кров пророків, і святих, і всіх убитих на землі. 
<h4>Одкровення 19 <span class="prim_h6">Радість від осуду Вавилону. </span>
<p>1 Потому я почув на небі дужий голос, немов численного народу, котрий говорив: Алілуя! Порятунок і слава, і честь, і сила Господові нашому, 
<p>2 Бо справедливі і праведні суди Його! Тому що Він засудив ту велику розпусницю, котра розбестила землю перелюбом своїм, і помстився за кров служників Своїх від руки її. 
<p>3 І вдруге сказали: Алілуя! І дим її підносився навіки віків. 
<p>4 Тоді двадцять чотири старці і чотири тварини упали і поклонилися Богові, що сидів на престолі, кажучи: Амінь! Алілуя! 
<p>5 І голос від престолу долинув і сказав: Хваліть Бога нашого, всі служники Його, а також ті, що бояться Його, малі і великі. 
<p>6 І чув я, наче голос численного народу, немовби легіт великої води, неначе голос громів могутніх, що говорили: Алілуя! Бо зацарював Господь Бог Вседержитель. 
<p>7 Порадіймо і звеселімося, і прославимо Його; бо весілля Агнця вже настало, і дружина Його себе приготувала. 
<p>8 І дано було їй одягнутися у віссон чистий і білий; а віссон є праведність святих. 
<p>9 І сказав мені Ангел: Напиши: Щасливі, покликані на шлюбну вечерю Агнця. І сказав мені: Оці є справжні слова Божі. 
<p>10 Я упав до ніг його, аби поклонитися йому; але він сказав мені: Гляди, не роби цього; я співслужник тобі і братам твоїм, що мають свідчення Ісусове; Богові поклонися, бо свідчення Ісусове є дух пророцтва. 
<p>11 І побачив я відкрите небо, і ось, кінь білий, і сидячий на ньому зветься Вірний та Істинний, Котрий праведно судить і провадить війну. 
<p>12 Очі у Нього, мов полум‘я вогню, і на голові у Нього багато діадем; Він мав ймення написане, котрого ніхто не знав, окрім Нього Самого; 
<p>13 Він був одягнений в шати, зачервонені кров‘ю. Ймення Йому: Слово Боже. 
<p>14 І військо небесне йшло за Ним на конях білих, зодягнене у віссон білий і чистий. 
<p>15 А із уст Його виходить гострий меч, щоб ним уражати народи. Він пасе їх берлом залізним; Він топче чавило вина люті і гніву Бога Вседержителя.
<p>16 На шатах і на стегні Його написане ймення: Цар царів і Господь над володарями. 
<p>17 І побачив я одного Ангела, котрий стояв на сонці; і він вигукнув дужим голосом, кажучи всім птахам, що літали осередь неба: Летіть, збирайтеся на велику вечерю Божу, 
<p>18 Щоби пожерти тіла царів, тіла сильних, тіла тисяцьких, тіла коней і сидячих на них, тіла всіх вільних, і рабів, і малих, і великих. 
<p>19 І побачив я звіра, і царів земних, і військо їхнє, зібране, щоб стати на битву із Тим, що сидить на коні, і з військом Його. 
<p>20 І схоплений був звір і з ним лжепророк, що чинив дива перед ним, якими він звабив тих, що прийняли ознаку звіра і поклонялися його зображенню; обидвоє живими вкинуті в озеро вогненне, що горить сіркою; 
<p>21 А решта забита мечем Вершника, що на коні, котрий виходив із уст Його; і всі птахи наситилися їхніми тілами. 
<h4>Одкровення 20 <span class="prim_h6">Сатана закутий на тисячу літ. </span>
<p>1 І побачив я Ангела, що сходив з неба; і котрий мав ключа від безодні і великого ланцюга в руці своїй. 
<p>2 Він схопив дракона, змія стародавнього, котрий є диявол і сатана, і закував на тисячу літ. 
<p>3 І вкинув його у безодню, і замкнув його, і поклав над ним печатку, щоб уже не спокушав народи, аж доки не скінчиться тисяча літ, а потому він має бути звільнений на короткий час. 
Перше воскресіння і тисячолітнє царство Христа. 
<p>4 І побачив я престоли і сидячих на них, котрим дано було судити, і душі обезглавлених за свідчення Ісуса і за Слово Боже, котрі не поклонилися звірові, ані образові його, і не прийняли ознаки на чоло своє і на руку свою. Вони ожили і царювали із Христом тисячу літ. 
<p>5 А інші з померлих не ожили, аж доки не скінчиться тисяча літ. Це – перше воскресіння. 
<p>6 Щасливий і святий, хто має участь у воскресінні першому: над ними смерть друга не має влади, але вони будуть священиками Бога і Христа, і будуть царювати з Ним тисячу літ. 
<p>7 А коли скінчиться тисяча літ, сатана буде звільнений із в‘язниці своєї, і вийде спокушати народи, що знаходяться на чотирьох кутах землі, Ґоґа і Маґоґа, і збирати їх на битву; число їхнє – як пісок морський. 
<p>8 І вийшли на ширину землі і оточили стан святих і місто улюблене. 
<p>9 І впав огонь з неба від Бога і поглинув їх: 
<p>10 А диявол, що зводив їх, кинутий в озеро вогненне і сірчане, де звір і лжепророк, і будуть страждати вдень і вночі навіки віків. 
Загальне воскресіння і останній суд. 
<p>11 І побачив я великого білого престола і Того, Хто сидів на ньому, від обличчя якого втікало небо і земля, і не знайшлося їм місця. 
<p>12 І побачив я мертвих, малих і великих, що стояли перед Богом, і книжки розгорнуті були, і певна книжка розгорнута, котра є книга життя; і засуджені були мертві за написаним в книгах, за вчинками своїми. 
<p>13 Тоді віддало море мертвих, що були в ньому, і смерть і ад віддали мертвих, котрі були в них: і засуджений був кожний за ділами своїми. 
<p>14 І смерть і ад укинуті в озеро вогненне. Це – смерть друга. 
<p>15 І хто не був знайдений записаним у книзі життя, той був укинутий в озеро вогненне. 
<h4>Одкровення 21 <span class="prim_h6">Новий Єрусалим: Наречена Агнця. </span>
<p>1 І побачив я нове небо і нову землю; бо перше небо і перша земля минулися, і моря уже немає. 
<p>2 І я, Іван, побачив святе місто Єрусалим, нове, що сходило від Бога з неба, приготовлене, як наречена, оздоблена для чоловіка свого.
<p>3 І почув я дужий голос із неба, котрий казав: Ось, скинія Бога з людьми, і Він буде жити з ними; вони будуть Його народом, і Сам Бог з ними буде їхнім Богом; 
<p>4 І витре Бог кожну сльозу з очей їхніх, і смерти вже не буде, ні плачу, ні зойку, ні хвороби уже не буде; бо попереднє минулося. 
<p>5 І сказав Сидячий на престолі: Ось, утворюю все нове. І сказав мені: Напиши; бо слова ці істинні і вірні. 
<p>6 І сказав мені: Сталося! Я є Альфа і Омега, початок і кінець; спраглому дам задаром від джерела води живої; 
<p>7 Переможний успадкує все, і буду йому Богом, і він буде Мені сином. 
<p>8 А боязких, і невірних, і недобрих, і убивників, і блудників і чаклунів та ідолослужителів, і всіх облудників – їхня доля в озері, що горить вогнем і сіркою; це – смерть друга. 
<p>9 І прийшов до мене один із семи Ангелів, у котрих було сім чаш, наповнених сімома останніми карами, і сказав мені: Іди, я покажу тобі жінку, наречену Агнця.
<p>10 І підніс мене в дусі на велику і високу гору, і показав мені велике місто, святий Єрусалим, котрий спускався з неба від Бога: 
<p>11 Він має славу Божу; сяяння його схоже на коштовний камінь, наче на камінь яспис прозорий, мов кристал. 
<p>12 Він має великого і високого мура, має дванадцять брам; на них дванадцять Ангелів, на брамах написані ймення дванадцяти колін синів Ізраїлевих. 
<p>13 Зі сходу три брами, з півночі три брами, з півдня три брами і з заходу три брами; 
<p>14 Мур міста має дванадцять підвалин, і на них ймення дванадцяти Апостолів Агнця, 
<p>15 Той, що розмовляв зі мною, мав золоту тростину для вимірювання міста, і брам його, і мурів його. 
<p>16 Місто вчинене чотирикутником, і довжина його така сама, як ширина. І виміряв він місто тростиною, на двадцять тисяч стадій, і довжина і ширина і висота його однакові. 
<p>17 І мура його виміряв на сто сорок чотири лікті, мірою людською, якою є міра і в Ангела. 
<p>18 Мура його споруджено із яспису, а місто було – щире золото, схоже на чисте скло. 
<p>19 Підвалини мура міста оздоблені всіляким коштовним камінням: підвалина перша – яспис, друга – сапфір, третя – халцедон, четверта – смарагд, 
<p>20 П‘ята – сардонікс, шоста – сардій, сьома – хризоліт, восьма – берил, дев‘ята – топаз, десята – хрисопрас, одинадцята – гіацинт, дванадцята – аметист. 
<p>21 А дванадцять брам – дванадцять перлин: кожна брама була з однієї перлини. Вулиця міста – щире золото, мов прозоре скло. 
<p>22 А храму я не бачив у ньому; бо Господь Бог Уседержитель – Храм його, і Агнець. 
<p>23 І місто не має потреби в сонці чи в місяці для освітлення свого; бо слава Божа осяяла його; і світильник його – Агнець.
<p>24 Урятовані народи будуть ходити у світлі його, і царі земні принесуть до нього славу і честь свою. 
<p>25 Брами його не будуть замикатися вдень, а ночі там не буде. 
<p>26 І принесуть до нього славу і честь народів; 
<p>27 І не увійде до нього ніщо нечисте, і ніхто, відданий мерзоті і неправді, а лише ті, котрі написані у Агнця в книзі життя. 
<h4>Одкровення 22 <span class="prim_h6">Чиста ріка Божа і дерево життя. </span>
<p>1 І показав мені чисту ріку води життя, ясну, мов кришталь, що збігала від престолу Бога і Агнця. 
<p>2 Посеред вулиці його, і по цей бік, і по той бік ріки, дерево життя, що дванадцять разів приносить плоди, даючи на кожний місяць плід свій, і листя дерев, – для уздоровлення народів. 
<p>3 І нічого вже не буде проклятого; але престол Бога і Агнця буде в ньому, і служники Його будуть служити Йому. 
<p>4 І побачать обличчя Його, і ймення Його буде на чолах їхніх. 
<p>5 І ночі там не буде, і не будуть мати потреби ні в світильнику, ні в світлі сонячному, бо Господь Бог освітлює їх; і будуть царювати навіки вічні. 
<p>6 І сказав мені: Оці слова вірні та істинні; і Господь Бог святих пророків послав Ангела Свого показати служникам Своїм те, чому належить бути невдовзі. 
<p>7 Ось, невдовзі прийду: блаженний, хто дотримується слова пророчого книги цієї. 
<p>8 Я, Іван, бачив і чув це. А коли почув і побачив, то впав до ніг Ангела, котрий усе це показував мені, аби поклонитися йому; 
<p>9 Але він сказав мені: Гляди, не роби цього, бо я – співслужник тобі і братам твоїм пророкам і тим, що дотримуються слова книжки цієї; Богові поклонися.
<p>10 І сказав мені: Не запечатуй слів пророцтва книги цієї; бо час близький. 
<p>11 Неправедний нехай чинить ще неправду; нечистий нехай ще опоганюється; праведний нехай ще чинить правду, а святий нехай ще освячується. 
<p>12 Ось, прийду невдовзі, і відплата Моя зі Мною, щоб дати кожному за діяннями його. 
<p>13 Я є Альфа і Омега, початок і кінець, Перший і Останній. 
<p>14 Блаженні ті, котрі дотримуються заповідей Його, щоб мати їм право на дерево життя і увійти до міста брамою. 
<p>15 А зовні – пси і чаклуни, і перелюбники, і душогуби та ідолослужителі, і всякий, хто любить і чинить неправду. 
<p>16 Я, Ісус, послав Ангела Мого засвідчити вам це у церквах. Я є корінь і нащадок Давидів, зоря вранішня ясна і ранкова, досвітня. 
<p>17 І Дух і наречена кажуть: Прийди! І той, хто чує, нехай скаже: Прийди! Спраглий нехай приходить, і той, що бажає, нехай бере воду життя задарма. 
<p>18 І я також засвідчую кожному, хто слухає слова пророчі цієї книги: Якщо хтось додасть щось до них, на того покладе Бог покарання, про котрі написано у цій книзі; 
<p>19 І якщо хтось відніме щось від слів книги пророцтва цього, у того відбере Бог участь в книзі життя, і в святому місті, і в тому, що написано в цій книзі. 
<p>20 Той, Хто засвідчує це, повідує: Так, невдовзі прийду! Амінь. Так, прийди, Господе Ісусе! 
<p>21 Благодать Господа нашого Ісуса Христа з усіма вами. Амінь.
