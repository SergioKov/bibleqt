<h2></h2>
<h4>Йони 1 
<p>1 І було слово Господнє до Йони, сина Аміттаєвого: 
<p>2 Підведися, йди до Ніневії – міста великого і проповідуй в ньому, бо злочини його дійшли до Мене. 
<p>3 І підвівся Йона, щоб утікати до Таршішу від обличчя Господнього, і прийшов до Яфи і знайшов корабля, що йшов до Таршішу, віддав гроші за перевіз і зійшов на нього, аби пливти з ними на Таршіш від обличчя Господнього. 
<p>4 Але Господь кинув дужий вітер на море, і вчинилася на морі велика буря, і корабель уже мав розбитися. 
<p>5 І налякалися мореплавці і заплакали кожний до свого бога, і почали кидати в море поклажу з корабля, щоби злегшити його від неї; а Йона спустився в трюм корабля, ліг і міцно заснув. 
<p>6 І прийшов до нього керманич корабля і сказав йому: Чого ти спиш? Підведися, загукай до свого Бога, то, може, Бог твій згадає про нас, і ми не загинемо. 
<p>7 І сказали один одному: Ходімо, кинемо жереба, щоб дізнатися, за кого спіткало нас це лихо. І кинули жереба, і випав жереб на Йону. 
<p>8 Тоді сказали йому: Скажи нам, за кого спіткала нас оця біда? Чим ти займаєшся? І звідки ти прямуєш? Де твоя країна, і з якого ти народу? 
<p>9 І він сказав їм: Я – єврей, вшановую Господа Бога небес, що утворив море і суходіл. 
<p>10 І виповнилися люди страхом великим і сказали йому: Нащо ти вчинив це? Бо дізналися ці люди, що він утікає від лиця Господнього, як він сам повідав їм. 
<p>11 І сказали йому: Що вчинити нам з тобою, щоб море вгамувалося для нас? Бо море не вгавало, здіймало високі хвилі. 
<p>12 Тоді він сказав їм: Візьміть мене і киньте мене в море, – і море вгамується для вас, бо я знаю, що через мене спіткала вас велика буря. 
<p>13 Але ці люди почали дужо гребти, щоб дістатися суходолу, але не могли, бо море все ще бушувало супроти них. 
<p>14 Тоді озвалися вони до Господа і сказали: Благаємо тебе, Господе, нехай не загинемо за душу чоловіка оцього, і не стягни з нас кров без провини, бо Ти, Господе, вчинив, що вгодно Тобі! 
<p>15 І взяли Йону і кинули його в море; і вгамувалося море від люті своєї. 
<p>16 І налякалися ці люди Господа великим страхом і принесли пожертву і дали обітниці. 
<h4>Йони 2 
<p>1 І звелів Господь великому китові поглинути Йону; і був Йона у череві цього кита три дні і три ночі. 
<p>2 І помолився Йона Господові Богові своєму з черева кита. 
<p>3 І сказав: До Господа озвався я у скорботі моїй, – і Він почув мене; із черева безодні я заволав, – і Ти почув голос мій. 
<p>4 Ти пожбурив мене в глибину, в серце моря і потоки оточили мене, всі води Твої і хвилі Твої проходили наді Мною. 
<p>5 І я сказав: Відкинутий я від очей Твоїх, одначе я знову побачу святий храм Твій. 
<p>6 Сягнули води мене до душі моєї, безодня ув'язнила мене; морською травою сповила голову мою. 
<p>7 До підошви гір я опустився, земля своїми засувами навіки замкнула мене; але Ти, Господе Боже мій, виведеш душу мою з пекла. 
<p>8 Коли знесиліла в мені душа моя, я згадав про Господа, і молитва моя долинула до Тебе, до храму Твого святого. 
<p>9 Ті, що вшановують марнотних і вигаданих [богів] , покинули Милосердного свого, 
<p>10 А я голосом хвали принесу Тобі пожертву; що обіцяв – учиню. У Господа порятунок! 
<p>11 І сказав Господь китові, і він викинув Йону на суходіл. 
<h4>Йони 3 
<p>1 І було слово Господнє до Йони вдруге: 
<p>2 Підведися, іди до Ніневії – місто велике – і проповідуй у ньому, що Я наказав тобі. 
<p>3 І підвівся Йона і пішов до Ніневії, за словом Господнім; а Ніневія було місто велике у Бога, на три дні ходи. 
<p>4 І почав Йона ходити містом скільки можна пройти за один день, і проповідував, кажучи: Ще сорок днів, – і Ніневія буде зруйнована! 
<p>5 І повірили ніневітяни Богові і оголосили піст і одяглися у веретища, від великого з них до малого. 
<p>6 Це слово дійшло до царя Ніневії, і він підвівся з престолу свого, скинув із себе царські шати свої і одягнувся у веретище і сів на попіл; 
<p>7 І наказав проголосити і сказати в Ніневії від імені царя і вельмож його, щоб ні люди, ні худоба, ні воли, ні вівці нічогісінько не їли, не ходили на пасовиська, і води не пили, 
<p>8 І щоби покриті веретищем були люди і худоба і голосно волали б до Бога, і щоб кожне ухилилося від лихого шляху свого і від насильства рук своїх. 
<p>9 Хто знає, можливо, Бог іще змилується і відверне од нас гнів Свій палаючий, і ми не загинемо. 
<p>10 І побачив Бог вчинки їхні, що вони ухилилися від недоброго шляху свого, і пожалів Бог, що зажадав їм лиха, про яке сказав, що наведе на них, і не навів.
<h4>Йони 4 
<p>1 Йона вельми зажурився через це і був роздратований. 
<p>2 І молився до Господа, і сказав: О, Господе! Чи не це я говорив, коли ще був у моїй країні? Саме тому я втікав до Таршішу, бо знав, що Ти – Бог добрий і милосердний, довготерплячий і вельми милостивий, і шкодуєш, що станеться лихо. 
<p>3 І нині, Господе, візьми душу мою від мене, бо краще мені померти, аніж отак жити. 
<p>4 І сказав Господь: Невже це завдало тобі жалю так глибоко? 
<p>5 І вийшов Йона з міста і присів із східного боку біля міста, а тоді вчинив собі там курінь і сів під ним у затінку, аби побачити, що станеться з містом. 
<p>6 І виростив Господь Бог рослину, і вона звелася над Йоною, щоб над головою його була тінь і щоб звільнити його від жалю його; Йона вельми втішився цією рослиною. 
<p>7 І влаштував Бог так, що другого дня при з'яві зорі хробак підточив рослину, і вона всохла. 
<p>8 А коли зійшло сонце, навів Бог спекотний східний вітер, і сонце почали смалити Йоні голову так, що він умлів та просив собі смерти і сказав: Краще мені вмерти, аніж отак жити. 
<p>9 І сказав Бог Йоні: Невже так глибоко ти зазнав жалю через рослину? Він сказав: Вельми зажурився, навіть до смерти. 
<p>10 Тоді сказав Господь: Ти жалкуєш за рослиною, над котрою ти не трудився і котру не вирощував, котра за одну ніч виросла і за одну ніч пропала. 
<p>11 Чи Мені не пожаліти Ніневії, міста великого, в котрому понад сто двадцять тисяч людей, котрі не вміють відрізнити правої руки від лівої, і численну худобу? 
