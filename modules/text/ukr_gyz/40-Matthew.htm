<h2></h2>


<h4>Матвія 1 
<p>1 Родовід Ісуса Христа, сина Давидового, сина Авраамового: 
<p>2 Авраам породив Ісаака, Ісаак породив Якова, Яків породив Юду і братів його; 
<p>3 Юда породив Фареса та Зару від Тамари; Фарес породив Есрома; Есром породив Арама; 
<p>4 Арам породив Амінадава; Амінадав породив Наассона; Наассон породив Салмона; 
<p>5 Салмон породив Вооза від Рахави; Вооз породив Оведа від Рути; Овед породив Єссея; 
<p>6 Єссей породив царя Давида; цар Давид породив Соломона від тієї, що була дружиною Урії. 
<p>7 Соломон породив Ровоама, Ровоам породив Авію; Авія породив Асафа; 
<p>8 Асаф породив Йосафата; Йосафат породив Йорама, Йорам породив Озію; 
<p>9 Озія породив Йоатама; Йоатам породив Ахаза; Ахаз породив Єзекію; 
<p>10 Єзекія породив Манасію; Манасія породив Амоса; Амос породив Йосію; 
<p>11 Йосія породив Йоякима; Йояким породив Єхонію і братів його, перед переселенням до Вавилону. 
<p>12 А після переселення до Вавилону Єхонія породив Салатіїла; Салатіїл породив Зоровавеля; 
<p>13 Зоровавель породив Авіюда; Авіюд породив Еліякима; Еліяким породив Азора; 
<p>14 Азор породив Садока; Садок породив Ахіма; Ахім породив Еліюда; 
<p>15 Еліюд породив Елеазара; Елеазар породив Маттана; Маттан породив Якова; 
<p>16 Яків породив Йосипа, чоловіка Марії, що від неї народився Ісус, який був названий Христос. 
<p>17 А всіх поколінь від Авраама аж до Давида – чотирнадцять поколінь; і від Давида аж до вавилонського переселення – чотирнадцять поколінь, і від вавилонського переселення до Христа – чотирнадцять поколінь. 
<p>18 Різдво (народження) Ісуса Христа сталося так: Коли Його Матір Марію заручено з Йосипом, передніше, аніж зійшлися вони, виявилося, що вона вагітна від Духа Святого. 
<p>19 А Йосип, чоловік її, був людиною справедливою і не хотів привселюдно відкрити її, а мав думку тайкома відпустити її. 
<p>20 Та коли він поміркував про те, – аж ось, Ангел Господній з‘явився йому уві сні і сказав: Йосипе, сину Давидів! Не бійся прийняти Марію, дружину твою; бо народжене в ній – від Духа Святого;
<p>21 А народить вона Сина, і даси Йому ймення: Ісус; бо Він врятує людей Своїх від гріхів їхніх. 
<p>22 А все це сталося, щоби справдилося сказане Господом через пророка, який говорив: 
<p>23 Ось, Діва буде з дитям і породить Сина, і назвуть ймення Йому: Еммануїл, що означає: З нами Бог! 
<p>24 Коли підвівся Йосип після сну, то вчинив так, як звелів йому Ангел Господній, – прийняв дружину свою. 
<p>25 І не знав він її, як нарешті вона породила Сина свого первістка; і він назвав Йому ймення: Ісус. 
<h4>Матвія 2 
<p>1 Коли Ісус народився у Віфлеємі юдейськім за днів царя Ірода, прийшли до Єрусалиму мудраки зі сходу і запитали: 
<p>2 Де є вроджений Цар юдейський? Бо ми бачили зорю Його на сході і прийшли поклонитися Йому. 
<p>3 Коли почув про те цар Ірод, занепокоївся, і увесь Єрусалим із ним. 
<p>4 Він зібрав усіх першосвящеників і книжників народних разом і запитав у них: Де має народитися Христос? 
<p>5 А вони сказали йому: У Віфлеємі юдейському; бо так написано пророком: 
<p>6 І ти, Віфлеєме, на землі Юдиній, нічим не менший між князями Юдиними; бо з тебе вийде Вождь, Котрий буде пасти народ Мій, Ізраїля. 
<p>7 Тоді Ірод потайки прикликав мудраків; допитався в них про час, коли з‘явилася зоря. 
<p>8 Він послав їх до Віфлеєму і сказав: Покваптеся, достеменно вивідайте про Немовля, і коли знайдете, повідомте мені, щоб я також пішов і поклонився Йому. 
<p>9 Вони вислухали царя й пішли. І ось, зоря, котру бачили вони на сході, йшла перед ними, [аж] нарешті прийшла й спинилася над [місцем], де було Дитя. 
<p>10 Коли побачили зорю, вони виповнилися радістю вельми великою. 
<p>11 І коли зайшли до оселі, побачили Дитя з Марією, Матір‘ю Його, і впали ницьма, поклонилися Йому; тоді дістали скарби свої і принесли Йому дари: золото, ладан та смирну. 
<p>12 І були попереджені Богом уві сні, не повертатися до Ірода, то іншим шляхом рушили в свою країну.
<p>13 А коли вони рушили в дорогу, – аж ось, Ангел Господній з‘явився Йосипові уві сні, і сказав: Підведися, візьми Дитя і Матір Його, і втікай до Єгипту, і будь там, доки не принесу слово тобі; бо Ірод хоче шукати Дитя, щоб Його вбити. 
<p>14 Він підвівся, узяв Дитя і Матір Його вночі і рушив до Єгипту, 
<p>15 І там був до смерти Ірода, щоб справдилося сказане Господом через пророка, котрий каже: З Єгипту покликав Я Сина Мого. 
<p>16 Тоді Ірод побачив себе зневаженим тими мудраками і вельми розгнівався й послав вигубити усіх діток у Віфлеємі і по всій окрузі його, від двох років і нижче, згідно з часом, котрий вивідав у мудраків. 
<p>17 Тоді справдилося сказане пророком Єремією, який сказав: 
<p>18 Голос у Рамі чутно, плач і ридання, і зойки великі; Рахіль плаче за дітьми своїми і не може втішитися, бо їх нема. 
<p>19 А по смерті Ірода, – ось, Ангел Господній уві сні з‘явився Йосипові у Єгипті. 
<p>20 І сказав: Підведися, візьми Дитятко і Матір Його та йди на землю Ізраїлеву; бо померли ті, що шукали життя Дитяти. 
<p>21 Він підвівся, взяв Дитятко і Матір Його й прийшов на землю Ізраїлеву. 
<p>22 Але почув, що Архелай царює в Юдеї замість Ірода, батька свого, не наважився туди йти; однак, діставши уві сні попередження від Бога, пішов у галілейські краї. 
<p>23 А коли прийшли, то осіли в місті, що зветься Назарет, щоб справдилося сказане пророками, що Він Назореєм назветься. 
<h4>Матвія 3 
<p>1 За тих днів приходить Іван Хреститель і проповідує в пустелі юдейській, 
<p>2 І каже: Покайтеся, бо наблизилося Царство Небесне. 
<p>3 Бо він той, про якого сказав пророк Ісая: Голос волаючого в пустелі: Приготуйте шлях Господові, рівняйте стежки Йому. 
<p>4 А сам Іван мав одяг з верблюжого волосу і пояса шкіряного на крижах своїх, а їжа його була сарана та мед польовий. 
<p>5 Тоді Єрусалим і вся Юдея, і всі околиці йорданські виходили до нього. 
<p>6 І хрестилися від нього в Йордані, сповідуючи гріхи свої. 
<p>7 А коли Іван побачив багатьох фарисеїв та саддукеїв, що йшли до нього хреститися, то сказав їм: О, поріддя гадюче! Хто підказав вам утікати від прийдешнього гніву? 
<p>8 Тож учиніть гідний плід каяття! 
<p>9 І не майте наміру в собі говорити: Батько у нас Авраам; бо кажу вам, що Бог може з каміння цього витворити дітей Авраамові; 
<p>10 Уже й сокира біля окоренка дерева лежить: усіляке дерево, що не приносить доброго плоду, зрубують і кидають у вогонь.
<p>11 Я істинно хрещу вас водою на каяття, але Той, що прийде за мною, сильніший від мене: я не гідний понести взуття Його; Він буде хрестити вас Духом Святим і вогнем; 
<p>12 Лопата Його в руці Його, і Він досконало вичистить тік Свій, і збере пшеницю Свою до засіків, а солому спопелить вогнем невгасним. 
<p>13 Тоді приходить Ісус із Галілеї на Йордан до Івана – хреститися від нього. 
<p>14 А Іван забороняв Йому і казав: Мені треба хреститися від Тебе, і чи Тобі приходити до мене? 
<p>15 Але Ісус сказав йому у відповідь: Залиши так, як є; бо так належить нам звершити всіляку правду. Тоді [Іван] допустив Його. 
<p>16 І охрестився Ісус, і відразу вийшов з води, – і ось, розгорнулися Йому небеса, і побачив він Духа Божого, Котрий спускався, мов голуб, і опустився на Нього. 
<p>17 І ось, голос із небес пролунав: Це Син Мій улюблений, у Котрому Моя добра воля. 
<h4>Матвія 4 
<p>1 Потім Дух повів Ісуса в пустелю, для спокуси від диявола. 
<p>2 І постився сорок днів і сорок ночей, а наостанок зголоднів. 
<p>3 І наблизився до Нього спокусник, і сказав: Якщо Ти Син Божий, накажи, щоб каміння оце вчинилося хлібом. 
<p>4 Але Він сказав йому у відповідь: Написано: Не хлібом єдиним буде жити людина, але всяким словом, що виходить з уст Божих. 
<p>5 Потім бере Його диявол до святого міста, і ставить Його на карниз храму, 
<p>6 І каже Йому: Якщо Ти Син Божий, кинься вниз, бо написано: Ангелам Своїм заповідає про Тебе, і на руках понесуть Тебе, щоб не спіткнувся об камінь ногою Твоєю.
<p>7 Ісус сказав йому: Написано також: Не спокушай Господа Бога твого.
<p>8 І знову бере Його диявол на вельми високу гору і показує Йому всі царства світу і славу їхню, 
<p>9 І каже Йому: Усе це віддам Тобі, якщо впадеш ниць і поклонишся мені. 
<p>10 Тоді Ісус відповів йому: Геть від Мене, сатано! Бо написано: Господові Богові твоєму поклоняйся і Йому Одному служи. 
<p>11 Тоді залишив Його диявол, – і ось, Ангели наблизилися і служили Йому. 
<p>12 Коли Ісус почув, що Івана [ув‘язнили], рушив до Галілеї. 
<p>13 Він залишив Назарет, прийшов і оселився в Капернаумі приморськім, в межах Завулонових і Нефталимових, 
<p>14 Нехай справдиться сказане пророком Ісаєю, котрий сказав: 
<p>15 Земля Завулонова і земля Нефталимова, на шляху приморськім, за Йорданом, Галілея поганська, 
<p>16 Народ, що сидить у пітьмі, побачив світло велике, і тим, що сидять у країні в сутіні смертній засяяло світло. 
<p>17 З того часу Ісус почав проповідувати і промовляти: Покайтеся, бо Царство Небесне при руці! 
<p>18 А коли Ісус проходив поблизу моря Галілейського, то побачив двох братів: Симона, що називався Петром, і Андрія, брата його: вони якраз сіті закидали в море; бо вони були рибалками; 
<p>19 І сказав їм: Ходіть зі Мною, і Я вчиню вас ловцями людей. 
<p>20 І тієї ж хвилі вони залишили сіті й рушили за Ним. 
<p>21 А коли йшов звідси далі, побачив Він інших двох братів, Якова, сина Зеведеєвого, та Івана, брата його, у човні із Зеведеєм, батьком їхнім, – вони якраз лагодили сіті, і покликав їх. 
<p>22 І тієї ж хвилі вони залишили човен батька свого, і рушили за Ним. 
<p>23 І ходив Ісус по всій Галілеї, і навчав у синагогах їхніх, і проповідував Євангелію Царства, і уздоровлював від усілякої недуги і всіляку неміч у людей. 
<p>24 І пішла чутка про Нього по всій Сирії; і приводили до Нього всіх немічних, тих, якими заволоділи демони, позначених різними хворощами і нападами хвороби, і сновид, і слабких, і Він уздоровлював їх. 
<p>25 І йшло за Ним багато народу з Галілеї і Десятимістя, і Єрусалиму, і Юдеї, а також з-за Йордану. 
<h4>Матвія 5 
<p>1 Він побачив народ і вийшов на гору; і коли присів, наблизилися до Нього учні його. 
<p>2 Тоді Він розтулив уста Свої, навчав їх і сказав: 
<p>3 Блаженні вбогі духом, бо їхнє є Царство Небесне. 
<p>4 Блаженні засмучені, бо вони втішаться. 
<p>5 Блаженні сумирні, бо вони успадкують землю. 
<p>6 Блаженні голодні і спраглі на правду, бо вони наситяться. 
<p>7 Блаженні милостиві, бо вони помилувані будуть. 
<p>8 Блаженні чисті серцем, бо вони Бога побачать. 
<p>9 Блаженні миротворці, бо вони синами Божими назвуться. 
<p>10 Блаженні гнані за правду, бо їхнє є Царство Небесне. 
<p>11 Блаженні ви, коли будуть паплюжити вас і гнати і всіляко несправедливо ганити за Мене; 
<p>12 Радійте і тіштеся, бо нагорода ваша велика на небесах! Бо так гнали всіх пророків, що були перед вами. 
<p>13 Ви – сіль землі. А коли сіль утратить силу, то як учиниш її солоною? Вона вже зовсім непридатна для вжитку, хіба викинути її геть, щоб люди потоптали. 
<p>14 Ви – світло світу. Не може сховатися місто, що стоїть на вершині гори. 
<p>15 І не ставлять запалену свічку під посудину, а на свічник, і світить усім в оселі. 
<p>16 Нехай же перед людьми отак ваше світло світить, щоб вони бачили ваші добрі вчинки, і прославляли Батька вашого, який на небесах. 
<p>17 Не подумайте, що Я прийшов знищити закон чи пророків: не знищити Я прийшов, але звершити. 
<p>18 Бо правду кажу вам: Доки не минеться земля і небо, жодна йота чи жодна риска в законі не мине, аж доки не звершиться все. 
<p>19 Отож, хто порушить одну з найменших заповідей оцих і навчить цього людей, той найменшим у Царстві Небеснім назветься; а хто вчинить і навчить, той великим назветься у Царстві Небесному. 
<p>20 Бо, кажу вам, якщо праведність ваша не перевершить праведности книжників та фарисеїв, то ви в жодному разі не увійдете до Царства Небесного. 
<p>21 Ви чули, що сказано давнім: Не убивай; а хто уб‘є, підлягає судові.
<p>22 А Я кажу вам, що кожний, котрий гнівається на брата свого без причини, підлягає судові; а хто скаже братові своєму: рака, підлягає синедріонові; а хто скаже: Безумний! – підлягає адському вогню. 
<p>23 Отож, якщо ти приносиш до жертовника дар твій і там пригадаєш, що брат твій щось має супроти тебе, 
<p>24 Залиши дара твого перед жертовником, і піди, помирися передніше з братом твоїм і відтак прийди й принеси дара свого. 
<p>25 Мирися зі своїм суперником скорше, доки ти ще в дорозі з ним, щоб суперник не віддав тебе судді, а суддя щоб не віддав тебе урядникові, і щоб не кинули тебе до в‘язниці. 
<p>26 Правду кажу тобі: Ти в жодному разі не вийдеш звідти, доки не заплатиш останнього шеляга. 
<p>27 Ви чули, що сказано у давні часи: Не чини перелюбу. 
<p>28 А Я кажу вам, що кожний, хто дивиться на жінку хтиво, уже вчинив перелюб з нею в серці своєму.
<p>29 А якщо праве око твоє спокушає тебе, вирви його і відкинь од себе; бо краще для тебе, щоб загинув один із членів твоїх, а не все тіло твоє було кинуте в геєну. 
<p>30 І якщо права рука твоя спокушає тебе, відітни її і відкинь од себе; бо краще для тебе, щоб загинув один із членів твоїх, а не все тіло твоє було б кинуте в геєну. 
<p>31 Сказано також, що коли хтось розірве шлюб з дружиною своєю, нехай дасть їй письмову згоду на розлучення. 
<p>32 А Я кажу вам: Хто розриває шлюб із дружиною своєю, окрім провини перелюбу, той спричиняє її перелюб; і хто одружиться на розведеній, той чинить перелюб. 
<p>33 І ще ви чули, що сказано давнім: Не відмовляйся від присяги, але виконуй перед Господом присягання твої. 
<p>34 А Я кажу вам: Не присягайтеся взагалі: ні небом, тому що воно престол Божий; 
<p>35 Ні землею, тому що вона підніжжя для ніг Його; ні Єрусалимом, тому що це місто Великого Царя. 
<p>36 Ні головою твоєю не присягайся, тому що не можеш жодної волосини учинити білою або чорною. 
<p>37 Але нехай буде слово ваше: Так, так, ні, ні; а що понад це, – те походить від лукавого. 
<p>38 Ви чули, що сказано: Око за око, зуб за зуб. 
<p>39 А Я кажу вам: Не чиніть спротиву лихому! А коли вдарять тебе по правій щоці твоїй, оберни до нього й другу. 
<p>40 І хто захоче судитися з тобою і забрати в тебе сорочку, віддай йому й верхній одяг; 
<p>41 І хто примусить тебе пройти з ним одну милю, пройди з ним удвічі. 
<p>42 Дай тому, хто просить у тебе, а від того, хто хоче позичити в тебе, не відвертайся. 
<p>43 Ви чули, що сказано: Люби ближнього твого і ненавидь ворога твого. 
<p>44 А Я кажу вам: Любіть ворогів ваших, благословляйте тих, що проклинають вас, добродійте ненависникам вашим і моліться за тих, що несправедливо свідчать проти вас і гонять вас. 
<p>45 Будьте ж синами Батька вашого Небесного; бо Він наказує Своєму сонцю сходити над лихими і добрими, і посилає дощ на праведних і неправедних. 
<p>46 Бо коли ви будете любити люблячих вас, то яка вам нагорода? Чи не те саме чинять і митники?
<p>47 І якщо ви вітаєте лише братів ваших, то що особливого чините? Чи не так чинять і погани? 
<p>48 Отож, будьте досконалі, як досконалий Батько ваш Небесний!
<h4>Матвія 6 
<p>1 Пильнуйте, не вчиняйте милости вашої перед людьми для того, щоб вони бачили вас; інакше не буде вам нагороди від Батька вашого, який на небі. 
<p>2 Отже, коли вчиняєш милостиню, не сурми перед собою, як учиняють лицеміри в синагогах і на вулицях, аби прославляли їх люди. Правду кажу вам: Вони вже одержують нагороду свою. 
<p>3 А в тебе, коли вчиняєш милостиню, нехай ліва рука твоя не відає, що вчиняє права, 
<p>4 Щоб милостиня твоя була таємною; і Батько твій, що бачить утаємничене, віддасть тобі явно. 
<p>5 І коли молишся, не будь, як лицеміри, котрі полюбляють у синагогах і на перехрестях вулиць, зупинившись, молитися, аби показатися людям. Істину кажу вам, що вони вже одержують нагороду свою. 
<p>6 А ти, коли молишся, увійди до оселі твоєї, зачини двері твої, помолися до Батька твого, котрий утаємничений; і Батько твій, який бачить таємне, віддасть тобі явно. 
<p>7 А коли молитеся, не кажіть зайвого, як ті погани; бо вони гадають собі, що через велемовство своє будуть почуті. 
<p>8 Не будьте подібні до них, бо знає Батько ваш, яку маєте потребу передніше, аніж ви попросите в Нього. 
<p>9 А моліться так: Отче наш, Сущий на небесах! Хай святиться ім‘я Твоє; 
<p>10 Хай прийде Царство Твоє; Нехай буде воля Твоя і на землі, як на Небі; 
<p>11 Хліб наш щоденний дай нам на цей день; 
<p>12 І прости нам борги наші, як і ми прощаємо боржникам нашим; 
<p>13 І не введи нас у спокусу, але захисти нас від лукавого; бо Твоє є Царство і сила, і слава навіки. Амінь. 
<p>14 Бо, якщо ви будете прощати людям гріхи їхні, то простить і вам Батько ваш Небесний! 
<p>15 А якщо не будете прощати людям гріхів їхніх, то й Батько ваш не простить вам гріхів ваших. 
<p>16 Також коли поститеся, не будьте в зажурі, як ті лицеміри; бо вони вдають на своїх лицях зажуру, аби показати людям, що постяться. Істину кажу вам, що вони вже одержують нагороду свою. 
<p>17 А ти, коли постишся, помасти голову твою і лице твоє омий, 
<p>18 Щоб з‘явитися в пості не перед людьми, але перед Батьком твоїм, Котрий утаємничений; і Батько твій, що бачить таємне, віддасть тобі явно. 
<p>19 Не збирайте собі скарбів на землі, де міль та іржа винищують, і де злодії підкопуються і крадуть; 
<p>20 Але збирайте собі скарби на небі, де ні міль, ні іржа не винищують, і де злодії не підкопуються і не крадуть. 
<p>21 Бо де скарби ваші, там буде й серце ваше. 
<p>22 Світильник для тіла – око; якщо око твоє буде чисте, то все тіло твоє буде світле; 
<p>23 А коли око твоє буде лихе, то все тіло твоє буде повне темрявою. Отож, якщо світло, котре в тобі, стає пітьмою, то яка ж глибока ця пітьма? 
<p>24 Ніхто не може служити двом панам: тому що одного буде ненавидіти, а другого любити, або одному буде старатися, а другим нехтувати. Не можете служити Богові і мамоні.
<p>25 А тому кажу вам: Не піклуйтеся для життя вашого, що вам їсти і що пити; ні для тіла вашого – у що одягнутися. Хіба життя не більше їжі, а тіло – одежі? 
<p>26 Гляньте на птахів небесних: вони не сіють, не жнуть, не збирають у житниці; і Батько ваш Небесний насичує їх. А хіба ви не кращі від них? 
<p>27 І хто з вас може потурбуватися і долучити собі зросту [бодай] на один лікоть? 
<p>28 І про одежу нащо клопочетеся? Гляньте на степові лілеї, як вони ростуть: не працюють, не прядуть; 
<p>29 Але кажу вам, що й Соломон у всій славі своїй не одягався так пишно, як будь-яка з них; 
<p>30 А якщо траву степову, котра сьогодні є, а завтра буде у піч кинута, Бог так одягає, то наскільки краще зодягне Він вас, маловірні?
<p>31 Отже, не журіться і не бідкайтеся: Що нам їсти? Або: Що нам пити? Або: У що нам одягтися?
<p>32 Тому що всього цього шукають погани, і тому, що Батько ваш Небесний відає, що ви маєте на це потребу. 
<p>33 Отож, шукайте найперше Царства Божого і праведности Його, а все це долучиться вам. 
<p>34 Отож, не думайте про завтрашній день, бо завтрашній день [сам] буде піклуватися про своє: вистачить для [кожного] дня свого клопоту. 
<h4>Матвія 7 
<p>1 Не судіть, щоб вас не судили. 
<p>2 Бо яким судом судите, [таким] будете засуджені; і якою мірою будете міряти, [такою] вам також буде відміряно. 
<p>3 І нащо ти дивишся на скалку в оці брата твого, а колоди у твоєму оці не бачиш? 
<p>4 Або, як скажеш братові твоєму: Давай, я вийму скалку з ока твого, коли в оці твоєму колода? 
<p>5 Лицеміре! Витягни передніше колоду з ока твого, і тоді побачиш, [як] витягти скалку з ока брата твого. 
<p>6 Не давайте того, що святе, псам і не кидайте перлів ваших перед свиньми, щоб вони не потоптали їх ногами своїми і, обернувшись, не розтерзали вас. 
<p>7 Просіть – і дадуть вам; шукайте, і знайдете; стукайте, – і відчинять вам; 
<p>8 Бо кожний, хто просить, одержує, хто шукає, – знаходить, і тому, хто стукає, відчинять йому. 
<p>9 Чи є серед вас такий чоловік, що подасть каменя синові своєму, коли він хліба попросить? 
<p>10 І коли попросить риби, подав би йому гадюку? 
<p>11 Отож, коли ви, гнівливі, і вмієте добродіяти дітям вашим, тим паче Батько ваш Небесний нащедрить добра тим, що просять у Нього. 
<p>12 Отож, як хочете, щоб люди у всьому вчиняли з вами, так само й ви вчиняйте з ними; бо в цьому – Закон і Пророки. 
<p>13 Входьте вузькими воротами; тому що широкі ворота і просторий шлях, які ведуть до загибелі, і багато людей ними простують; 
<p>14 Тому що вузькі ворота і вузький шлях, які в життя приводять, і мало буде таких, котрі знайдуть їх. 
<p>15 Остерігайтеся лжепророків, котрі приходять до вас в овечій одежі, а всередині – вовки хижі: 
<p>16 За плодами їхніми пізнаєте їх. Хіба збирають з терну виноград чи з бур‘яну смокви? 
<p>17 Бо всяке дерево добре приносить також плоди добрі, а недобре дерево приносить плоди недобрі: 
<p>18 Не може дерево добре приносити плоди недобрі, ні дерево недобре приносити плоди добрі. 
<p>19 Усіляке дерево, що не приносить плоду доброго, зрубують і кидають у вогонь. 
<p>20 Тож за плодами їхніми пізнаєте їх. 
<p>21 Не кожний, хто звертається до Мене: Господе! Господе! Увійде до Царства Небесного, але той, що виконує волю Батька Мого, який на небі. 
<p>22 Численні люди скажуть Мені того дня: Господе! Господе! Хіба не Твоїм йменням ми пророкували? Хіба не Твоїм йменням демонів виганяли? Хіба не Твоїм йменням багато див творили? 
<p>23 І тоді відповім їм: Я ніколи не знав вас; відійдіть од Мене всі, хто чинить беззаконня! 
<p>24 Отож, кожний, хто слухає ці слова Мої і виконує їх, схожий на мужа розважливого, котрий спорудив дім свій на камені, 
<p>25 І пішов дощ, і вийшли з берегів ріки, і здійнявся вітер і ринув на дім той; і він не упав, тому що споруджений був на камені. 
<p>26 А кожний, хто слухає оці слова Мої і не виконує їх, схожий на чоловіка нерозважливого, котрий спорудив дім свій на піску; 
<p>27 І пішов дощ, і вийшли з берегів ріки, і здійнявся вітер, і ринули на дім той, і він упав, і велике було те падіння його. 
<p>28 І коли Ісус скінчив говорити ці слова, народ дивувався з Його науки. 
<p>29 Бо Він навчав їх, як Той, що має владу, а не так, як книжники. 
<h4>Матвія 8 
<p>1 А коли зійшов Він з гори, слідом за Ним рушило багато народу.
<p>2 Аж ось, підійшов прокажений, вклонився Йому і сказав: Господе! Якщо захочеш, Ти можеш учинити мене чистим (уздоровити). 
<p>3 Ісус простягнув руку, – і торкнувся його і сказав: Хочу, – будь чистий! І він тієї ж хвилі очистився від прокази. 
<p>4 І сказав йому Ісус: Гляди, не оповідай про це людям; але піди і покажи себе священикові і принеси дар, котрого звелів Мойсей, на свідчення їм. 
<p>5 А коли Він прийшов до Капернауму, до нього підійшов сотник і просив Його: 
<p>6 Господе! Служник мій лежить удома в немочі і жорстоко страждає. 
<p>7 Ісус сказав йому: Я прийду і уздоровлю його. 
<p>8 А сотник у відповідь сказав: Господе! Я не вартий, щоб Ти зайшов під мій дах; але скажи лише слово, і уздоровиться служник мій;
<p>9 Бо я також підлегла людина, проте, маючи в себе під рукою вояків, наказую одному: Піди, і йде; і другому: Прийди, і приходить; і своєму служникові: Вчини оце, і вчиняє. 
<p>10 Коли Ісус почув це, Він здивувався і сказав тим, що йшли за Ним: Істину кажу вам: Навіть в Ізраїлі не знайшов Я такої віри. 
<p>11 І кажу вам, що численні прийдуть від сходу і заходу і приляжуть з Авраамом, Ісааком і Яковом у Царстві Небесному; 
<p>12 А сини Царства будуть викинуті геть у пітьму зовнішню: там буде плач і скрегіт зубів. 
<p>13 І сказав Ісус сотникові: Іди, і, як ти вірував, нехай буде тобі. І одужав служник його о тім часі. 
<p>14 Коли Ісус прийшов у дім Петра, то побачив тещу його, що лежала в гарячці, 
<p>15 І торкнувся руки її, і недуга залишила її; і вона підвелася і служила їм. 
<p>16 А коли настав вечір, до Нього привели багато біснуватих, і Він повиганяв духів словом і уздоровив усіх недужих, 
<p>17 Щоб справдилося сказане через пророка Ісаю, котрий каже: Він узяв на Себе наші немочі і поніс хвороби. 
<p>18 А коли Ісус побачив довкола Себе забагато народу, звелів (учням) відпливти на другий берег. 
<p>19 Тоді один книжник підійшов і сказав Йому: Учителю! Я піду за Тобою, куди б Ти не йшов. 
<p>20 І сказав йому Ісус: Лисиці мають нори і птахи небесні – гнізда, а Син Людський не має, де й голови прихилити. 
<p>21 А інший з учнів Його сказав Йому: Господе! Дозволь мені передніше піти й поховати батька мого.
<p>22 Але Ісус сказав йому: Йди за Мною і лиши мертвим ховати своїх померлих. 
<p>23 І, коли зайшов Він у човен, слідом за Ним ступили й учні Його. 
<p>24 І ось, здійнялася велика буря на морі, аж так, що човен заливали хвилі, а Він спав. 
<p>25 Тоді учні Його підійшли до Нього, і розбудили Його; сказали: Господе! Врятуй нас: гинемо! 
<p>26 І сказав їм: Чому ви [такі] боягузливі, маловіри? Відтак підвівся і заборонив вітрам і морю, і вчинився великий спокій. 
<p>27 А люди дивувалися й казали: Хто це, що й вітри і море підкоряються Йому? 
<p>28 І коли Він приплив до другого берега в країну Гадаринську, зустріли Його двоє біснуватих, що вийшли з могильних печер, вельми навіжені, аж так, що ніхто не насмілювався проходити тією дорогою. 
<p>29 І ось, вони закричали: Що Тобі, Ісусе, Сину Божий, до нас? Прийшов Ти сюди дочасно мучити нас. 
<p>30 А віддалік од них паслося велике стадо свиней. 
<p>31 І демони просили Його: Якщо виженеш нас, то пошли нас у стадо свиней. 
<p>32 І він сказав їм: Ідіть. І вони вийшли й подалися в стадо свиней. І ось, усе стадо свиней кинулося з крутопаду в море, і загинуло у воді. 
<p>33 А пастухи побігли до міста, і там оповіли, про все, що сталося з біснуватими. 
<p>34 І ось, ціле місто вийшло назустріч Ісусові і, коли побачило Його, просили, щоб Він відійшов од їхнього краю. 
<h4>Матвія 9 
<p>1 Тоді Він зайшов у човен, переплив [назад] і прибув до Свого міста. 
<p>2 І ось, принесли до Нього недужого, що лежав на ношах. Ісус побачив їхню віру, а тому сказав розслабленому: Збадьорся, сину! Прощаються тобі гріхи твої.
<p>3 При цьому деякі із книжників сказали самі в собі: Він ганьбить Бога. 
<p>4 Ісус знав їхні думки, а тому сказав: Чого дозволяєте бути недобрим замірам у ваших серцях? 
<p>5 Бо що легше сказати: Прощаються тобі гріхи, чи сказати: Підведися і ходи? 
<p>6 Проте, аби ви знали, що Син Людський має владу на землі прощати гріхи, – а тоді сказав недужому: Підведися, візьми постіль твою й йди в оселю твою. 
<p>7 І він підвівся, [узяв постіль свою] і пішов до оселі своєї. 
<p>8 А народ, який все це бачив, вельми дивувався і прославляв Бога, Котрий дав таку владу людям.
<p>9 Коли Ісус йшов звідти, то побачив чоловіка, що сидів біля митниці, на ймення Матвій, і сказав йому: Іди за Мною. І він підвівся і рушив за Ним. 
<p>10 І коли Ісус був при столі в його домі, багато митників і грішників прийшли і присіли біля Нього та учнів Його. 
<p>11 Коли побачили це фарисеї, то сказали Його учням: Нащо Учитель ваш їсть і п‘є з митниками і з грішниками? 
<p>12 А Ісус, коли почув це, сказав їм: Не здорові мають потребу на лікаря, але недужі; 
<p>13 Підіть, навчіться, що означає: Милости хочу, а не пожертви. Бо Я прийшов покликати не праведників, але грішників до каяття. 
<p>14 Тоді приходять до Нього учні Іванові і кажуть: Чому ми і фарисеї постимося багато, а Твої учні не постяться? 
<p>15 І сказав їм Ісус: Чи можуть журитися сини оселі шлюбної, доки з ними наречений? Але надійдуть дні, коли відбереться у них наречений, і тоді будуть поститися. 
<p>16 І ніхто до одежі старої не пришиває латки з нової тканини; бо вона збіжиться на старому і діра стане ще більшою.
<p>17 Не вливають також вина молодого до старих бурдюків; інакше бурдюки порвуться, і вино витече, і бурдюки пропадуть; але вино молоде вливають до нових бурдюків, і збережеться те і те. 
<p>18 Коли Він говорив їм це, підійшов до Нього один із старшин, вклонився Йому і сказав: Донька моя щойно померла; але прийди, поклади на неї руку Твою, і вона буде живою. 
<p>19 І підвівся Ісус, і пішов за ним, і учні Його. 
<p>20 І ось, жінка, яка дванадцять літ страждала від кровотечі, наблизилася ззаду і торкнулася до поли одягу Його; 
<p>21 Бо вона казала сама в собі: Якщо лише торкнуся до одежі Його, видужаю. 
<p>22 А Ісус обернувся, побачив її і сказав: Збадьорся, доню! Віра твоя врятувала тебе. І жінка від тієї хвилини уздоровилася. 
<p>23 І коли прийшов Ісус до оселі старшини і побачив там сопілкарів і народ, що вчинив гамір, 
<p>24 То сказав їм: Пропустіть! Бо не вмерла дівчина, але спить. І насміхалися з Нього. 
<p>25 А коли народ випровадили, Він зайшов, узяв її за руку, і дівчина підвелася. 
<p>26 І полинула звістка про це по всій землі тій. 
<p>27 І коли Ісус повертався звідти, за Ним слідом ішли двоє сліпих і кричали: Помилуй нас, Ісусе, сину Давидів! 
<p>28 А коли Він прийшов до оселі, сліпі наблизилися до Нього: І казав їм Ісус: Чи віруєте, що Я можу те вчинити? Вони сказали Йому: Так, Господе! 
<p>29 Тоді Він торкнувся їхніх очей і сказав: На віру вашу хай буде вам.
<p>30 І прозріли очі їхні. А Ісус суворо наказав їм: Глядіть, щоб ніхто не дізнався. 
<p>31 Але вони, як тільки вийшли, розголосили про Нього новину по всій землі тій. 
<p>32 А коли ті виходили, то привели до Нього чоловіка німого і біснуватого. 
<p>33 І коли демона Він прогнав, німий почав говорити. І народ вельми дивувався і казав: Ніколи не було подібного в Ізраїлі. 
<p>34 А фарисеї казали: Він виганяє бісів силою князя бісівського! 
<p>35 І ходив Ісус по всіх містах і поселеннях, навчав у синагогах їхніх, і проповідував Євангелію Царства і уздоровлював усіляку недугу і всіляку неміч у людях. 
<p>36 Він бачив юрби народу, і пожалів їх, бо вони були виснажені і розпорошені, як вівці, котрі не мають пастиря. 
<p>37 Тоді сказав учням Своїм: Жнива багато, а женців мало; 
<p>38 Тож благайте Володаря жнива, щоб вислав женців на ниву Свою. 
<h4>Матвія 10 
<p>1 І покликав Він дванадцятьох учнів Своїх, і дав їм владу над нечистими духами, щоб виганяти їх і уздоровлювати всіляку недугу, і всіляку неміч. 
<p>2 А дванадцять Апостолів мали такі ймення: перший Симон, названий Петром, і Андрій, брат його, Яків Зеведеїв та Іван, брат його; 
<p>3 Пилип і Варфоломій, Хома і митник Матвій, Яків Алфеїв і Тадей;
<p>4 Симон Кананіт і Юда Іскаріот, той, що зрадив Його. 
<p>5 Оцих дванадцятеро Апостолів послав Ісус і заповідав їм кажучи: На шлях поганів не ходіть, і в місто самарянське не заходьте; 
<p>6 А йдіть найперше до загиблих овечок дому Ізраїлевого; 
<p>7 А як будете ходити, то проповідуйте, що наблизилося Царство Небесне; 
<p>8 Недужих уздоровлюйте, прокажених очищайте, мертвих воскрешайте, бісів виганяйте, даром дістали, даром давайте. 
<p>9 Не беріть із собою ні золота, ні срібла, ані міді до своїх поясів. 
<p>10 Ні торби в дорогу, ні двох одежин, ні взуття, ні палиці. Бо трудівник вартий поживи. 
<p>11 До якого б міста чи поселення ви не зайшли б, довідайтеся, хто в ньому достойний, і там залишайтеся, доки не вийдете; 
<p>12 А коли заходите до оселі, вітайте її: Мир оселі цій; 
<p>13 І якщо оселя буде достойна, то мир ваш прийде на неї; а якщо не буде гідною, то мир ваш до вас повернеться. 
<p>14 А якщо хтось не прийме вас, і не дослухається до ваших слів, то, виходячи з дому чи з міста того, обтрусіть порох з ніг ваших; 
<p>15 Істину кажу вам: Утішливіше буде землі содомській і гоморській судного дня, аніж місту тому. 
<p>16 Ось, Я посилаю вас, мов овець поміж вовків: тож будьте мудрі, як змії, і прості, мов голуби. 
<p>17 Остерігайтеся людей: бо вони будуть віддавати вас синедріонам і в синагогах ваших будуть бити вас, 
<p>18 І поведуть вас до правителів і царів за Мене, для свідчення перед ними і поганами. 
<p>19 Та коли будуть віддавати вас, не турбуйтеся, як чи що сказати; бо тієї ж миті дано буде вам, що сказати. 
<p>20 Бо ви не будете говорити, але Дух Батька вашого говоритиме в вас. 
<p>21 І брат брата віддасть на смерть, і батько – сина, і повстануть діти на батьків і умертвлять їх. 
<p>22 І будете ненависними за ймення Моє; однак той, хто витримає до кінця, врятується. 
<p>23 А коли будуть вас переслідувати в одному місті, втікайте до другого. Бо правду вам кажу: Не встигнете обійти міст ізраїльських, як прийде Син Людський. 
<p>24 Учень не вищий від учителя, і служник не вищий від господаря свого: 
<p>25 Задосить для учня, щоб він був, як учитель його, і для служника, щоб він був, як господар його. Якщо господаря дому назвали Вельзевулом, то чи не назвуть так тим паче й домашніх його? 
<p>26 Отож, не бійтеся їх: бо немає нічого утаємниченого, що не виявилося б, і таємного, що не стало б відомим. 
<p>27 Що кажу вам у темряві, кажіть при світлі; і що на вухо чуєте, проповідуйте на дахах. 
<p>28 І не бійтеся тих, що вбивають тіло, а душі не можуть убити; бійтеся більше того, хто може і душу, і тіло погубити в геєні. 
<p>29 Чи не дві маленькі пташки продаються за асарій? І жодна з них не впаде на землю без [волі] Батька вашого; 
<p>30 А на вашій голові навіть волосся все пораховане; 
<p>31 Тому не бійтеся: ви кращі від багатьох малих птахів. 
<p>32 Отож, кожного, хто сповідує Мене перед людьми, того сповідуватиму і Я перед Батьком Моїм Небесним. 
<p>33 А хто зречеться Мене перед людьми, зречуся і Я його перед Батьком Моїм Небесним. 
<p>34 Не думайте, що Я прийшов принести мир на землю; не мир прийшов Я принести, але меч; 
<p>35 Бо Я прийшов розділити чоловіка з батьком його, і дочку з матір‘ю її, і невістку із свекрухою її. 
<p>36 І вороги людині – домашні її. 
<p>37 Хто любить батька чи матір більше, аніж Мене, не достойний Мене; і хто любить сина чи доньку більше, аніж Мене, не достойний Мене; 
<p>38 І хто не бере хреста свого і не йде слідом за Мною, той не достойний Мене. 
<p>39 Той, що збереже життя своє, втратить його; а той, що втратить життя своє заради Мене, збереже його. 
<p>40 Хто приймає вас, Мене приймає, а хто приймає Мене, приймає Того, Хто Мене послав; 
<p>41 Хто приймає пророка в ім‘я пророка, дістане нагороду пророка, і хто приймає праведника, в ім‘я праведника, дістане нагороду праведника. 
<p>42 А хто напоїть одного з малих оцих тільки чашою холодної води, в ім‘я учня, істину кажу вам, не втратить нагороди своєї. 
<h4>Матвія 11 
<p>1 І коли скінчив Ісус наставляти дванадцятьох учнів Своїх, перейшов звідти навчати і проповідувати в містах їхніх. 
<p>2 А Іван, коли почув у в‘язниці про діяння Христові, послав двох учнів своїх 
<p>3 Запитати в Нього: Чи Ти Той, Котрий має прийти, чи наджидати нам іншого? 
<p>4 І сказав їм Ісус у відповідь: Підіть і скажіть Іванові, що чуєте і бачите: 
<p>5 Сліпі стають зрячими і кульгаві ходять, прокажені очищаються і глухі чують, мертві воскресають і вбогим проповідується Добра Вість. 
<p>6 І блаженний, хто через Мене спокуси не матиме. 
<p>7 А коли вони пішли, Ісус почав говорити народові про Івана: На що ходили ви в пустелю подивитися? Чи на тростину, котру вітер хитає? 
<p>8 На кого ви дивитися ходили? Чи на чоловіка, зодягнутого в м‘яку одежу? Ті, хто носить м‘який одяг, у царських палатах живуть. 
<p>9 Тоді на кого дивитися ви ходили? На пророка? Так, повідую вам, навіть більше, ніж пророка. 
<p>10 Бо він той, про кого написано: Ось, Я посилаю посланця Мого перед Тобою, котрий приготує шлях Твій перед Тобою. 
<p>11 Істину кажу вам: Із народжених жінками не поставав більший від Івана Хрестителя; але менший у Царстві Небеснім більший від нього. 
<p>12 А від днів Івана Хрестителя донині Царство Небесне силою береться, і ті, що докладають зусилля, здобувають його. 
<p>13 Бо всі пророки й Закон провістили до Івана. 
<p>14 І, якщо хочете прийняти, він є Ілля, котрому належало прийти. 
<p>15 Хто має вуха чути, нехай почує! 
<p>16 До кого ж цей рід прирівняю? Він схожий на дітей, котрі сидять на вулиці і звертаються до своїх приятелів, 
<p>17 І кажуть: Ми грали вам на сопілці, а ви не танцювали; ми співали вам сумних пісень, а ви не ридали. 
<p>18 Бо прийшов Іван, не їсть, не п‘є; і кажуть: У ньому демон. 
<p>19 Прийшов Син Людський, їсть і п‘є, і кажуть: Ось чоловік, котрий любить їсти і пити вино, друг митникам і грішникам. І виправдана премудрість дітьми її. 
<p>20 Тоді почав Він докоряти містам, у котрих найбільше виявлялася сила Його, через те, що вони не покаялися: 
<p>21 Горе тобі, Хоразине, горе тобі, Віфсаїдо! Бо якби в Тирі й Сидоні явлені були сили, котрі явлені у вас, то давно вони у веретищах і попелі покаялися б. 
<p>22 Але повідую вам: Тирові і Сидонові буде легше судного дня, аніж вам. 
<p>23 І ти, Капернауме, що до неба піднявся, до пекла зійдеш. Бо якби у Содомі явлені були сили, явлені в тобі, то він залишився б до нинішнього дня.
<p>24 Але повідую вам, що землі содомській легше буде судного дня, аніж тобі. 
<p>25 О тій порі, коли продовжував слово, Ісус сказав: Прославляю Тебе, Батьку, Господе неба і землі, що Ти утаємничив це від мудрих та розумних і відкрив це немовлятам. 
<p>26 Так, Отче! Бо такою була Твоя добра воля. 
<p>27 Усе передане Мені Батьком Моїм, і ніхто не знає Сина, окрім Батька; і Батька ніхто не знає, окрім Сина, і кому Син хоче відкрити. 
<p>28 Прийдіть до Мене, всі стомлені й обтяжені, і Я заспокою вас! 
<p>29 Візьміть ярмо Моє на себе і навчіться від Мене, бо Я покірний і сумирний серцем; і знайдете спокій душам вашим. 
<p>30 Бо ярмо Моє любе, і тягар Мій легкий. 
<h4>Матвія 12 
<p>1 Під ту пору проходив Ісус у суботу засіяними ланами; а учні Його вже виголодніли, і почали зривати колоски і їсти. 
<p>2 Коли фарисеї побачили це, то сказали Йому: Ось, учні Твої чинять те, чого не можна вчиняти в суботу. 
<p>3 А Він сказав їм: Хіба ви не читали, що вчинив Давид, коли він був голодний, і ті, що були з ним? 
<p>4 Як він зайшов до Божого дому і їв хліби показні, котрих не можна було їсти ні йому, ні тим, що були з ним, а лише священикам? 
<p>5 Або чи не читали ви в Законі, що в суботи священики у храмі порушують суботу, однак не мають провини? 
<p>6 Але повідую вам, що тут Той, Хто більший від храму; 
<p>7 Якби ви знали, що означає: Милости хочу, а не пожертви, то не осудили б безвинних; 
<p>8 Бо Син Людський є Господь також і суботи. 
<p>9 І, відійшовши звідти, прийшов Він до синагоги їхньої. 
<p>10 І ось, був там чоловік, що мав висхлу руку. І запитали в Ісуса, щоб звинуватити Його: Чи можна уздоровлювати в суботу? 
<p>11 А Він сказав їм: Хто з вас, маючи одну вівцю, якщо вона в суботу впаде до ями, не візьме її і не витягне? 
<p>12 Наскільки ж людина краща від вівці! Отож, можна і в суботу чинити добро. 
<p>13 Тоді сказав чоловікові тому: Простягни руку твою. І він простягнув, і стала вона здоровою, як друга. 
<p>14 А фарисеї, як вийшли, радилися поміж собою супроти Нього, у який спосіб погубити Його. Але Ісус дізнався про це, і пішов звідти. 
<p>15 І пішла за Ним сила (багато) народу, і Він уздоровив їх усіх.
<p>16 І заборонив їм зголошувати про Нього, 
<p>17 Нехай справдиться сказане через пророка Ісаю, котрий повідав: 
<p>18 Ось, Слуга Мій, Котрого Я вибрав, улюблений Мій, до Котрого прихилилась душа Моя; вкладу Духа Мого в Нього; і звістить народам суд; 
<p>19 Не заперечить, не заволає, і ніхто не почує на вулицях крику Його; 
<p>20 Тростини надламаної не доламає, і гнота тліючого не загасить, аж доки не звершить суду перемоги; 
<p>21 І на ймення Його будуть сподіватися народи. 
<p>22 Відтак привели до Нього біснуватого, сліпого й німого; і уздоровив його, і сліпий та німий почав говорити і бачити. 
<p>23 І дивувався увесь народ, і казав: Чи не цей Христос (Месія), Син Давидів? 
<p>24 А фарисеї, коли почули [про це], сказали: Він виганяє демонів не інакше, як [силою] Вельзевула, князя бісівського. 
<p>25 Але Ісус, знаючи помисли їхні, сказав їм: Усіляке царство, що розділиться саме в собі, спорожніє; і всіляке місто чи дім, що розділиться сам у собі, не встоїть. 
<p>26 І якщо сатана сатану виганяє, то він розділився сам із собою: яким чином устоїть царство його? 
<p>27 І якщо Я [силою] Вельзевула виганяю бісів, то сини ваші чиєю [силою] виганяють? Тому вони будуть вам суддями. 
<p>28 А коли Я Духом Божим виганяю бісів, то звичайно ж сягнуло вас Царство Боже. 
<p>29 Або: як може хтось зайти в дім сильного і пограбувати речі його, якщо передніше не зв‘яже сильного, і тоді пограбує дім його. 
<p>30 Хто не зі Мною, той супроти Мене; і хто не збирає зі Мною, той розкидає. 
<p>31 А тому кажу вам: Усілякий гріх і хула простяться людям, а зневага (хула) на Духа не проститься людям. 
<p>32 Якщо хтось скаже слово на Сина Людського, то проститься йому; а якщо хтось скаже на Духа Святого, не проститься йому ні в цьому світі, ні в прийдешньому. 
<p>33 Або визнайте дерево добрим і плід його добрим, або визнайте дерево недобрим і плід його недобрим; бо дерево пізнається з плоду. 
<p>34 Породження гадюче! Як ви можете говорити добре, коли самі недобрі? Тому що від повноти серця уста промовляють. 
<p>35 Добра людина з доброго скарбу добре виносить; а людина лиха з лихого скарбу лихе виносить. 
<p>36 Кажу вам, що за будь-яке пусте слово, котре вимовлять люди, дадуть вони відповідь судного дня. 
<p>37 Бо від слів своїх виправдаєшся і від слів своїх будеш засуджений. 
<p>38 Тоді деякі з книжників і фарисеїв сказали: Учителю! Ми хочемо побачити від тебе якесь диво. 
<p>39 Але Він сказав їм у відповідь: Рід лукавий і перелюбний шукає дива; і диво не дається йому, окрім дива Йони пророка; 
<p>40 Бо як Йона був у череві кита три дні і три ночі, так і Син Людський буде в серці землі три дні і три ночі. 
<p>41 Ніневітяни постануть на суд з родом оцим і засудять його, бо вони покаялися від проповіді Йонової; і ось, тут більший Йони. 
<p>42 Цариця південна постане на суд з родом оцим і засудить його; бо вона приходила від рубежів землі послухати мудрість Соломонову; і ось, тут більший від Соломона. 
<p>43 Коли нечистий дух вийде з людини, то блукає місцинами безводними, шукаючи спокою, і не знаходячи. 
<p>44 Тоді каже: Повернуся до мого дому, звідки я вийшов. І коли прийде, знаходить [його] незайнятим, заметеним та прибраним; 
<p>45 Тоді йде і бере з собою семеро інших духів, ще зліших від нього, і зайдуть, і живуть там; і трапляється, що для чоловіка того останнє є гіршим від попереднього. Так буде також і з цим недобрим родом. 
<p>46 А коли Він ще промовляв до народу, матір і брати Його стояли перед [домом] – хотіли говорити з Ним. 
<p>47 І хтось сказав Йому: Ось, Матір Твоя і брати Твої стоять надворі, бажаючи говорити з Тобою. 
<p>48 А Він сказав у відповідь тому, що озвався: Хто Матір Моя, і хто брати Мої? 
<p>49 Він показав рукою Своєю на учнів Своїх і сказав: Ось матір Моя і брати Мої; 
<p>50 Бо хто буде виконувати волю Батька Мого Небесного, той Мені брат, і сестра, і матір. 
<h4>Матвія 13 
<p>1 Того дня Ісус вийшов з дому і сів біля моря. 
<p>2 І зібралася до Нього сила народу, аж так, що Він зайшов у човен і присів, а увесь народ стояв на березі. 
<p>3 І навчав їх багато притчами, кажучи: Ось, вийшов сівач сіяти; 
<p>4 І коли він сіяв (зерна), то деяке впало при дорозі, і налетіли птахи, і видзьобали його; 
<p>5 А деяке впало на місцину кам‘янисту, де мало було землі, і невдовзі посходило, тому що земля була неглибока; 
<p>6 Та коли зійшло сонце, зав‘яло, і через те, що не мало (належного) коріння, засохло; 
<p>7 А деяке впало у терни, і терня виросло, й заглушило його; 
<p>8 А деяке впало на родючий грунт і принесло плід: одне у стократ, друге – в шістдесят, а деяке в тридцятеро. 
<p>9 Хто має вуха слухати, нехай чує! 
<p>10 Учні наблизилися і запитали у Нього: Нащо притчами говориш до них? 
<p>11 Він сказав їм у відповідь: Через те, що вам дано пізнати таємниці Царства Небесного, а їм не дано; 
<p>12 Бо хто має, то дасться йому і примножиться; а хто не має, у того відбереться й те, що має; 
<p>13 Тому й повідую їм притчами, що вони дивляться і не бачать, слухають та не чують, і не розуміють; 
<p>14 І справджується над ними пророцтво Ісаї, котре повідує: Слухом почуєте, і не зрозумієте, і очима дивитися будете, і не побачите; 
<p>15 Бо огрубіло серце людей цих, і вухами з натугою чують, і очі свої зімкнули, нехай же не побачать очима, і не почують вухами, і не втямлять серцем, і нехай не звернуться, щоб Я уздоровив їх. 
<p>16 А ваші очі щасливі, що бачать, і вуха ваші, бо чують. 
<p>17 Бо правду кажу вам, що численні пророки і праведники бажали бачити, що ви бачите, і не бачили, і чути, що ви чуєте, і не чули. 
<p>18 А ви ось вислухайте (і пізнайте) [значення] притчі про сіяча: 
<p>19 До кожного, хто слухає слово про Царство і не розуміє, приходить лукавий і краде посіяне в серці його: ось кого засвідчує посіяне при дорозі.
<p>20 А посіяне на кам‘янистій місцині означає того, хто чує слово і відразу з радістю приймає його; 
<p>21 Але не має в собі коріння і нестійкий: коли надходить скорбота, або ж гоніння за слово, миттю піддається спокусі. 
<p>22 А посіяне в тернях означає того, хто чує слова, але клопоти світу цього та омана багатства глушать слово, і воно залишається без плоду. 
<p>23 А посіяне на родючому грунті означає того, хто слухає слово і розуміє, і плід він приносить, аж так, що один приносить плід у стократ, інший в шістдесят, а ще інший – у тридцятеро. 
<p>24 І другу притчу запропонував Він їм, кажучи: Царство Небесне схоже на чоловіка, що посіяв добре насіння на полі своєму. 
<p>25 Та коли люди спали, прийшов ворог його і насіяв поміж пшеницею плевелів, і зник. 
<p>26 Коли зійшло вруно і показався колос, тоді з‘явилися й плевели. 
<p>27 Та ось, прийшли служники до господаря (поля) і сказали йому: Пане! Хіба не добре насіння сіяв ти на полі твоєму? То звідки ж на ньому плевели? 
<p>28 А він сказав їм: Ворог людський учинив це. А служники сказали йому: Хочеш, ми підемо, і виберемо їх? 
<p>29 Та він сказав їм: Ні, бо, виполюючи плевели, ви повириваєте разом з ними пшеницю; 
<p>30 Залишіть їх, нехай разом ростуть до жнив; і в пору жнивну я скажу женцям: Зберіть передніше плевели та пов‘яжіть їх у в‘язочки, щоби спалити їх; а пшеницю зберіть до засіків моїх. 
<p>31 Ще одну притчу запропонував Він їм, кажучи: Царство Небесне схоже на зерня гірчичне, котре чоловік узяв і посіяв на полі своєму,
<p>32 Котре, хоч і найменше з-поміж насіння, та коли виросте, буває найбільшим з-поміж зела і стає деревом, аж таким, що прилітають птахи небесні і ховаються в гілках його. 
<p>33 Іншу притчу сказав Він їм: Царство Небесне схоже на закваску, яку жінка, узявши, поклала в три міри борошна, доки не вкисло все. 
<p>34 Усе це Ісус казав народові притчами і без притчі не говорив їм, 
<p>35 Нехай справдиться повідане через пророка, котрий сказав: Відкрию в притчах уста Мої; повідаю утаємничене від утворення світу.
<p>36 Тоді Ісус відпустив народ і зайшов до оселі. Аж тут підійшли до Нього учні Його і сказали: Поясни нам притчу про плевели в полі. 
<p>37 А Він сказав їм у відповідь: Сівач доброго насіння є Син Людський;
<p>38 Поле є світ; добре насіння, це – сини Царства, а плевели – сини лукавого; 
<p>39 А ворог, що посіяв їх, є диявол; жнива є кінець світу, а женці суть Ангели. 
<p>40 Тому отак, як збирають плевели і вогнем спалюють, так буде наприкінці світу цього: 
<p>41 Пошле Син Людський Ангелів своїх, і зберуть із Царства Його всі спокуси і тих, що вчиняють беззаконня. 
<p>42 І вкинуть їх до печі вогненної; там буде плач і скрегіт зубів; 
<p>43 Тоді праведники засяють, мов сонце, у Царстві Батька їхнього. Хто має вуха чути, нехай чує! 
<p>44 Ще схоже Царство Небесне на скарб, схований у полі; котрого знайшов чоловік і утаємничив, і від радости з того йде і продає все, що має, і купляє те поле. 
<p>45 Ще схоже Царство Небесне на купця, що шукає гарних перлин, 
<p>46 І котрий, коли знайшов одну коштовну перлину, пішов, і продав усе, що мав, і купив її. 
<p>47 Ще схоже Царство Небесне на невід, що закинутий в морі, і який захопив чимало всілякої риби; 
<p>48 Котрого, коли наповнився, витягнули на берег і присіли й вибрали краще в посудини, а гірше викинули геть. 
<p>49 Отак буде й наприкінці світу: Вийдуть Ангели і вилучать лихих з-поміж праведних. 
<p>50 І вкинуть їх до печі вогненної: там буде плач і скрегіт зубів. 
<p>51 І запитав їх Ісус: Чи зрозуміли ви все це? Вони відповідають Йому: Так, Господе! 
<p>52 А Він сказав їм: Ось чому всілякий книжник, навчений про Царство Небесне, схожий на господаря, котрий виносить із скарбниці своєї нове і старе. 
<p>53 І коли скінчив Ісус притчі оці, пішов звідти. 
<p>54 І прийшов Він на Свою батьківщину, навчав їх у синагозі їхній, аж так, що вони вражалися і казали: Звідки в Нього така премудрість і сила? 
<p>55 Чи не теслі Він син? Чи не Його Матір називається Марія, і брати його Яків, і Йосип, і Симон, і Юда?
<p>56 І сестри Його – чи не всі поміж нами? Звідки ж це в Нього? 
<p>57 І спокушалися Ним. А Ісус сказав їм: Не буває пророка без честі, хіба що у вітчизні своїй, і в домі своїм! 
<p>58 І не звершив там багато див через їхню невіру. 
<h4>Матвія 14 
<p>1 Того часу почув Ірод, правитель чотирьох провінцій, оповіді про Ісуса 
<p>2 І сказав служникам своїм: Це Іван Хреститель; він воскрес із мертвих, і тому такі дива вчиняються ним. 
<p>3 Бо Ірод схопив був Івана, пов‘язав його і вкинув до в‘язниці через Іродіяду, дружину брата свого Пилипа. 
<p>4 Тому що Іван казав йому: Ти не мусиш мати її. 
<p>5 І хотів убити його, але боявся народу, тому що мали його за пророка. 
<p>6 А під час [святкування] дня народження Ірода, донька Іродіяди танцювала перед зібранням і догодила Іродові. 
<p>7 А тому він з присягою пообіцяв їй дати все, чого вона попросить. 
<p>8 А вона, навчена матір‘ю своєю, сказала: Дай мені отут, на тарелі, голову Івана Хрестителя. 
<p>9 І засмутився цар; але заради присяги і тих, що були біля столу, звелів дати їй. 
<p>10 І послав відтяти Іванові голову у в‘язниці. 
<p>11 І принесли голову його на тарелі і дали дівчині, а вона віднесла матері своїй. 
<p>12 А учні його прийшли, забрали тіло його і поховали його; і пішли й повідали Ісусові. 
<p>13 І коли зачув Ісус про те, то поплив на човні до пустельної місцини самотою; а народ, зачувши про це, пішов за Ним з міст пішки. 
<p>14 І, як вийшов Ісус, то побачив безліч людей, і пожалів їх і уздоровив хворих їхніх. 
<p>15 А коли настав вечір, наблизилися до Нього учні Його і сказали: Місцина тут пустельна, і час уже пізній; відпусти народ, щоб вони пішли до поселення і купили собі їжі. 
<p>16 Але Ісус сказав їм: Не треба їм відходити; ви дайте їм їсти. 
<p>17 А вони кажуть Йому: У нас тут лише п‘ять хлібів та дві рибини. 
<p>18 Він сказав: Принесіть їх Мені сюди. 
<p>19 І звелів народові прилягти на траву, а тоді взяв п‘ять хлібів і дві рибини, глянув на небо, благословив, і, переламавши, дав хліби учням, а учні – народові. 
<p>20 І їли всі, і наситилися; і набрали кусків, що залишилися, дванадцять повних кошів; 
<p>21 А тих, що їли, було близько п‘яти тисяч чоловік, окрім жінок та дітей. 
<p>22 І тут-таки змусив Ісус учнів Своїх зайти до човна і відпливти передніше від Нього на другий берег, доки Він відпустить народ. 
<p>23 І коли відпустив народ, то Він зійшов на гору, аби помолитися самотою; і увечері залишався там сам. 
<p>24 А човен уже був на середині моря, і його било хвилями, тому що вітер був супротивний. 
<p>25 А о четвертій сторожі ночі пішов до них Ісус, йдучи морем. 
<p>26 І учні, коли побачили Його, що Він простує морем, жахнулися і казали: Це привид! – і від страху закричали. 
<p>27 Але Ісус наразі озвався до них і сказав: Збадьортеся: це Я, не бійтеся. 
<p>28 Петро сказав Йому у відповідь: Господе! Якщо це Ти, накажи мені прийти до Тебе по воді. 
<p>29 Він сказав: Іди. Петро вийшов з човна і пішов по воді, щоб наблизитися до Ісуса; 
<p>30 Але він бачив сильний вітер, і злякався, і почав потопати, а тоді закричав: Господе! Врятуй мене! 
<p>31 Ісус відразу простягнув руку, підтримав його і сказав йому: Маловірний! Нащо ти засумнівався? 
<p>32 І коли зайшли вони до човна, вітер затих. 
<p>33 А ті, що були в човні, підійшли, вклонилися Йому і сказали: Справді, Ти – Син Божий. 
<p>34 І, перепливши, прибули на землю Генісаретську. 
<p>35 Мешканці тієї місцини упізнали Його і звістили по всій окрузі тій і принесли до Нього усіх хворих. 
<p>36 І просили Його, щоб лише торкнутися до поли одежі Його; і котрі торкалися, уздоровлювалися. 
<h4>Матвія 15 
<p>1 Тоді приходять до Ісуса єрусалимські книжники і фарисеї, і кажуть: 
<p>2 Нащо учні Твої нехтують настановами старших? Бо не миють рук своїх, коли їдять хліб. 
<p>3 А Він сказав їм у відповідь: Навіщо й ви нехтуєте заповідями Божими заради звичаїв ваших?
<p>4 Адже Бог заповідав: Шануй батька і матір; і той, що проклинає батька чи матір, смертю нехай помре. 
<p>5 А ви запевняєте: Якщо хтось скаже батькові чи матері: Дар [Богові є те], чим я міг би допомогти вам, 
<p>6 Той в жодному разі не шанує батька свого чи матір свою; таким чином ви усунули Заповідь Божу звичаями вашими. 
<p>7 Лицеміри! Добре пророкував про вас Ісая, кажучи: 
<p>8 Наближаються до Мене ці люди устами своїми і шанують Мене язиком; а серце їхнє задалеко від Мене; 
<p>9 Але марно шанують Мене, коли навчають наук, – заповідей людських. 
<p>10 І Він покликав народ, і сказав їм: Слухайте і розумійте! 
<p>11 Не те, що входить в уста, опоганює людину; але те, що виходить з уст, опоганює людину. 
<p>12 Тоді учні Його наблизилися і сказали Йому: Чи відаєш Ти, що фарисеї почули слово це і спокусилися? 
<p>13 А Він сказав у відповідь: Усіляка рослина, котру не Батько Мій Небесний посадив, викоріниться. 
<p>14 Залишіть їх, вони сліпі вожді сліпих; а якщо сліпий веде сліпого, то обидва впадуть до ями. 
<p>15 А Петро відповідав і сказав Йому: Поясни нам притчу оцю. 
<p>16 Ісус сказав: Невже навіть ви ще не розумієте? 
<p>17 Навіть досі ви не розумієте, що все, що входить у вуста, проходить у черево і викидається геть? 
<p>18 А те, що виходить з уст, – з серця виходить; саме це опоганює людину. 
<p>19 Бо з серця виходять лихі наміри, убивства, перелюб, людська пристрасть, крадіжки, неправдиві свідчення, обмова: 
<p>20 Все це споганює людину; а їсти невмитими руками – не опоганює людини. 
<p>21 І коли вийшов звідти, Ісус рушив до країв тирських і сидонських. 
<p>22 І ось, жінка одна, ханаанеянка, що вийшла з тих самих країв, кричала Йому: Помилуй мене, Господе, сину Давидів! Доня моя жорстоко біснується. 
<p>23 Але Він не відповідав їй жодним словом. І учні Його наблизилися й просили Його: Відпусти її, тому що волає за нами. 
<p>24 А Він сказав їм у відповідь: Я посланий тільки до загиблих овець дому Ізраїлевого. 
<p>25 А вона підійшла, вклонилася Йому і сказала: Господе, поможи мені! 
<p>26 А Він сказав у відповідь: Не добре забрати хліб у дітей і кинути псам. 
<p>27 Вона сказала: Так, Господе! Але навіть пси їдять крихти, котрі падають зі столу господарів їхніх. 
<p>28 Тоді Ісус відповів їй і сказав: О, жінко! Велика віра твоя; нехай же буде тобі за бажанням твоїм. І уздоровилася донька її тієї ж миті. 
<p>29 Звідси Ісус знову рушив до моря Галілейського, відтак зійшов на гору і присів там. 
<p>30 І наблизилася до Нього безліч народу, і серед них багато кульгавих, сліпих і німих, калік й інших чимало, і штовхали їх до ніг Ісусових; і він уздоровлював їх; 
<p>31 Аж так, що народ дивувався, як бачив німих, що заговорили, калік – здоровими, кульгавих, що вже не мали цієї вади, і сліпих, що були вже зрячими; і прославляв Бога Ізраїлевого. 
<p>32 А Ісус прикликав учнів Своїх і сказав їм: Шкода Мені народу, що вже три дні біля Мене, і нічогісінько не їсть. А відпустити їх голодними не хочу, щоб не охляли в дорозі. 
<p>33 І сказали Йому учні Його: Звідки ж нам узяти в пустелі стільки хлібів, щоб нагодувати стільки народу? 
<p>34 І сказав їм Ісус: Скільки у вас хлібів? А вони сказали: Сім, і декілька рибок. 
<p>35 Тоді звелів народові прилягти на землю. 
<p>36 Тоді взяв сім хлібів і рибу, подякував Богові, поламав і дав учням Своїм, а учні – народові. 
<p>37 І їли всі, і наситилися; і набрали сім повних кошів кусків, що залишилися; 
<p>38 А тих, що їли, було чотири тисячі чоловіків, окрім жінок та дітей. 
<p>39 І коли відпустив народ, Він зайшов до човна, і приплив до Магдалинського краю. 
<h4>Матвія 16 
<p>1 І наблизилися фарисеї і саддукеї, і спокушали Його – просили показати їм ознаки з неба. 
<p>2 А Він сказав їм, відповідаючи: Увечері ви кажете: Буде гарна погода, бо небо червоне; 
<p>3 І – вранці: Сьогодні негода, тому що небо збагряніло. Лицеміри! Розпізнавати обличчя неба ви умієте, а ознак часу не можете? 
<p>4 Рід лукавий і перелюбний ознак шукає, і ознака не буде явлена йому, окрім ознаки Йони пророка. І залишив їх, і відійшов. 
<p>5 Перепливши на другий берег (моря), виявили, що учні Його забули взяти хліба. 
<p>6 Ісус сказав їм: Глядіть, остерігайтеся закваски фарисейської і саддукейської. 
<p>7 Та вони прийшли до згоди поміж собою і казали: Це тому, що ми не взяли з собою хлібів. 
<p>8 Ісус спостеріг те і сказав їм: Чого зажурилися поміж собою, маловіри, що хлібів не взяли? 
<p>9 Хіба ще не розумієте і не пам‘ятаєте про п‘ятеро хлібів на п‘ять тисяч [люду], і скільки кошів ви набрали? 
<p>10 А також про сім хлібів на чотири тисячі, і скільки кошів ви набрали? 
<p>11 Як же ви не розумієте, що не про хліб сказав Я вам: Остерігайтеся закваски фарисейської і саддукейської? 
<p>12 Тоді зрозуміли вони, що Він радив їм остерігатися не закваски хлібної, але вчення фарисейського і саддукейського. 
<p>13 А коли прийшов Ісус до країв Кесарії Пилипової, то запитував учнів Своїх: За кого люди вважають Мене, Сина Людського? 
<p>14 Вони сказали: Одні за Івана Хрестителя, інші за Іллю, а ще інші – за Єремію чи за одного з пророків.
<p>15 Він каже їм: А ви за кого маєте Мене? 
<p>16 А Симон Петро, відповідаючи, сказав: Ти – Христос, Син Бога Живого. 
<p>17 Тоді Ісус сказав йому, відповідаючи: Щасливий ти, Симоне, сину Йонин, бо не тіло і кров відкрили тобі це, але Батько Мій Небесний. 
<p>18 І Я кажу тобі, ти – Петро, і на цьому камені Я утворю Церкву Мою, і брама пекла не здолає її. 
<p>19 І дам тобі ключі Царства Небесного: і що зв‘яжеш на землі, те буде зв‘язане на небесах, і що розв`яжеш на землі, буде розв`язане на небесах. 
<p>20 Тоді Ісус заборонив учням Своїм, щоб нікому не оповідали, що Він – є Ісус Христос. 
<p>21 З того часу Ісус почав відкривати учням Своїм, що Йому належить рушати до Єрусалиму і вельми постраждати від старшин і першосвящеників та книжників, і бути вбитим, і третього дня воскреснути. 
<p>22 І відкликав Петро Ісуса і почав заперечувати Йому: Будь милостивий до Себе, Господе! Нехай не буде цього з Тобою! 
<p>23 Але Він обернувся й сказав Петрові: Відійди од Мене, сатано! Ти Мені спокуса; бо думаєш не про те, що Боже, але що людське. 
<p>24 Тоді Ісус сказав учням Своїм: Якщо хтось хоче йти за Мною, відмовся од себе і візьми хрест свій та йди слідом за Мною. 
<p>25 Бо хто хоче життя своє зберегти, той утратить його, а хто втратить життя Своє заради Мене, той знайде його. 
<p>26 Яка-бо користь людині, якщо вона надбає цілий світ, а душі своїй нашкодить? Або який викуп дасть чоловік за душу свою?
<p>27 Бо прийде Син Людський у славі Батька Свого з Ангелами Своїми, і тоді віддасть кожному згідно зі справами його. 
<p>28 Правду кажу вам: Є тут з-поміж тих, що стоять тут, такі, котрі не спізнають смаку смерти, доки не побачать Сина Людського, що йтиме в Царстві Своєму. 
<h4>Матвія 17 
<p>1 По шістьох днях узяв Ісус Петра, Якова та Івана, брата його, і вивів їх на гору високу одних, 
<p>2 І перевтілився перед ними, і засяяло Його обличчя, мов сонце, а одежа Його зробилася білою, мов світло. 
<p>3 І ось, з‘явилися їм Мойсей та Ілля, що розмовляли з Ним. 
<p>4 При цьому Петро сказав Ісусові: Господе! Добре нам тут бути; якщо бажаєш, спорудимо тут три курені: Тобі одного, і Мойсеєві одного, і одного Іллі. 
<p>5 І коли він ще говорив, аж ось, хмара ясна обгорнула їх і ось, голос із хмари заговорив: Це – Син Мій улюблений, у Котрому Моя добра воля; Його слухайте! 
<p>6 І коли учні почули, то попадали ницьма і вельми злякалися. 
<p>7 Але Ісус наблизився, торкнувся до них і сказав: Підведіться і не бійтеся. 
<p>8 Коли вони звели очі свої, то нікого не побачили, окрім одного Ісуса. 
<p>9 І коли спускалися вони з гори, Ісус заборонив їм, кажучи: Нікому не оповідайте про це видіння, аж доки Син Людський не воскресне з мертвих. 
<p>10 І запитали Його учні: А чому книжники запевняють, що Іллі належить прийти передніше? 
<p>11 Ісус сказав їм у відповідь: Авжеж, Ілля має прийти заздалегідь і влаштувати все; 
<p>12 Але кажу вам, що Ілля вже прийшов, і не впізнали його, а вчинили з ним, як бажали; так і Син Людський постраждає від них.
<p>13 Тоді учні зрозуміли, що Він казав їм про Івана Хрестителя. 
<p>14 Коли вони прийшли до народу, то наблизився до Нього чоловік, упав на коліна перед Ним, 
<p>15 І сказав: Господе! Помилуй сина мого; він у новомісяччя [біснується[ і тяжко страждає, бо часто кидається у вогонь, і часто у воду. 
<p>16 Я приводив його до учнів Твоїх, і вони не могли уздоровити його. 
<p>17 А Ісус, відповідаючи, сказав: О, роде невірний і розбещений! Доки буду з вами? Доки Я буду терпіти вас? Приведіть його до Мене сюди.
<p>18 І заборонив йому Ісус, і біс вийшов з нього; і юнак уздоровився тієї ж миті. 
<p>19 Тоді учні наблизилися до Ісуса наодинці і сказали: А чому ми не змогли вигнати його? 
<p>20 А Ісус сказав їм: Через віру вашу малу; бо істину кажу вам: Якщо ви будете мати віру, як гірчичне зерня завбільшки, і скажете горі оцій: Перейди звідси туди, і вона перейде; і нічого не буде для вас неможливого. 
<p>21 А цей рід демонів виганяється лише молитвою і постом. 
<p>22 А коли вони були в Галілеї, Ісус сказав їм: Син Людський зраджений буде і потрапить до рук людських. 
<p>23 І заб‘ють Його, і третього дня воскресне. І вони дуже засумували. 
<p>24 А коли вони прийшли до Капернауму, то підійшли до Петра збирачі дідрахм і сказали: А вчитель ваш чи не дасть дідрахми? 
<p>25 Він сказав: Так. І коли зайшов він до оселі, то Ісус попередив його, сказавши: Як тобі видається, Симоне? Царі землі з кого беруть мито чи податки? Чи із синів своїх чи із сторонніх? 
<p>26 Петро відказав Йому: Із сторонніх. Ісус сказав йому: Отож, сини вільні; 
<p>27 Але, щоб нам не спокусити їх, піди до моря, закинь вудку, і першу рибину, котра попадеться, візьми; і коли розтулиш у неї рота, знайдеш статир; візьми його і віддай їм за Мене і за себе. 
<h4>Матвія 18 
<p>1 Того часу учні підійшли до Ісуса і казали: Хто більший у Царстві Небеснім? 
<p>2 Ісус покликав дитя і поставив його серед них. 
<p>3 І сказав: Істину кажу вам, якщо не навернетеся і не будете, як діти, не увійдете до Царства Небесного;
<p>4 Отож, хто змаліє, як оце дитя, той і більший у Царстві Небесному; 
<p>5 І хто прийме таке одне дитя в ім‘я Моє, той Мене приймає; 
<p>6 А хто спокусить одного з малих оцих, що вірують в Мене, то йому краще було б, якби повісили йому жорна на шию і втопили його у морській глибині; 
<p>7 Лихо світові од спокус, бо необхідно прийти спокусам; але горе тому чоловікові, через котрого спокуса приходить. 
<p>8 Коли ж рука твоя або нога твоя спокушають тебе, відітни їх і відкинь геть від себе: краще для тебе увійти до життя без руки чи без ноги, аніж із двома руками і двома ногами бути кинутому у вогонь вічний. 
<p>9 І коли око твоє спокушає тебе, вирви його, і відкинь од себе: краще тобі з одним оком увійти до життя, аніж із двома очима бути кинутому в геєну вогненну. 
<p>10 Глядіть, щоб не було у вас презирства до одного з малих оцих; бо кажу вам, що Ангели їхні на небесах завжди бачать обличчя Батька Мого Небесного. 
<p>11 Бо Син Людський прийшов знайти і врятувати загибле. 
<p>12 Як вам видається? Якби у когось було сто овець, і одна з них заблукала, то чи не залишить він дев‘яносто дев‘ять у горах і чи не піде шукати ту, що заблукала? 
<p>13 І коли поталанить знайти її, то правду вам кажу, він радіє нею більше аніж дев‘яносто дев‘ятьма, котрі не заблукали. 
<p>14 Ось так, немає волі Батька вашого Небесного, щоб загинув один з малих оцих. 
<p>15 А якщо згрішить супроти тебе брат твій, піди і викрий його поміж тобою і ним одним; якщо послухає тебе, то придбав ти брата твого. 
<p>16 А якщо не послухає, візьми з собою ще одного або двох, щоб устами двох чи трьох свідків підтвердилося всіляке слово. 
<p>17 А якщо не послухає їх, скажи церкві; а якщо й церкви не послухає, то нехай буде він тобі, мов поганин і митник. 
<p>18 Правду кажу вам: Що ви зв‘яжете на землі, те буде зв‘язане на небі; і що розв‘яжете на землі, те буде розв‘язане на небі. 
<p>19 Правду також кажу вам, що коли двоє із вас погодяться на землі просити про всіляку справу, то, чого б не попросили, буде їм від Батька Мого Небесного. 
<p>20 Бо, де двоє чи троє зібрані в ім‘я Моє, там Я серед них. 
<p>21 Тоді Петро наблизився до Нього і сказав: Господе! Скільки разів прощати братові моєму, що згрішив супроти мене? Чи до семи разів? 
<p>22 Ісус каже йому: Не мовлю тобі: до семи, але до сімдесяти разів по сім. 
<p>23 Тому-то Царство Небесне схоже на царя, котрий зажадав порахуватися зі служниками своїми. 
<p>24 Коли розпочав він зводити рахунки, привели до нього (чоловіка), що заборгував йому десять тисяч талантів; 
<p>25 А оскільки він не мав чим заплатити, то володар його наказав продати його і дружину його, і діток, і все, що він мав, і заплатити.
<p>26 Тоді служник той упав і, кланяючись йому, казав: Володарю! Потерпи на мені, я все тобі поверну. 
<p>27 Володар змилосердився над служником отим, відпустив його і борг йому простив. 
<p>28 А служник той, коли вийшов, знайшов одного з товаришів своїх, котрий був винний йому сто динаріїв, і, схопивши його, душив його і казав: Віддай мені те, що винен. 
<p>29 Тоді товариш його упав до ніг його, благав його і говорив: Потерпи на мені, і все віддам тобі. 
<p>30 Але той не захотів, а пішов і вкинув його до в‘язниці, аж доки не віддасть боргу. 
<p>31 Товариші його, які бачили те, що відбувається, дуже зажурилися і прийшли й розповіли володареві своєму про все, що було. 
<p>32 Тоді володар його кличе його і каже: Лихий слуго! Увесь борг той я простив тобі, тому що ти ублагав мене; 
<p>33 Чи не варто було тобі помилувати приятеля твого, як ото я помилував тебе? 
<p>34 Володар розгнівався і віддав його катам, аж доки не поверне йому всього боргу. 
<p>35 Отак і Батько Мій Небесний учинить з вами, якщо не простить кожний з вас від серця Свого братові своєму гріхів його. 
<h4>Матвія 19 
<p>1 Коли Ісус скінчив ці слова, то вийшов із Галілеї і прибув до володінь юдейських, що за Йорданом. 
<p>2 За Ним рушила безліч народу, і Він уздоровлював їх там. 
<p>3 І наблизилися до Нього фарисеї і спокушали Його, кажучи Йому: Чи з будь-якої причини дозволяється чоловікові розлучатися з дружиною своєю? 
<p>4 Він так їм відповів: Хіба не читали ви, що Творець від початку витворив їх чоловіком і жінкою? 
<p>5 І сказав: А тому нехай залишить чоловік батька і матір, і приліпиться до дружини своєї, і будуть обидвоє однією плоттю. 
<p>6 Аж так, що вони вже не двоє, але одна плоть. Отже, що Бог поєднав, того людина нехай не розлучає. 
<p>7 Вони сказали Йому: А чому ж Мойсей заповідав давати листи про розлучення і розривати з нею шлюб? 
<p>8 Він сказав їм: Мойсей, з огляду на жорстоке серце ваше, дозволив вам розривати шлюб із дружинами вашими; а спочатку не було так. 
<p>9 Але Я кажу вам: Хто розлучиться з дружиною своєю не за перелюб і одружиться з другою, [той[ чинить перелюб, а [той[, що одружився з розлученою, також чинить перелюб. 
<p>10 Сказали Йому учні Його: Якщо такий обов‘язок чоловіка щодо дружини, то краще не одружуватися. 
<p>11 А Він сказав їм: Не всі можуть вмістити це слово, але кому дано; 
<p>12 Бо є скопці, котрі із лона матері народилися так; і є скопці, котрі вчинені людьми; і є скопці, котрі самі себе вчинили скопцями для Царства Небесного. Хто може прийняти, нехай прийме. 
<p>13 Тоді привели до Нього дітей, щоб Він поклав на них руки і помолився; а учні забороняли їм. 
<p>14 Але Ісус сказав: Пустіть дітей і не забороняйте їм приходити до Мене, бо таких є Царство Небесне. 
<p>15 І, поклавши на них руки, попростував звідти. 
<p>16 І ось, підійшов один (чоловік) і сказав Йому: Учителю Добрий! Що маю вчинити доброго, щоб мати життя вічне? 
<p>17 А Він сказав йому: Нащо ти називаєш Мене Добрим? Ніхто не добрий, а лише один Бог. Та коли хочеш увійти в життя [вічне], дотримуйся заповідей. 
<p>18 Він сказав Йому: Яких? А Ісус сказав: Не вбивай, не чини перелюбу, не кради, не свідкуй облудно. 
<p>19 Шануй батька і матір; і люби ближнього твого, як самого себе. 
<p>20 Юнак сказав Йому: Усе це зберіг я від юности моєї; то чого мені ще бракує? 
<p>21 Ісус сказав йому: Якщо хочеш бути досконалим, піди, продай маєток свій і роздай убогим; і будеш мати скарб на небесах; і приходь і йди слідом за Мною. 
<p>22 Зачувши це слово, юнак сумно пішов геть, бо в нього був значний маєток. 
<p>23 А Ісус сказав учням Своїм: Істину повідую вам, що складно багатому увійти до Царства Небесного; 
<p>24 І ще кажу вам: Зручніше верблюдові пройти крізь вушко голки, аніж багатому увійти до Царства Божого. 
<p>25 Учні Його, зачувши це, здивувалися і сказали: У такому разі – хто може врятуватися? 
<p>26 А Ісус глянув і сказав їм: Людям це неможливо, а Богові все можливо. 
<p>27 Тоді Петро, відповідаючи, сказав Йому: Ось, ми покинули все і пішли за Тобою; А що буде нам? 
<p>28 А Ісус сказав їм: Істину кажу вам, що ви, котрі пішли за Мною, – у новому житті, коли сяде Син Людський на престолі слави Своєї, сядете й ви на дванадцятьох престолах судити дванадцять колін Ізраїлевих. 
<p>29 Кожний, хто залишить оселі, чи братів, чи сестер, чи батька, чи матір, або дружину, чи дітей, чи землі заради ймення Мого, дістане у сто разів більше і життя вічне матиме у спадок. 
<p>30 Багато з перших будуть останніми, і останні – першими. 
<h4>Матвія 20 
<p>1 Бо Царство Небесне схоже на господаря дому, котрий вийшов уранці найняти робітників для виноградника свого. 
<p>2 Він домовився з робітниками по динарію на день і послав їх на виноградник свій. 
<p>3 А коли вийшов близько третьої години, то побачив інших, що стояли на торговиці без діла, 
<p>4 І сказав їм: Рушайте й ви на виноградник мій, і що належатиме вам, дам вам. І вони пішли. 
<p>5 Він знову вийшов близько шостої і дев‘ятої години і вчинив те саме. 
<p>6 Нарешті, вийшовши близько одинадцятої години, він побачив інших, що стояли без діла, і сказав їм: Ви чого стоїте отут цілісінький день без діла? 
<p>7 Вони сказали йому: Бо ніхто нас не найняв. Він сказав їм: Рушайте й ви на мій виноградник, і, що належатиме вам, дістанете. 
<p>8 А коли настав вечір, сказав господар виноградника урядникові своєму: Поклич робітників і роздай їм заплату, причому почни з останніх до перших. 
<p>9 Коли прийшли ті, що працювали з одинадцятої, то дістали по динарію. 
<p>10 А ті, що прийшли першими, гадали собі, що вони одержать більше; але одержали й вони по динарію. 
<p>11 А коли одержали, почали дорікати господареві дому. 
<p>12 І казали йому: Оці останні працювали одну годину, а ти порівняв їх з нами, хоч ми зазнали труднощів дня у спеку. 
<p>13 А Він у відповідь сказав одному з них: Друже! Я не кривджу тебе; хіба не за динарія ти домовився зі мною? 
<p>14 Візьми своє та йди собі; а я хочу дати ось цьому останньому так само, [як тобі] ; 
<p>15 Хіба не в моїй волі чинити, як хочу? Чи око твоє заздрісне з тієї причини, що я добрий? 
<p>16 Отак будуть останні першими, а перші – останніми; тому що багато покликаних, але мало вибраних. 
<p>17 Ісус зажадав рушити до Єрусалиму і відкликав дванадцятеро учнів осібно та й сказав їм: 
<p>18 Ось, ми рушаємо до Єрусалиму, і Син Людський буде виданий першосвященикам і книжникам, і зрокують Його на смерть. 
<p>19 І віддадуть Його поганам на наругу та биття і на розп‘яття, і третього дня воскресне. 
<p>20 Тоді наблизилася до Нього матір синів Зеведеєвих із синами своїми, і вклонилася, бажаючи чогось просити в Нього. 
<p>21 Він сказав їй: Чого ти бажаєш? Вона сказала Йому: Скажи, щоб оці двоє синів моїх сіли у Царстві Твоєму один праворуч, а другий ліворуч Тебе. 
<p>22 І відповів Ісус: Не відаєте, чого просите; чи можете пити чашу, котру Я буду пити? Або хреститися хрещенням, котрим Я хрещуся? Вони сказали Йому: Можемо. 
<p>23 І сказав їм: Справді чашу Мою будете пити, і хрещенням, котрим Я хрещуся, будете хреститися; але дати сісти у Мене праворуч, або ліворуч – не від Мене [залежить] ; але для кого Мій Батько приготував. 
<p>24 Зачувши це, [інші] десять] учнів] почали нарікати на двох братів. 
<p>25 А Ісус покликав їх і сказав: Ви знаєте, що князі народів панують над ними, і вельможі мають владу над ними; 
<p>26 Але поміж вами нехай не буде так: а хто хоче поміж вами бути більшим, нехай буде вам служником; 
<p>27 І хто хоче поміж вами бути першим, нехай буде вам рабом; 
<p>28 Бо Син Людський не [для того] прийшов, щоб Йому служили, але для того, аби послугувати і віддати життя Своє для спокути за багатьох. 
<p>29 І коли виходили вони з Єрихону, за Ним рушило багато народу. 
<p>30 Аж ось, двоє сліпих, що сиділи біля шляху, почули, що мимо проходить Ісус, і почали кричати: Помилуй нас, Господе, Сину Давидів! 
<p>31 А народ примушував їх мовчати; але вони ще голосніше почали кричати: Помилуй нас, Господе, Сину Давидів! 
<p>32 Ісус зупинився, підкликав їх і сказав: Чого ви хочете від Мене? 
<p>33 Вони сказали Йому: Господе! Щоб відкрилися очі наші. 
<p>34 Тоді Ісус змилосердився, і торкнувся очей їхніх; і тієї ж хвилі прозріли очі їхні, і вони пішли за Ним. 
<h4>Матвія 21 
<p>1 І коли наблизилися до Єрусалиму і прийшли до Вітфагії, до гори Олив, тоді Ісус послав двох учнів, 
<p>2 Сказавши їм: Ідіть до поселення, котре оце перед вами; і відразу знайдете віслючку прив‘язану і молодого віслюка з нею; відв‘яжіть і приведіть до Мене; 
<p>3 І якщо хтось скаже вам що-небудь, відповідайте, що вони необхідні Господові: і відразу пошле їх. 
<p>4 А все це було, нехай справдиться сказане через пророка, котрий каже: 
<p>5 Скажіть доньці Сіоновій: Ось, Цар твій іде до тебе упокорений, сидячи на віслючці і на молодому віслюку, синові під‘яремної. 
<p>6 Учні пішли і вчинили так, як звелів їм Ісус. 
<p>7 Привели віслючку і молодого віслюка, поклали на них одежу свою, і Він сів на неї. 
<p>8 Безліч народу стелило одежу свою на шляху, а інші стинали гілки з дерев і вистеляли ними шлях; 
<p>9 А народ, що йшов попереду і супроводжував, вигукував: Осанна синові Давидовому! Благословенний, що йде в ім‘я Господнє! Осанна на висоті! 
<p>10 І коли увійшов Він до Єрусалиму, всесеньке місто заворушилося і загомоніло: Хто це? 
<p>11 А народ (що супроводжував Ісуса) відповідав: Це Ісус – пророк із Назарету Галілейського. 
<p>12 І зайшов Ісус до храму Божого і повиганяв усіх, що продавали й купували в храмі, і перекинув столи міняйлам, і лавиці тих, що продавали голубів, 
<p>13 І казав їм: Написано: Дім Мій домом молитви назветься; а ви вчинили його печерою розбійників. 
<p>14 І наблизилися до Нього в храмі сліпі й кульгаві, і Він уздоровив їх. 
<p>15 А священики і книжники, які бачили дива, котрі Він звершив, і дітей, що вигукували в храмі і говорили: Осанна Синові Давидовому! – обурилися. 
<p>16 І сказали Йому: Ти чуєш, що вони вигукують? А Ісус сказав їм: Авжеж! Хіба ви ніколи не читали: З уст немовлят і грудних діток Ти хвалу учинив? 
<p>17 І залишив їх, вийшов геть з міста до Віфанії і там переночував. 
<p>18 А вранці, як вертав до міста, відчув голод; 
<p>19 Він побачив при дорозі одну смоковницю, підійшов до неї, нічого не знайшов на ній, окрім листя, і сказав їй: Нехай уже не виросте плодів від тебе ніколи повік! І смоковниця тієї ж хвилі всохла. 
<p>20 Коли учні побачили це, вони здивувалися і казали: Яким чином так швидко всохла смоковниця? 
<p>21 А Ісус сказав їм у відповідь: Істину кажу вам: Якщо будете мати віру і не засумніваєтеся, не тільки вчините оце, що [вчинено] із смоковницею, але, якщо навіть горі оцій скажете: Піднімися та кинься в море, – станеться; 
<p>22 І все, чого не попросите в молитві з вірою, одержите. 
<p>23 І коли прийшов Він до храму і навчав, наблизилися до Нього першосвященики і старійшини народу і сказали: Якою владою Ти оце вчиняєш? І хто дав Тобі таку владу? 
<p>24 Ісус сказав їм у відповідь: Запитаю вас і Я про одне; Якщо про те скажете Мені, то Я також скажу вам, якою владою це вчиняю; 
<p>25 Хрещення Іванове звідки було: з небес, чи від людей? А вони гомоніли поміж собою: Якщо скажемо: з небес, то Він скаже нам: То чому ж ви не повірили йому? 
<p>26 А якщо сказати: Від людей – боїмося народу, бо всі мають Івана за пророка. 
<p>27 І сказали на те Ісусові: Не відаємо. Тоді сказав і Він їм: То Я також вам не скажу, якою владою Я це вчиняю. 
<p>28 І як вам здається? В одного чоловіка було двоє синів; якось він підійшов до першого і сказав: Сину! Піди сьогодні, попрацюй на винограднику моєму. 
<p>29 Але він сказав у відповідь: Не хочу, проте пізніше покаявся і пішов. 
<p>30 Тоді підійшов до другого (сина) і сказав те саме. Але цей відповів: Іду, господарю; проте не пішов. 
<p>31 Котрий з двох виконав волю батька? Відповіли йому: Перший. Ісус сказав їм: Істину кажу вам, що митники і блудниці передніше вас ідуть до Царства Божого. 
<p>32 Бо прийшов до вас Іван шляхом праведности, і ви не повірили йому; а митники і блудниці повірили йому; а ви, хоч бачили те, не розкаялися потім, аби повірити йому. 
<p>33 Вислухайте другу притчу. Був такий господар дому, котрий посадив виноградника, обгородив його парканом, викопав у ньому яму-чавило, спорудив башту і віддав його (виноградника) виноградарям, та й пішов собі. 
<p>34 А коли надійшов час плодів, він послав своїх служників до виноградарів, щоб забрати свої плоди. 
<p>35 Та виноградарі схопили служників його, і одного прибили, іншого вбили, а того забили камінням. 
<p>36 Знову послав він інших служників, але вже більше, аніж першого разу; але й з ними вчинили так само. 
<p>37 Нарешті, він послав до них свого сина, кажучи: Засоромляться сина мого. 
<p>38 Але виноградарі, забачивши сина, сказали один одному: Це – спадкоємець; ходімо, заб‘ємо його і заволодіємо спадщиною його. 
<p>39 Вони схопили його, вивели геть з виноградника і вбили. 
<p>40 Отож, коли прийде господар виноградника, то що вчинить з оцими виноградарями? 
<p>41 Кажуть Йому: Злочинців цих зрокує на смерть, а виноградника віддасть іншим виноградарям, котрі будуть віддавати йому плоди у свій час. 
<p>42 Ісус сказав їм: Невже ви ніколи не читали в (Святому) Письмі: Камінь, що відкинули будівничі, став каменем наріжним: це – від Господа, і є дивовижним в очах ваших? 
<p>43 А тому й кажу вам, що відбереться од вас Царство Боже і дасться народові, що приносить плоди його; 
<p>44 І той, хто впаде на цей камінь, розіб‘ється, а на кого він сам упаде, того зітре на порох. 
<p>45 І коли першосвященики і фарисеї вислухали притчі Його, то зрозуміли, що Він про них оповідає, 
<p>46 І хотіли схопити Його, проте побоялися народу, тому що Його мали за пророка. 
<h4>Матвія 22 
<p>1 Ісус продовжував оповідати притчами, і сказав: 
<p>2 Царство Небесне схоже на чоловіка-царя, котрий влаштував шлюбний бенкет для сина свого. 
<p>3 І послав служників своїх покликати запрошених на шлюбний бенкет; та не схотіли прийти. 
<p>4 Знову послав інших служників, сказавши: Повідайте запрошеним: Ось, я приготував обід мій, телят моїх і що вгодоване, закололи вже, і все готове; приходьте на шлюбний бенкет. 
<p>5 Але вони знехтували запрошенням, і пішли, хто на поле своє, а хто до свого крамарювання; 
<p>6 А інші схопили служників його, знущалися з них і вбили [їх]. 
<p>7 Коли зачув про те цар, то розгнівався й послав своє військо й винищив убивників тих і спалив місто їхнє. 
<p>8 Тоді сказав він служникам своїм: Шлюбний бенкет готовий, а запрошені не були достойні; 
<p>9 Отож, підіть на перехрестя і всіх, кого знайдете, кличте на шлюбний бенкет. 
<p>10 І служники оті вийшли на шляхи, зібрали всіх, кого лише знайшли, і злих, і добрих; і шлюбний бенкет виповнився весільниками. 
<p>11 Коли цар прийшов оглянути присутніх, то побачив там чоловіка, одягнутого не в шлюбний одяг, 
<p>12 І сказав йому: Друже! Як же ти зайшов сюди не в шлюбному одязі? А він змовчав. 
<p>13 Тоді сказав цар служникам: Зв‘яжіть йому руки й ноги, візьміть його і вкиньте в пітьму зовнішню: там буде плач і скрегіт зубів.
<p>14 Тому що багато запрошених, але мало вибраних. 
<p>15 Тоді фарисеї пішли і радилися, як би спіймати Його на слові. 
<p>16 І послали до Нього учнів своїх з іродіянами, кажучи: Учителю! Ми знаємо, що Ти справедливий, і справді дороги Господньої навчаєш, і не піклуєшся, щоб комусь догодити, бо не зважаєш на жодну особу; 
<p>17 То скажи нам: Як Тобі видається? Чи дозволено давати податок кесареві, чи ні? 
<p>18 Але Ісус побачив лукавство їхнє і сказав: Нащо спокушаєте Мене, лицеміри? 
<p>19 Покажіть Мені монету, котрою сплачується податок. Вони принесли Йому динарій. 
<p>20 І сказав їм: Чиє оце зображення і напис? 
<p>21 Сказали Йому: Кесарові. Тоді сказав їм: Отож, віддавайте кесареве кесарю, а Боже – Богові. 
<p>22 Вони зачули це і здивувалися, а тоді покинули Його – пішли геть. 
<p>23 Того дня наблизилися до Нього саддукеї, котрі запевняють, що немає воскресіння, і запитали Його: 
<p>24 Учителю, Мойсей сказав: Якщо хтось помре, не маючи дітей, то нехай брат його візьме за дружину собі дружину його і відродить потомство братові своєму. 
<p>25 Було у нас семеро братів: перший одружився і вмер, і, не маючи дітей, залишив дружину свою братові своєму. 
<p>26 Так само і другий, і третій, аж до сьомого; 
<p>27 По всіх померла й дружина. 
<p>28 Отож, у воскресінні, котрого з сімох братів буде вона дружиною? Бо всі мали її. 
<p>29 Ісус сказав їм у відповідь: Помиляєтеся, бо не відаєте ні Письма, ні сили Божої. 
<p>30 Бо у воскресінні не одружуються, не виходять заміж, але живуть, мов Ангели Божі на небесах. 
<p>31 А хіба не читали ви сказаного вам Богом про воскресіння мертвих: 
<p>32 Я Бог Авраама, і Бог Ісаака, і Бог Якова? Бог не є Бог мертвих, але живих. 
<p>33 А народ чув і вельми дивувався з учення Його. 
<p>34 А фарисеї, коли почули, що Він учинив саддукеїв мовчазними, зібралися разом. 
<p>35 І один з них, учитель Закону, запитав, спокушаючи Його: 
<p>36 Учителю! Яка найбільша заповідь у Законі? 
<p>37 Ісус сказав Йому: Полюби Господа Бога твого всім серцем твоїм, і всією душею твоєю, і всім розумом твоїм. 
<p>38 Це – перша і найбільша заповідь; 
<p>39 А друга схожа на цю: Полюби ближнього твого, як самого себе; 
<p>40 На цих двох заповідях утверджується увесь Закон і пророки. 
<p>41 А коли зібралися фарисеї, Ісус запитав їх: 
<p>42 Що ви думаєте про Христа? Чий Він Син? Сказали Йому: Давидів. 
<p>43 Сказав їм: То як же Давид, у Дусі, називає Його Господом, коли каже: 
<p>44 Сказав ГОСПОДЬ Господові моєму: Сиди праворуч Мене, доки покладу ворогів Твоїх до підніжжя ніг Твоїх? 
<p>45 Отож, якщо Давид називає Його Господом, то як це Він син йому? 
<p>46 І ніхто не зміг відповісти Йому жодним словом; від того дня вже ніхто не смів запитувати Його. 
<h4>Матвія 23 
<p>1 Тоді Ісус почав оповідати народові і учням Своїм. 
<p>2 І сказав: На сидінні Мойсеєвім сіли книжники і фарисеї; 
<p>3 Тож усе, що вони скажуть вам пильнувати, пильнуйте і чиніть, але за діями їхніми не чиніть, бо вони лиш говорять, та не вчиняють; 
<p>4 Вони зв‘язують важкі, не під силу тягарі і кладуть людям на плечі, а самі навіть пальцем не хочуть їх поворухнути. 
<p>5 А всі справи свої вони вчиняють на те, щоб їх люди бачили; роблять ширшими свої філактери і збільшують поли одежі своєї; 
<p>6 А також люблять попереду напівлежати, коли бенкетують, і займають передні лавиці в синагогах 
<p>7 І вітальні вигуки в народних зібраннях, і щоб люди кликали їх: Навчителю! Навчителю! 
<p>8 А ви не називайтеся вчителями, бо один у вас учитель – Христос, а ви всі – брати; 
<p>9 І батьком собі не називайте нікого на землі, бо один у вас Батько, Котрий на небесах; 
<p>10 І не називайтеся наставниками, бо один у вас наставник – Христос. 
<p>11 Найбільший з-поміж вас нехай буде вам служником: 
<p>12 Бо хто підносить себе, той принижений буде; а хто принижує себе, той піднесеться. 
<p>13 Горе вам, книжники і фарисеї, лицеміри, що зачиняєте Царство Небесне людям; бо самі не входите і бажаючих увійти не пускаєте. 
<p>14 Горе вам, книжники і фарисеї, лицеміри, що пожираєте оселі вдів і лукаво довго молитеся: за це приймете ще більший осуд. 
<p>15 Горе вам, книжники і фарисеї, лицеміри, що обходите море і суходіл, щоб навернути бодай одного; і коли це трапляється, вчиняєте його сином геєни, удвічі гіршим од вас. 
<p>16 Горе вам, вожді сліпі, котрі запевняють: Якщо хтось присягнеться храмом, то нічого; а якщо хтось присягнеться золотом храму, за ним буде провина. 
<p>17 Нерозумні та сліпі! Що більше: золото, чи храм, котрий освячує золото? 
<p>18 Також: Якщо хтось присягнеться жертовником, то нічого; а якщо присягнеться тим даром, котрий на ньому, той завинив. 
<p>19 Нерозумні і сліпі! Що більше: дар, чи жертовник, що освячує дара? 
<p>20 Отож, той, хто присягається жертовником, присягається ним і всім тим, що на ньому. 
<p>21 І той, що присягається храмом, присягається ним і Тим, що Живе в ньому. 
<p>22 І той, що присягається небом, присягається престолом Божим і Тим, Хто сидить на ньому. 
<p>23 Горе вам, книжники і фарисеї, лицеміри, що даєте десятину з м‘яти, ганусу й кмину, і покинули найважливіше в Законі: суд, милість і віру; це належало чинити і того не залишати. 
<p>24 Вожді сліпі, що виціджуєте комара, а верблюда поглинаєте! 
<p>25 Горе вам, книжники і фарисеї, лицеміри, що очищаєте чашу і тарелю зовні, а всередині вони повнісінькі крадіжу і неправди. 
<p>26 Фарисею сліпий! Очисть передніше чашу й таріль усередині, щоб чисті вони були й зовні. 
<p>27 Горе вам, книжники і фарисеї, лицеміри, що стали схожими на фарбовані гроби, котрі зовні видаються гарними, а всередині повнісінькі мертвими кістками і всілякою нечистотою; 
<p>28 Отак і ви зовні видаєтеся людям праведними, а всередині виповнені лицемірством і беззаконням. 
<p>29 Горе вам, книжники і фарисеї, лицеміри, що споруджуєте гробниці пророкам і оздоблюєте пам‘ятники праведників, 
<p>30 І кажете: Якби ми були за днів батьків наших, то не були б спільниками їхніми в [пролитті] крови пророків; 
<p>31 Таким чином ви самі супроти себе свідчите, що ви сини тих, котрі вбивали пророків. 
<p>32 Доповнюйте й ви міру батьків ваших. 
<p>33 Змії, гадюче поріддя! Як втічете ви від засудження до геєни? 
<p>34 Тому ось, Я посилаю до вас пророків, і мудрих, і книжників, і ви деяких уб‘єте й розіпнете, а інших будете бити в синагогах ваших і виганяти з міста до міста; 
<p>35 Нехай же прийде на вас уся кров праведна, пролита на землі, від крови Авеля праведного до крови Захарії, сина Варихіїного, котрого ви убили поміж храмом і жертовником. 
<p>36 Істину кажу вам; що все це прийде на цей рід. 
<p>37 Єрусалиме, Єрусалиме, що вбиваєш пророків і каменуєш посланих до тебе! Скільки разів хотів Я зібрати діток твоїх, як птаха збирає пташеняток своїх під крила, але ви не бажали! 
<p>38 Ось, залишається вам дім ваш порожній. 
<p>39 Бо повідую вам: Не побачите Мене віднині, аж доки не скажете: Благословенний Той, що приходить в ім‘я Господнє! 
<h4>Матвія 24 
<p>1 Ісус вийшов і рушив од храму. І наблизилися учні Його, аби показати Йому споруду храму. 
<p>2 А Ісус сказав їм: Чи бачите все оце? Істину кажу вам: Не залишиться тут каменя на камені; все буде зруйноване! 
<p>3 А коли сидів Він на горі Олив, то наблизилися до Нього учні самотою і запитали: Скажи нам, коли це станеться? І яка ознака Твого пришестя й кінця віку? 
<p>4 Ісус сказав їм у відповідь: Пильнуйте, щоб хтось не принадив вас;
<p>5 Бо чимало прийде (людей) під йменням Моїм і будуть запевняти: я – Христос, і багатьох зведуть. 
<p>6 Також почуєте про війни і про військові чутки. Глядіть, не жахайтеся; бо має все це статися. Але й це ще не кінець. 
<p>7 Бо повстане народ на народ і царство на царство, і буде голод, і моровиця, і землетруси по краях; 
<p>8 Але все це лише початок пошестей. 
<p>9 Тоді будуть віддавати вас на страждання і вбиватимуть вас; і вас зненавидять усі народи за ймення Моє. 
<p>10 І тоді спокусяться вельми багато і один одного будуть зраджувати і зненавидять один одного; 
<p>11 І багато лжепророків постане і зваблять багатьох; 
<p>12 І через безмір злочинів у багатьох охолоне любов; 
<p>13 А той, хто витерпить до кінця, – врятується. 
<p>14 І буде проповідувана ця Євангелія Царства по всій землі, на свідчення народам усім; і тоді прийде кінець.
<p>15 Отож, коли побачите мерзоту спустошення, що про неї вістив пророк Даниїл, котра стоятиме на святому місці, – той, що читає, нехай розуміє, – 
<p>16 Тоді ті, що в Юдеї, нехай утікають в гори; 
<p>17 І хто на покрівлі, той нехай не сходить взяти що-небудь з оселі своєї; 
<p>18 І хто в полі, той нехай не повертається назад забрати одежу свою. 
<p>19 А горе вагітним і тим, що годують персами за тих днів! 
<p>20 Моліться, щоб не сталася втеча ваша взимі, або ж у суботу; 
<p>21 Бо тоді буде велика скорбота, котрої не бувало від початку світу й донині, і не буде. 
<p>22 І якби не скоротилися ті дні, то не врятувалася б жодна плоть; але заради вибраних, скоротяться ті дні. 
<p>23 Тоді, якщо хтось скаже вам: ось, тут Христос, або там, – не вірте. 
<p>24 Бо постануть лжехристи і лжепророки і відкриють великі знамення і дива, щоб звести, якщо це можливо, навіть вибраних. 
<p>25 Ось, Я наперед сказав вам. 
<p>26 Отож, якщо скажуть вам: Ось, [Він] у пустелі, – не виходьте; [Він] в утаємничених кімнатах – не вірте;
<p>27 Бо, як блискавка вихоплюється від сходу і видно її навіть до заходу, отак буде пришестя Сина Людського; 
<p>28 Бо де буде труп, там зберуться орли. 
<p>29 І раптом, після скорботи днів тих, сонце затьмариться, і місяць не дасть свого світла; і зорі впадуть з неба, і сили небесні захитаються. 
<p>30 Тоді з‘явиться ознака Сина Людського на небі; і тоді заплачуть усі племена земні і побачать Сина Людського, що йде на хмарах небесних із силою та славою великою; 
<p>31 І пошле Ангелів Своїх з рогом грімкоголосим, і зберуть вибраних Його від чотирьох вітрів, від краю небес до краю їхнього. 
<p>32 Від смоковниці візьміть подобу: коли гілки її стають уже м‘якими і випускають листя, то знаєте, що близенько літо; 
<p>33 Так, коли ви побачите усе це, знайте, що близенько, за дверима. 
<p>34 Істину кажу вам: Не перейде рід оцей, як усе це станеться. 
<p>35 Небо і земля минуться, але слово Моє не минеться. 
<p>36 А про день той і про час ніхто не відає, ні Ангели небесні, а лише Батько Мій один. 
<p>37 Але як було за днів Ноя, так буде, коли прийде Син Людський. 
<p>38 Бо, як за днів перед потопом їли, пили, одружувалися і виходили заміж аж до того дня, як зайшов Ной до ковчега, 
<p>39 І не задумувалися, аж доки не прийшов потоп і не винищив всіх, – отак станеться й пришестя Сина Людського; 
<p>40 Тоді будуть двоє на полі: один візьметься, а другий залишиться. 
<p>41 Двоє будуть молоти на жорнах: одна візьметься, а друга залишиться. 
<p>42 Отож, пильнуйте, тому що не відаєте, котрого часу Господь ваш прийде. 
<p>43 Але це ви знаєте, що, якби відав хазяїн дому, в яку сторожу прийде злодій, то пильнував би і не дав би підкопати власний дім. 
<p>44 Тому й ви будьте готові, бо, о котрій годині не сподіваєтеся, прийде Син Людський. 
<p>45 То хто є вірний і урівноважений служник, котрого володар його поставив над слугами своїми, щоб давати їм їжу вчасно? 
<p>46 Щасливий той служник, котрого володар його, як прийде, то знайде таким, що вчиняє саме так. 
<p>47 Істину кажу вам, що над усім маєтком своїм поставить його. 
<p>48 А якщо недобрий служник той, будучи злим, скаже в серці своєму: Не скоро прийде володар мій,
<p>49 І почне бити товаришів своїх і їсти та пити з п‘яницями, – 
<p>50 То прийде володар служника того, за дня, котрого він не чекає, і в годину, котрої не відає; 
<p>51 І розітне його, і визначить однакову долю йому з лицемірами, – буде плач там і скрегіт зубів. 
<h4>Матвія 25 
<p>1 Тоді схоже буде Царство Небесне на десятьох дів, котрі взяли світильники свої і вийшли назустріч нареченому; 
<p>2 Із них п‘ятеро було мудрих і п‘ятеро нерозумних. 
<p>3 Нерозумні взяли світильники свої, але не взяли з собою олії. 
<p>4 А мудрі разом із світильниками своїми взяли олії в посудинах своїх; 
<p>5 І коли наречений забарився, то задрімали всі, а тоді заснули. 
<p>6 Але вночі пролунав крик: Ось, наречений іде, виходьте назустріч йому. 
<p>7 Тоді підвелися всі діви ті і приготували свої світильники. 
<p>8 А нерозумні сказали мудрим: Дайте нам вашої олії, тому що світильники наші гаснуть. 
<p>9 А мудрі відповідали: Щоб не сталося і в нас нестачі, а також у вас, підіть краще до тих, що продають, і купіть собі. 
<p>10 Та коли пішли вони купляти, прийшов наречений, і обачні увійшли з ним на шлюбний бенкет, і двері зачинилися. 
<p>11 Потому приходять також інші діви і кажуть: Господе! Господе! – відчини нам. 
<p>12 А Він сказав їм у відповідь: Істину повідую вам: Не знаю вас. 
<p>13 Тож пильнуйте, бо не відаєте ні дня, ні години, коли прийде Син Людський! 
<p>14 Бо [Він учинить], мов чоловік, який рушав до чужої країни, прикликав служників своїх і доручив їм маєток свій: 
<p>15 І одному дав він п‘ять талантів, другому два, а тому одного, – кожному за спромогою його; і відразу рушив. 
<p>16 Той, що дістав п‘ять талантів, пішов і використав їх на справу і надбав ще п‘ять талантів. 
<p>17 Так само учинив і той, що дістав два таланти, – він також надбав ще два. 
<p>18 А той, що одержав одного таланта, пішов і закопав [його] в землю і утаємничив срібло господаря свого. 
<p>19 По тривалім часі, повертається господар тих служників і вимагає в них звіту. 
<p>20 Підійшов той, що одержав п‘ять талантів і приніс надбані п‘ять талантів і сказав: Мій пане! П‘ять талантів дав ти мені, інших п‘ять талантів я надбав за них. 
<p>21 Господар його сказав йому: Гаразд, старанний і вірний слуго! У малому ти був вірний, над багатьма настановлю тебе; увійди в радість господаря твого. 
<p>22 Підійшов також і той, що одержав два таланти, і сказав: Мій пане! Два таланти дав ти мені; ось інших два таланти я надбав за них. 
<p>23 Господар його сказав йому: Гаразд, старанний і вірний слуго! У малому ти був вірний, над багатьма тебе настановлю; увійди в радість господаря твого. 
<p>24 Підійшов і той, що дістав одного таланта, і сказав: Мій пане! Я знав тебе, що ти людина жорстока, жнеш, де не сіяв, і збираєш, де не розсипав; 
<p>25 То я мав острах, пішов і утаємничив твого таланта в землі; і ось тобі твоє. 
<p>26 А господар його сказав йому у відповідь: Лукавий слуго і ледачий! Ти знав, що я жну, де не сіяв, і збираю, де не розсипав. 
<p>27 Тому мусив ти віддати срібло купцям, і я, повернувшися, одержав би моє з набутком; 
<p>28 Отож, візьміть у нього таланта і дайте тому, що має десять талантів, 
<p>29 Бо всілякому, що має, додасться і примножиться, а в того, що не має, відбереться й те, що має. 
<p>30 А невдатного служника викиньте в пітьму зовнішню: там буде плач і скрегіт зубів. Він сказав це, і проголосив: Хто має вуха чути, нехай почує. 
<p>31 А коли прийде Син Людський у славі Своїй і всі святі Ангели з Ним, тоді сяде на престолі слави Своєї, 
<p>32 І зберуться перед Ним усі народи; і відлучить одних від других, як пастир (пастух) відлучає овечок від козлів; 
<p>33 І поставить овець праворуч Себе, а козлів – ліворуч. 
<p>34 Тоді скаже Цар тим, котрі праворуч біля Нього: Прийдіть, благословенні Батька Мого, успадковуйте Царство, приготовлене вам від утворення світу. 
<p>35 Бо Я був голодний, – і ви дали Мені їсти; був спраглий, – і ви напоїли Мене; був мандрівником, – і ви прийняли Мене; 
<p>36 Був голий, – і ви одягнули Мене; був недужий, і ви навідалися до Мене, у в‘язниці був, і ви прийшли до Мене. 
<p>37 Тоді праведники скажуть Йому у відповідь: Господе! Коли це ми бачили Тебе голодним і нагодували? Або спраглим, – і напоїли? 
<p>38 Коли ми бачили Тебе мандрівником і прийняли? Або оголеним, і одягнули? 
<p>39 Коли ми бачили Тебе хворим, або у в‘язниці, і прийшли до Тебе? 
<p>40 І Цар скаже їм у відповідь: Істину повідую вам: Оскільки ви вчинили це одному з оцих братів Моїх менших, то вчинили Мені. 
<p>41 Тоді скаже тим, котрі ліворуч від Нього: Геть від Мене, прокляті, у вогонь вічний, приготовлений дияволові та ангелам його; 
<p>42 Бо Я був голодний, і ви не дали Мені їсти; спраглий був, – і ви не напоїли Мене; 
<p>43 Був мандрівником, і не прийняли Мене; був голим, і не одягли Мене; хворий і у в‘язниці, і не відвідали Мене. 
<p>44 Тоді й вони скажуть Йому у відповідь: Господе! Коли ми бачили Тебе голодним, чи спраглим, чи мандрівником, чи голим, чи хворим, або у в‘язниці, і не прислужилися Тобі? 
<p>45 Тоді скажу їм у відповідь: Істину повідую вам: Оскільки ви не вчинили цього одному з оцих малих, то не вчинили Мені. 
<p>46 І підуть вони на страждання вічні, а праведники в життя вічне. 
<h4>Матвія 26 
<p>1 Коли Ісус скінчив усі слова оці, то сказав учням Своїм: 
<p>2 Ви знаєте, що за два дні буде Пасха, і Син Людський буде виданий на розп‘яття. 
<p>3 Тоді зібралися першосвященики і книжники і старшини народу на подвір‘я першосвященика, на ім‘я Кайяфа. 
<p>4 І ухвалили на раді взяти Ісуса підступом і вбити. 
<p>5 Але казали: Лише не на свято, щоб не зчинилося обурення в народі. 
<p>6 А коли Ісус був у Віфанії, в домі Симона прокаженого, 
<p>7 Підійшла до Нього жінка з алебастровою посудиною вельми коштовного мира і вилила Йому на голову. 
<p>8 Учні Його побачили це і обурилися, і казали: Нащо подібне марнотратство? 
<p>9 Бо можна було б продати це миро за велику ціну і дати бідним. 
<p>10 Але Ісус зрозумів їхнє замішання, і сказав їм: Нащо вчиняєте прикрість жінці? Вона добру справу вчинила для Мене; 
<p>11 Тому що вбогих завжди маєте поруч, а Мене не завжди маєте; 
<p>12 Коли жінка вилила миро це на тіло Моє, вона приготувала Мене до похорону. 
<p>13 Істину повідую вам: Де тільки буде проповідуватися Євангелія ця по всьому світі, оповідатиметься й про те, що вона вчинила – на спомин про неї. 
<p>14 Тоді один із дванадцяти, що звався Юда Іскаріотський, пішов до першосвящеників, 
<p>15 І сказав: Що ви мені дасте, – і я видам Його вам? Вони запропонували йому тридцять срібняків; 
<p>16 І звідтоді він шукав нагоди зрадити Його. 
<p>17 А першого дня опрісноків наблизилися учні до Ісуса і сказали Йому: Де звелиш нам приготувати пасху Тобі? 
<p>18 Він сказав: Підіть до міста, до такого-от чоловіка і скажіть йому: Учитель мовить: Час Мій близько, у тебе звершу пасху з учнями Моїми. 
<p>19 Учні вчинили, як звелів їм Ісус, і приготували пасху. 
<p>20 А коли настав вечір, Він приліг з дванадцятьма учнями; 
<p>21 І, коли вони їли її, сказав: Правду вам кажу, що один із вас зрадить Мене. 
<p>22 Вони вельми засмутилися і почали казати Йому, кожний осібно: Чи не я, Господе?! 
<p>23 Але Він сказав у відповідь: Той, що опустить зі Мною руку в таріль, цей зрадить Мене; 
<p>24 А втім, Син Людський іде, як написано про Нього; але горе тому чоловікові, що ним Син Людський зраджується: краще було б цьому чоловікові не народжуватися. 
<p>25 При цьому Юда, що зраджував Його, сказав: Чи не я, Равві? [Ісус] говорить йому: Ти сказав. 
<p>26 І коли вони їли, Ісус узяв хліб і, благословивши, переламав; і давав учням, кажучи: Прийміть, їжте: це – тіло Моє. 
<p>27 А тоді взяв чашу, подякував Батькові, подав їм і сказав: Пийте з неї всі; 
<p>28 Бо це – кров Моя Нового Заповіту, що за багатьох проливається на відпущення гріхів. 
<p>29 Повідую вам, що віднині не буду пити від плоду цього виноградного аж до того дня, коли буду пити з вами нове [вино] у Царстві Батька Мого. 
<p>30 І вони, проспівавши псалма, пішли на гору Олив, 
<p>31 Тоді сказав їм Ісус: Усі ви через Мене спокуситеся цієї ночі, – бо написано: Уражу пастиря, – і порозбігаються вівці отари; 
<p>32 А по воскресінні Моєму зустріну вас у Галілеї. 
<p>33 Петро сказав Йому у відповідь: Якщо навіть усі спокусяться через Тебе, я ніколи не спокушуся. 
<p>34 Ісус сказав йому: Правду кажу тобі, що цієї ночі, перш ніж проспіває півень, тричі зречешся Мене.
<p>35 Каже йому Петро: А хоч би належало мені померти з Тобою, не зречуся Тебе. Подібне казали всі інші учні. 
<p>36 Відтак приходить з ними Ісус на місцину, що називається Гетсиманія, і говорить учням: Посидьте тут, доки Я піду, помолюся там. 
<p>37 І, взявши з Собою Петра і обидвох братів Зеведеєвих, почав сумувати й тужити. 
<p>38 Тоді сказав їм Ісус: Душа Моя тужить смертельно; побудьте тут і попильнуйте зі Мною. 
<p>39 І, пройшовши трохи далі, упав ницьма обличчям Своїм, молився і казав: Отче Мій! Якщо можливо, нехай обмине Мене чаша оця; а втім, не як Я хочу, але як Ти. 
<p>40 І повернувся до учнів, й знайшов їх сплячими, і сказав Петрові: Чи й справді не могли ви одну годину помолитися зі Мною? 
<p>41 Пильнуйте і моліться, щоб не впасти в спокусу: дух бадьорий, а плоть немічна. 
<p>42 І знову, як відійшов удруге, молився, кажучи: Батьку Мій! Якщо не може ця чаша обминути Мене, щоб Мені не пити її, нехай буде воля Твоя. 
<p>43 І знову повернувся до учнів і знайшов їх сплячими, бо очі в них обважніли. 
<p>44 Він знову залишив їх, відійшов і помолився втретє, виповівши ті самі слова. 
<p>45 Тоді прийшов до учнів Своїх і сказав їм: А ви все ще спите? Ось наблизилася година, і Сина Людського віддадуть до рук грішників;
<p>46 Підводьтеся, підемо: Ось, наблизився той, що зрадив Мене. 
<p>47 І коли Він ще говорив, аж ось, Юда, один із дванадцятьох, прийшов, і з ним безліч народу з мечами й кілками, від першосвящеників і старшин народних. 
<p>48 А той, що зрадив Його, подав їм знак і сказав: Кого я поцілую, Той і є, візьміть Його. 
<p>49 І тієї ж хвилі підійшов до Ісуса й сказав: Радій, мій Учителю! І поцілував Його. 
<p>50 А Ісус сказав йому: Друже, для чого ти прийшов? Тоді підійшли й поклали руки на Ісуса – взяли Його. 
<p>51 І ось, один із тих, що були з Ісусом, простягнув руку, витягнув меча свого і вдарив служника першосвященика – відтяв йому вухо. 
<p>52 Тоді сказав йому Ісус: Поверни меча твого на його місце, бо всі, що взяли меча, від меча загинуть. 
<p>53 Чи гадаєш собі, що Я не можу зараз ублагати Батька Мого, і Він пришле Мені більше, ніж дванадцять легіонів Ангелів? 
<p>54 А яким чином справдиться Письмо, що так має статися? 
<p>55 Тієї хвилини Ісус сказав народові: Немов на розбійника вийшли ви з мечами й кілками взяти Мене; щодня сидів Я з вами, навчаючи в храмі, і ви не брали Мене. 
<p>56 Це все сталося, щоб справдилися писання пророків. Тоді всі учні покинули Його і повтікали. 
<p>57 А ті, що взяли Ісуса, повели Його до Кайяфи, першосвященика, куди зібралися книжники і старшини. 
<p>58 А Петро йшов за Ним здалеку, до подвір‘я першосвященика; а коли зайшов у двір, то сів із служниками, аби побачити кінець. 
<p>59 Першосвященики і старшини і увесь синедріон шукали лжесвідчення супроти Ісуса, щоб зрокувати Його на смерть. 
<p>60 І не знаходили; і, хоч багато лжесвідків приходило, не знайшли. Але нарешті прийшли два лжесвідки. 
<p>61 І сказали: Він казав: Можу зруйнувати храм Божий і за три дні спорудити його. 
<p>62 І підвівся першосвященик і сказав Йому: [Чому] нічого не відповідаєш? Що вони супроти Тебе свідчать? 
<p>63 Ісус мовчав. І першосвященик сказав Йому: Заклинаю Тебе живим Богом, скажи нам, чи Ти Христос, Син Божий? 
<p>64 Ісус сказав йому: Ти сказав; навіть повідую вам: віднині бачитимете Сина Людського, що сидить праворуч сили і прийде на хмарах небесних. 
<p>65 Тоді першосвященик роздер одежу свою і сказав: Він Бога зневажив! Для чого нам іще свідків? Ось, щойно ви чули зневагу до Нього! 
<p>66 Як вам здається? А вони сказали у відповідь: Завинив до смерти. 
<p>67 Тоді плювали Йому в обличчя і били Його по щоках, а інші киями били. 
<p>68 І казали: Назви нам, Христосе, хто вдарив Тебе? 
<p>69 А Петро сидів поза двором. І підійшла до нього одна служниця і сказала: Ти також був з Ісусом галілеянином. 
<p>70 Але він зрікся перед усіма, сказавши: Не відаю, що ти кажеш? 
<p>71 А коли Він виходив за браму, побачила його інша і сказала тим, що були там: І цей був з Ісусом із Назарету. 
<p>72 І він знову зрікся присягою, що не знає Цього Чоловіка. 
<p>73 Згодом підійшли, що стояли там, і сказали Петрові: А ти насправді з них, бо навіть мова твоя викриває тебе. 
<p>74 Тоді він почав присягатися і божитися, що не знає Цього Чоловіка. І раптом заспівав півень. 
<p>75 І пригадав Петро слово, яке сказав йому Ісус: Передніше, аніж проспіває півень, тричі зречешся Мене. І вийшов геть, і плакав гірко. 
<h4>Матвія 27 
<p>1 Коли ж настав ранок, усі першосвященики і старшини народу вчинили раду про Ісуса, – щоб зрокувати Його на смерть. 
<p>2 Вони зв‘язали Його і одвели й віддали Його в руки Понтія Пилата, намісника. 
<p>3 Тоді Юда, що зрадив Його, побачив, що Його засуджено, розкаявся і повернув тридцять срібняків першосвященикам і старшинам,
<p>4 Кажучи: Згрішив я, зрадивши Кров безвинну. А вони сказали йому: А нам що до того? Зважай сам. 
<p>5 Він кинув срібняки у храмі і вийшов, рушив геть і повісився. 
<p>6 А першосвященики взяли ті срібняки і сказали: Це не за законом – покласти їх до скарбниці церковної, бо це – ціна крови. 
<p>7 Відтак порадилися на зібранні і купили за них (за срібняки) землю гончарову – для похорону мандрівників. 
<p>8 А тому й називається земля ця “землею крови” аж донині. 
<p>9 Тоді справдилося сказане через пророка Єремію, котрий сказав: І взяли тридцять срібняків, ціну Оціненого, Котрого оцінили сини Ізраїля. 
<p>10 І віддали їх за поле гончарове, як сказав мені Господь. 
<p>11 А Ісуса поставили перед намісником; і запитав Його намісник: Ти цар Юдейський? Ісус сказав йому: Ти мовиш. 
<p>12 І коли звинувачували Його першосвященики та старшини, Він нічого не відповідав. 
<p>13 Тоді сказав Йому Пилат: Чи не чуєш, скільки свідкують супроти тебе? 
<p>14 І не відповідав йому жодним словом аж так, що намісник вельми дивувався. 
<p>15 А на свято [Пасхи] намісник мав звичай відпускати народові одного в‘язня, котрого самі бажали. 
<p>16 Тоді був у них відомий в‘язень, що звався Варавва. 
<p>17 Отож, коли зібралися вони, то сказав їм Пилат: Кого хочете, щоб я відпустив вам: Варавву чи Ісуса, що називається Христом? 
<p>18 Бо знав, що видали Його через заздрість. 
<p>19 А тим часом, як сидів він (Пилат) на сидінні судді, дружина його послала йому сказати: Не чини анічого Праведникові Тому, бо я нині уві сні багато постраждала за Нього. 
<p>20 Але першосвященики і старшини (народу), підмовляли народ просити Варавву, а Ісусові заподіяти смерть. 
<p>21 Тоді намісник запитав їх: Кого з оцих двох бажаєте, щоб я відпустив вам? Вони сказали: Варавву.
<p>22 Пилат сказав їм: То що я маю вчинити з Ісусом, що називається Христос? Сказали йому: Нехай буде розп‘ятий! 
<p>23 Намісник сказав: Яке ж Він зло учинив? Але вони ще запекліше кричали: Нехай буде розп‘ятий! 
<p>24 Пилат зрозумів, що нічого не може сподіяти, бо замішання наростає, взяв води і обмив руки перед народом, і сказав: Я не маю провини в крові Праведника Цього; зважуйте ви. 
<p>25 І відповідав увесь народ, і сказав: Кров Його на нас і на дітях наших.
<p>26 Тоді відпустив їм Варавву, а Ісуса, катуючи, віддав на розп‘яття. 
<p>27 Тоді вояки намісника взяли Ісуса до преторії, і зібрали на нього увесь полк. 
<p>28 І, роздягнувши Його, одягли на Нього багряницю; 
<p>29 Тоді сплели вінця із терня, й поклали Йому на голову, у праву руку дали Йому тростину; відтак ставали перед Ним на коліна і насміхалися над Ним, кажучи: Радій, Царю Юдейський! 
<p>30 І плювали на Нього і, взявши тростину, били Його по голові. 
<p>31 І коли позбиткувалися над Ним, скинули з Нього багряницю і одягли Його в одежу Його та й повели на розп‘яття. 
<p>32 Коли виходили, вони зустріли одного кирінейця, на ім‘я Симон, і наказали нести хреста Його.
<p>33 І коли прийшли на місцину, що звалася Голгофа, що означає: Череп-місце, 
<p>34 Дали Йому випити оцту, змішаного з жовчю; і Він, покуштувавши, не хотів пити. 
<p>35 А ті, що розп‘яли Його, розподіляли одежу Його, кинувши жереба; 
<p>36 Тоді посідали стерегти Його там. 
<p>37 А над головою у Нього вчинили напис, котрий засвідчував Його провину: Це - ІСУС, ЦАР ЮДЕЙСЬКИЙ. 
<p>38 Тоді ж розп‘яті були з Ним і двоє розбійників: один по праву руку, а другий – по ліву. 
<p>39 А перехожі лихословили Його, киваючи головами своїми, 
<p>40 І гомоніли: Ти, що руйнуєш храма і за три дні споруджуєш! Врятуй Себе Самого; якщо Ти Син Божий, зійди з хреста. 
<p>41 Так само й першосвященики з книжниками, із старшинами та фарисеями, насміхалися, казали: 
<p>42 Інших рятував, а Себе Самого не може врятувати! Якщо він Цар Ізраїльський, нехай зараз же зійде з хреста, і увіруємо в Нього; 
<p>43 Покладався на Бога: нехай тепер визволить Його, якщо Він угодний Йому. Бо ж Він сказав: Я Син Божий. 
<p>44 Також і розбійники, розп‘яті з ним, обмовляли Його. 
<p>45 А від години шостої пітьма була по всій землі аж до години дев‘ятої. 
<p>46 А близько дев‘ятої години закричав Ісус дужим голосом: Елі, Елі! Лама савахтані? Себто: Боже Мій, Боже Мій! Нащо Ти Мене покинув? 
<p>47 А деякі, що стояли там, зачувши це, казали: Іллю кличе Він. 
<p>48 І зараз же побіг один із них, взяв губку, намочив в оцті, настромив на тростину і дав йому пити. 
<p>49 А інші казали: Стривай; подивимося, чи прийде Ілля рятувати Його. 
<p>50 А Ісус, знову скрикнувши дужим голосом, – духа випустив. 
<p>51 І ось, завіса у храмі роздерлася надвоє, – зверху донизу, і земля затряслася, і скелі розкололися; 
<p>52 І гроби повідкривалися, і багато тіл спочилих святих воскресли; 
<p>53 Вони вийшли з гробів по воскресінні Його, й пішли до святого міста, і з‘явилися багатьом. 
<p>54 А сотник і ті, котрі з ним стерегли Ісуса, бачачи землетрус, і все, що відбувалося, злякалися вельми і казали: Це правда, що Він був Син Божий. 
<p>55 Там було багато жінок, які дивилися здалеку; вони йшли слідом за Ісусом із Галілеї, служили Йому. 
<p>56 Поміж ними була Марія Магдалина і Марія, матір Якова та Йосипа, і матір синів Зеведеєвих. 
<p>57 А коли настав вечір, то прийшов заможний чоловік з Ариматеї, на ім‘я Йосип, котрий також навчався в Ісуса; 
<p>58 Він прийшов до Пилата і попросив Тіло Ісусове. Тоді Пилат наказав віддати Тіло. 
<p>59 Йосип узяв Тіло, обгорнув Його плащаницею чистою 
<p>60 І поклав Його у новому своєму гробі, котрого витесав у скелі, а тоді привалив великого каменя до входу в гріб, і відійшов. 
<p>61 А була там також Марія Магдалина та друга Марія, котрі сиділи навпроти гробу. 
<p>62 Другого дня, котрий настає за п‘ятницею, зібралися першосвященики і фарисеї до Пилата. 
<p>63 І казали: Володарю! Ми пригадали, що облудник Той, ще як був живий, сказав: По трьох днях воскресну; 
<p>64 Тож накажи охороняти гріб до третього дня, щоб учні Його, прийшовши уночі, не вкрали Його і не сказали народові: Воскрес із мертвих; і буде остання омана гірша від першої. 
<p>65 Пилат сказав їм: Маєте сторожу; підіть, охороняйте, як знаєте. 
<p>66 Вони пішли і виставили біля гробу сторожу і приклали до каменя печатку. 
<h4>Матвія 28 
<p>1 Як минула субота, на світанку першого дня тижня, прийшла Марія Магдалина та інша Марія навідатися до гробу. 
<p>2 Аж ось, учинився великий землетрус; бо Ангел Господній, що зійшов з небес, наблизився й відвалив камінь від входу до гробу і присів на ньому; 
<p>3 Вигляд у нього був, наче блискавиця, і одежа його біла, як сніг. 
<p>4 Злякавшись його, ті, що стерегли (гріб), затремтіли і стали, як мертві. 
<p>5 Тим часом Ангел звернувся до жінок і сказав: Не бійтеся, бо відаю, що ви шукаєте Ісуса розп‘ятого; 
<p>6 Його тут немає. Він воскрес, як сказав. Підіть, подивіться на місце, де лежав Господь. 
<p>7 І рушайте швидше, повідайте учням Його, що Він воскрес із мертвих і зустріне вас у Галілеї. Там Його побачите. Ось, я сказав вам. 
<p>8 Вони вийшли з гробу квапливо зі страхом і радістю великою побігли звістити учням Його. 
<p>9 А коли вони йшли звістити учням Його, аж ось, Ісус зустрів їх і сказав: Радійте! І вони, наблизившися, кинулися Йому в ноги, і вклонилися Йому. 
<p>10 Тоді сказав їм Ісус: Не бійтеся; підіть, сповістіть братам Моїм, щоби простували до Галілеї, і там вони побачать Мене. 
<p>11 І коли вони йшли, то деякі із сторожі, повернувшися до міста, повідали першосвященикам про все, що сталося. 
<p>12 І ці, зібравшися із старшинами, радилися, й доволі грошей дали воякам. 
<p>13 І сказали: Скажіть, що учні Його прийшли вночі і вкрали Його, коли ми спали; 
<p>14 І якщо чутки про те дійдуть до намісника, ми переконаємо його і від неприємностей вас захистимо. 
<p>15 Вони взяли гроші і вчинили, як були навчені. І пролинуло слово це поміж юдеями до сього дня. 
<p>16 А одинадцятеро учнів пішли до Галілеї, на гору, куди звелів їм Ісус, 
<p>17 І коли побачили Його, то вклонилися Йому; а деякі засумнівалися,
<p>18 І наблизився Ісус, і сказав їм: Дано Мені всіляку владу на небі і на землі; 
<p>19 Отож, ідіть, навчайте всі народи, хрестячи їх в ім‘я Вітця, і Сина, і Святого Духа, 
<p>20 Навчаючи їх виконувати все, що Я заповідав вам; і ось, Я з вами у всі дні, навіть до кінця світу. Амінь. 
