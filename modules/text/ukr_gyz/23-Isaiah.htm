<h2></h2>



<h4>Ісаїя 1 
<p>1 Видіння Ісаї, Амосового сина, котре він бачив про Юдею та Єрусалим, за днів Уззії, Йотама, Ахаза та Єзекії, юдейських царів. 
<p>2 Послухайте, небеса, і зважай, земле; тому що Господь говорить: Я виховав і підніс синів, а вони зчинили бунт супроти Мене 
<p>3 Віл знає свого господаря, і віслюк – ясла хазяїна свого; а Ізраїль не знає [Мене], народ Мій не розуміє.
<p>4 Овва, народе грішний, народе, обтяжений беззаконнями, кубло злодіїв, сини погибелі! Залишили Господа, знехтували Святим Ізраїлевим, – обернулися назад. 
<p>5 По чому вас іще бити, вас, що усталюєте впертість свою? Вся голова ваша у виразках, і серце цілком вичахло. 
<p>6 Від підошви ніг до тім'я голови немає у нього живого місця; виразки, плями, гнійні рани, неочищені і не перев'язані і не зм'якшені єлеєм. 
<p>7 Земля ваша спустошена; міста ваші спалені вогнем; поля ваші у вас на очах пожирають чужинці; все спорожніло, наче поруйноване чужинцем. 
<p>8 І залишилася доня Сіону, мов шатро на винограднику, мов курінь на городі; наче місто в облозі. 
<p>9 Якби Господь Саваот не залишив нам невеличкого останку, то стали б ми, як Содом, були б схожі на Гомору. 
<p>10 Слухайте Слово Господнє, князі содомські; зважайте на закон Бога нашого, народе гоморський! 
<p>11 Нащо мені численні пожертви ваші? – говорить Господь. Я переситився усеспаленнями баранів і лоєм вгодованих телят; і крови бичків, і ягнят, і козлят не хочу. 
<p>12 Коли ви приходите, щоб постати перед лицем Моїм, – хто вимагає від вас, щоб ви топтали подвір'я Мої? 
<p>13 Не приносьте більше дарів намарних; кадіння огидне для Мене; новомісяччя і суботи, святкових зібрань не можу сприйняти: беззаконня – і святкування! 
<p>14 Новомісяччя ваші і свята ваші ненавидить душа Моя; вони тягар для Мене; Мені важко нести їх. 
<p>15 І коли ви простягаєте руки ваші, Я заплющую від вас очі Мої; і коли ви утривалюєте благання ваші, Я не чую; руки ваші закривавлені. 
<p>16 Обмийтеся, очистіться; відкиньте лихі діяння ваші з-перед очей Моїх; перестаньте чинити зло. 
<p>17 Навчіться чинити добро; шукайте правди і рятуйте пригніченого; захищайте сироту, за вдову заступайтеся. 
<p>18 Відтак приходьте, і зважимо, говорить Господь. Якщо будуть гріхи ваші, як багрець, – як сніг вибілю; якщо будуть червоні, як пурпур, – як вовну вибілю. 
<p>19 Якщо зажадаєте і дослухаєтеся, то будете споживати щедроти землі. 
<p>20 А якщо зречетеся і будете чинити спротив, то меч пожере вас: бо уста Господні говорять. 
<p>21 Як учинилася блудницею вірна столиця, виповнена правосуддям! Правда панувала в ній, а тепер – душогубці! 
<p>22 Срібло твоє стало згаром, вино твоє зіпсоване водою. 
<p>23 Князі твої порушники закону і спільники злодіїв; усі вони на гостинці ласі і за дарунками в гонах; не захищають сироти, і справу вдови не беруть до уваги. 
<p>24 А тому говорить Господь, Господь Саваот, Сильний Ізраїля: О, вдовольню Я Себе над супротивниками Моїми і помщуся ворогам Моїм. 
<p>25 І кину на тебе руку Мою, і, немов лугом, (содою) вичищу домішки з тебе, і заберу від тебе все олово. 
<p>26 І знову буду настановляти тобі суддів, як передніше, і радників, як на початку; тоді будуть казати про тебе: місто правди, столиця вірна. 
<p>27 Сіон урятується правосуддям, і навернені [сини] його – правдою. 
<p>28 А всім відступникам і грішникам – погибель, а ті, що залишили Господа, винищаться.
<p>29 Вони будуть осоромлені за діброви, котрі аж такі бажані для вас, і посоромлені за сади, котрі ви собі вибрали. 
<p>30 Бо ви будете, мов дуб, [на якому] зів'яло листя, і як сад, у котрому немає води. 
<p>31 І потужний стане лахміттям, і справа його – іскрою; і будуть горіти разом, – і ніхто не загасить. 
<h4>Ісаїя 2 
<p>1 Слово, котре було у видінні до Ісаї, сина Амосового, про Юдею і Єрусалим. 
<p>2 І станеться за останніх днів, що гора дому Господнього буде поставлена на чолі гір, і піднесеться над пагорбами, і поспішать до неї всі народи. 
<p>3 І піде сила народів, і скажуть: Приходьте, і зійдемо на гору Господню, в оселю Бога Якового, і навчить Він нас бачити Його шляхи; і будемо ходити Його стежками. Бо від Сіону вийде закон, і слово Господнє – з Єрусалиму. 
<p>4 І буде Він судити народи, і викриє багато племен; і перекують мечі свої на орала, і списи свої – на серпи; не здійме народ на народ меча, і не будуть уже навчатися воювати. 
<p>5 О, доме Якова! Прийдіть, і будемо ходити у світлі Господньому. 
<p>6 Але Ти відкинув народ Cвій, дім Якова, бо вони багато прибрали від сходу: і чародії [у них], як у филистимлян, і з синами чужинців вони спілкуються. 
<p>7 І виповнилася земля його сріблом і золотом, і безліч скарбів у нього, і виповнилася земля його кіньми, і безліч колісниць у нього;
<p>8 І виповнилася земля його ідолами: вони поклоняються вчиненому руками своїми, т о му, що вчинили пальці їхні. 
<p>9 І поклонився чоловік, і принизився муж; і Ти не простиш їм. 
<p>10 Йди у скелю, і сховайся в землю від страху Господнього і від слави величі Його. 
<p>11 Похиляться горді погляди людини, і високе людське принизиться; і один Господь буде високим того дня. 
<p>12 Бо вже [надходить] день Господа Саваота на все пихате і зарозуміле, і на все піднесене, – і воно буде поганьбоване. 
<p>13 І на всі кедри ливанські, високі і піднесені, і на всі дуби башанські, 
<p>14 І на всі гори високі, і на всі піднесені пагорби, 
<p>15 І на кожну високу вежу, і на кожний міцний мур; 
<p>16 І на всі кораблі із Таршішу, і на всі прикраси принадні їхні. 
<p>17 І впаде гординя людська, і високе людське зганьбиться; і один Господь буде піднесений того дня.
<p>18 І щезнуть ідоли. 
<p>19 І зайдуть [люди] в ущелини скель і в провалля землі від страху Господнього і від слави величі Його, коли Він постане спустошити землю. 
<p>20 Того дня людина кине кротам і кажанам своїх срібних ідолів і золотих своїх ідолів, котрі вчинила собі для поклоніння їм. 
<p>21 Щоб увійти до ущелини скель і в розхили гір від страху Господнього і від слави величі Його, коли Він постане спустошити землю. 
<p>22 Годі вам на людину сподіватися, котрої дихання в ніздрях її; бо що вона важить? 
<h4>Ісаїя 3 
<p>1 Ось, Господь, Господь Саваот, відбере в Єрусалиму і в Юди жезло і патерицю, всіляке підкріплення хлібом, і всіляке підкріплення водою. 
<p>2 Хороброго вождя і воїна, суддю і пророка, і ясновидця, і старійшину, 
<p>3 П'ятдесятника, і вельможу, і радника, і вдатного художника і красномовного трибуна. 
<p>4 І дам їм підлітків за старшин, і діти будуть панувати над ними. 
<p>5 І в народі один буде пригнічуватися іншим, і кожний ближнім своїм; юнак буде зарозуміло величатися над старцем, і простий смерд над вельможею. 
<p>6 Тоді вхопиться чоловік за брата свого, в родині батька свого, [і скаже] : У тебе [є] одяг, будь нашим князем, і нехай будуть оці руїни під рукою твоєю. 
<p>7 А [він] з присягою скаже: Не можу зцілити [рани суспільства] ; і в домі моєму немає ні хліба, ані одежі; не вчиняйте мене князем народу. 
<p>8 Так руйнувався Єрусалим, і впала Юдея, тому що язик їхній і вчинки їхні – супроти Господа, образливі для очей слави Його. 
<p>9 Вираз їхнього обличчя свідчить проти них, і про гріхи свої вони оповідають відверто, як содомляни, не приховують: горе душі їхній! Бо самі на себе прикликають зло. 
<p>10 Скажіть праведникові, що добре [йому], бо він їстиме плоди справ своїх;
<p>11 А беззаконному горе, бо прийде йому помста за [вчинене] руками його. 
<p>12 Гнобителі народу Мого – діти, і жінки панують над ним. Народе мій! Князі твої заводять тебе в блуд, і напрям стежок твоїх споганили. 
<p>13 Постав Господь на суд, – і стоїть, щоб судити народи. 
<p>14 Господь приходить на суд із старшинами народу Свого і з князями його; ви спустошили виноградника; пограбоване у вбогих – у ваших домах. 
<p>15 Нащо ви чините утиски народові Моєму і пригнічуєте бідних? Говорить Господь, Господь Саваот. 
<p>16 І сказав Господь: За те, що доньки Сіону пихаті і ходять з піднесеною шиєю, та зваблюють позирками, і простують величною ходою, і дзенькають ланцюжками на ногах, 
<p>17 Оголить Господь тім'я доньок Сіону і відкриє Господь ганьбу їхню. 
<p>18 Того дня відбере Господь гарні ланцюжки на ногах, і зірочки та півмісяці. 
<p>19 Сережки, і намисто, і намітки, вінці й зап'ястя, і пояси, і пляшечки з духами, і привіски гадальні, 
<p>20 Персні й каблучки для носа; 
<p>21 Дорогий одяг – верхній і нижній, і хустки, і гаманці, 
<p>22 Дорогі шати, і пов'язки, і покривала. 
<p>23 І буде замість гарних пахощів сморід, і замість пояса буде мотузка, і замість завитого волосся лисина, і замість широкого плаща – вузеньке вереття, замість вроди – тавро. 
<p>24 Мужі твої впадуть від меча, і хоробрі твої – на війні. 
<p>25 І будуть зітхати і плакати брами [столиці], і буде вона сидіти на землі спустошена. 
<h4>Ісаїя 4 
<p>1 І вхопляться семеро жінок за одного чоловіка того дня, і скажуть: Свій хліб будемо їсти і свій одяг будемо носити, тільки нехай будемо називатися твоїм ім'ям, – зніми з нас ганьбу. 
<p>2 Того дня пагін Господній з'явиться у красі та честі, і плід землі – у величі та славі, для зацілілих [синів] Ізраїля 
<p>3 Тоді ті, що залишилися на Сіоні, і зацілілі в Єрусалимі будуть йменуватися святими, усі, вписані в книгу для життя в Єрусалимі, 
<p>4 Коли Господь відмиє мерзоту доньок Сіону і очистить кров Єрусалиму з-поміж нього духом суду і духом вогню. 
<p>5 І утворить Господь над усіляким місцем гори Сіон і над зібраннями її хмарину і дим за дня, і полиски палаючого вогню нічної пори; бо слава Господня буде над усім цим захистом. 
<p>6 І буде шатро для притулку – вдень від спеки, а також укриттям від негоди і дощу. 
<h4>Ісаїя 5 
<p>1 Заспіваю Улюбленому Моєму пісню Улюбленого Мого про виноградник Його. В Улюбленого Мого був виноградник на вершині родючого пагорба. 
<p>2 І він обгородив його, і очистив од каміння, і посадив у ньому добірну лозу виноградну, і спорудив башту посеред нього, і викопав у ньому чавило, і наджидав, що з'являться щедрі грона, а вродилися кислі ягоди. 
<p>3 І нині, мешканці Єрусалиму і мужі Юдеї, вчиніть суд поміж Мною і виноградником Моїм. 
<p>4 Що варто було б учинити для виноградника Мого, а Я не вчинив того? Чому, коли Я очікував, що він принесе гарні грона, він уродив дикі ягоди? 
<p>5 Отож, Я скажу вам, що вчиню з виноградником Моїм: відберу в нього огорожу, і буде він спустошений; зруйную мури його, і буде потоптаний. 
<p>6 І залишу його у занепаді; не будуть його ні обтинати, ні обкопувати; і заросте він терням і будяками; і накажу хмарам не виливати на нього дощу. 
<p>7 Виноградник Господа Саваота є дім Ізраїля, і мужі Юдеї – улюблене насадження Його. І чекав Він на правосуддя, та ось – кровопролиття; [чекав] на правду, і ось – зойки. 
<p>8 Горе вам, що долучаєте дім до дому, а поле прилучаєте до поля аж так, що [іншим] не залишається місця, наче ви самітниками живете на землі. 
<p>9 У вуха мої [сказав] Господь Саваот: Численні будинки оці будуть порожні; великі і гарні – без мешканців; 
<p>10 Десять ділянок у винограднику принесуть одного бата, і хомер посіяного насіння заледве поверне ефу
<p>11 Горе тим, котрі вдосвіта шукають сікеру і до пізнього вечора розпалюють себе вином. 
<p>12 І арфа, і гусла, тімпан і сопілка, і вино на бенкетах їхніх; а на діяння Господні вони не зважають, і про діяння рук Його не задумуються, 
<p>13 За те народ Мій стане бранцем несподівано, і вельможі його будуть голодувати, і багаті його будуть знемагати від спраги. 
<p>14 Через те шеол розширився і без міри роззявив пащу свою; і зійде [туди] слава їхня, і гамір їхній, і [все], що звеселювало їх. 
<p>15 І поклониться чоловік, і впокориться муж, і очі пихатих стануть сумними. 
<p>16 А Господь Саваот піднесеться на суді, і Бог святий явить святість Свою в правді. 
<p>17 І будуть пастися вівці за своїм звичаєм, і спустошені місця багатих будуть пожирати чужинці. 
<p>18 Горе тим, котрі тягнуть на себе беззаконня мотузками марноти і гріх – наче посторонками од воза; 
<p>19 Котрі кажуть: Нехай Він поквапиться і прискорить діяння Своє, щоб ми бачили, і нехай наблизиться і прийде до звершення порада Святого Ізраїлевого, щоб ми спізнали! 
<p>20 Горе тим, котрі зло називають добром, і добро – злом; темряву мають за світло, а світло – пітьмою; гірке вважають солодким, а солодке – гірким! 
<p>21 Горе тим, котрі мудрі у своїх очах і розумні самі перед собою! 
<p>22 Горе тим, котрі хоробрі пити вино і спритні приправляти міцні напої, 
<p>23 Котрі за дарунки виправдовують винного, а правдивих позбавляють правди закону! 
<p>24 За те, як вогонь пожирає солому, і полум'я знищує сіно, отак зітліє їхній корінь, і квіт їхній розпорошиться, мов тлін; тому що вони зневажили закон Господа Саваота і знехтували словом Святого Ізраїлевого. 
<p>25 За те спалахне гнів Господній на Його народ, і простягне Він руку Свою на нього, й уразить його аж так, що здригнуться гори, і трупи їхні будуть, мов послід на вулицях. І при всьому цьому гнів Його не опаде, і рука Його буде ще простягнута. 
<p>26 І піднесе знамено народам далеким, і подасть знати мешканцеві край землі, – і ось, він легко і швидко прийде. 
<p>27 Не буде в нього ні стомленого, ані знеможеного; жодний не задрімає і не засне, і не скинуть пояса з крижів, і не урветься реміння на взутті його. 
<p>28 Стріли його загострені, і всі луки його понатягувані; копита в коней наче з кременя, а колеса його, наче вихор. 
<p>29 Ревище його – наче рик лева; він реве, мов левенята, і зареве, і вхопить здобич, і забере, і ніхто не захистить. 
<p>30 І зареве на нього того дня, наче ревище [розлюченого] моря; і гляне він на землю, і ось, пітьма, горе, і світло потьмяніло в хмарах. 
<h4>Ісаїя 6 
<p>1 У рік смерти царя Уззії бачив я Господа, що сидів на престолі високому і піднесеному, і поли Його риз виповнювали увесь храм. 
<p>2 Довкола нього стояли серафими; у кожного з них по шестеро крил; двома затуляв кожний з них обличчя своє, і двома закривав ноги свої, а двома літав. 
<p>3 І гукали один до одного, і говорили: Святий, святий, святий Господь Саваот! Уся земля в Його славі уповні! 
<p>4 І захиталися одвірки брам від отих погуків, і дім виповнився кадінням. 
<p>5 І сказав я: Горе мені! Загинув я! Бо я людина з нечистими устами, і живу поміж народом також із нечистими устами, – і очі мої бачили царя, Господа Саваота. 
<p>6 Тоді прилетів до мене один із серафимів, і в руці у нього жарина палахка, котру він узяв кліщами на жертовнику, 
<p>7 І торкнувся уст моїх, і сказав: Ось, це торкнулося уст твоїх, і беззаконня твоє забране від тебе, і гріх твій очищений. 
<p>8 І почув я голос Господа, що говорив: Кого Мені послати? І хто піде для Нас? І я сказав: Ось я, пошли мене. 
<p>9 І сказав Він: Піди і скажи усьому народові: Слухом почуєте, і не зрозумієте; і очима дивитися будете, і не побачите. 
<p>10 Тому що затужавіло серце народу цього, і вухами погано чують, і очі свої зімкнули, нехай не побачать очима, і не почують вухами, і не зрозуміють серцем, і не навернуться, щоб Я уздоровив їх.
<p>11 І сказав я: Чи надовго, о Господе? Він сказав: Аж доки не спорожніють міста, і залишаться без мешканців, і оселі без людей, і доки земля оця зовсім не спорожніє. 
<p>12 І виведе Господь людей, і великий занепад буде на цій землі. 
<p>13 І якщо залишиться десята частка на ній, і повернеться, то вона знову буде спустошена; а [проте], як від теребинту і від дуба, коли вони зрубані, [залишається] корінь їхній, так святе насіння [буде] корінням її. 
<h4>Ісаїя 7 
<p>1 І сталося за днів Ахаза, сина Йотамового, сина Уззіїного, царя юдейського: Рецін, цар сирійський, і П`еках, син Ремалії, цар Ізраїля, виступили супроти Єрусалиму, щоб завоювати його; та не могли звоювати. 
<p>2 І сповіщено Давидів дім, і сказано: Сирійці розташувалися на Єфремовій землі. І захиталося серце його і серце народу його, як хитаються од вітру дерева в лісі.
<p>3 І сказав Господь Ісаї: Вийди ти і син твій Шеар-Яшув назустріч Ахазові, до кінця водогону горішнього ставу, на шлях, до поля шаповала, 
<p>4 І скажи йому: Спостерігай і будь спокійний; не бійся і нехай не сумує серце твоє перед отими двома задимленими головешками, від розпаленого гнівом Реціна і сирійців та сина Ремалії. 
<p>5 Сирія, Єфрем і син Ремалії змовляються супроти тебе підступно, і кажуть: 
<p>6 Ходімо на Юдею, і зворохобимо її, і заволодіємо нею, і настановимо в ній царем Тавеїлового сина. 
<p>7 Але Господь Бог так говорить: Усе це не звершиться і не справдиться; 
<p>8 Бо голова Сирії – Дамаск, і голова Дамаску – Рецін; а через шістдесят п'ять літ Єфрем перестане бути народом. 
<p>9 І голова Єфрема – Самарія, і голова Самарії – син Ремалії. Якщо ви не повірите, то через те, що ви не упевнені. 
<p>10 І продовжував Господь говорити до Ахаза, і сказав: 
<p>11 Проси собі ознаки у Господа, Бога твого; проси або в глибині, або на висоті. 
<p>12 І сказав Ахаз: Не буду просити і не буду спокушати Господа. 
<p>13 Тоді сказав [Ісая] : Слухайте, доме Давидів! Хіба замало вам утруднювати людей, що ви хочете докучати й Богові моєму? 
<p>14 Отож, Сам Господь дає вам ознаку: Се, Діва в лоно прийме, і породить Сина, і дадуть ймення Йому: Еммануїл 
<p>15 Він буде живитися молоком і медом, аж доки почне розуміти і відкидатиме лихе; а вибирати буде добре. 
<p>16 Тому що раніше, аніж це немовля буде розумно відкидати лихе і вибирати добре, земля ота, котрої ти страхаєшся, буде залишена обома царями її. 
<p>17 Але наведе Господь на тебе і на народ твій, і на дім батька твого дні, котрі не приходили від часу, коли Єфрем відпав од Юдеї, наведе царя асирійського. 
<p>18 Накличе Господь того дня мух, що в гирлі ріки єгипетської, і бджолу, яка на землі асирійській.
<p>19 І прилетять, і всядуться усі вони на долинах спорожнілих, і в розхилах скель, і на всіх колючках, і на всіх кущах. 
<p>20 Того дня поголить Господь бритвою, що найнято її на тім боці ріки царем асирійським, голову і волосся на ногах, і навіть відітне бороду. 
<p>21 І станеться того дня: Хто буде утримувати корову і двох овечок, 
<p>22 За кількістю молока, котре вони дадуть, буде їсти масло; маслом і медом будуть харчуватися всі, що залишилися на цій землі. 
<p>23 І станеться того дня: На всілякому місці, де росла тисяча виноградної лози на тисячу срібляків, буде терня і колючий чагарник.
<p>24 Із стрілами та луками будуть ходити туди; бо вся земля стане терням і колючим чагарником. 
<p>25 І на жодну з гір, котрі будуть мотиками копані, не зійдеш, боятимешся гострого каменя і колючого чагарнику; але туди будуть виганяти волів, – і дрібна худоба топтатиме їх. 
<h4>Ісаїя 8 
<p>1 І сказав мені Господь: Візьми собі великий сувій і накресли на ньому людським письмом: "Магер-Шелал-Хаш-Баз!";
<p>2 І взяв я собі надійних свідків: Урію священика і Захарію, сина Єверехії. 
<p>3 І ввійшов я до пророчиці, і вона завагітніла й породила сина. І сказав мені Господь: Назви його Магер-Шелал-Хаш-Баз. 
<p>4 Тому що раніше, аніж дитя навчиться вимовляти: Батьку мій, чи, мамо моя, багатства Дамаску і здобич самарійську понесуть перед царем асирійським. 
<p>5 І продовжував Господь говорити до мене, і сказав: 
<p>6 За те, що сей народ нехтує водами Сілоама, що тихо линуть, і захоплюється Реціном та сином Ремалії, 
<p>7 Наведе на нього Господь води ріки бурхливі і глибокі – царя асирійського з усією славою його; підніметься вона у всіх протоках своїх, і вийде із усіх берегів своїх; 
<p>8 І рине по Юдеї, затопить її, і високо здійметься, сягне шиї, і розкинуті крила її будуть сягати всієї ширини землі Твоєї, Еммануїле! 
<p>9 Ворогуйте, народи, й тремтіть, і зважайте всі віддалені землі! Озброюйтеся, але й тремтіть; озброюйтеся, але й тремтіть! 
<p>10 Задумуйте заміри, але вони зруйнуються; кажіть слово, але воно не справдиться: бо з нами Бог! 
<p>11 Бо так говорив мені Господь і [тримав на] мені руки й навчав не ходити шляхом цього народу, і сказав: 
<p>12 Не називайте змовою все те, що народ оцей називає змовою; і не бійтеся того, чого він боїться, і не страхайтеся. 
<p>13 Господа Саваота – Його шануйте зі святістю, бо Він – страх ваш, і Він – трепет ваш! 
<p>14 І буде він освяченням, і каменем спотикання, і скелею спокуси для обидвох домів Ізраїля, зашморгом і сіттю для мешканців Єрусалиму. 
<p>15 І багато з них спіткнуться, і впадуть, і розіб'ються, і заплутаються в сіті, і впіймаються. 
<p>16 Зав'яжи свідчення, і запечатай одкровення при учнях Моїх. 
<p>17 Тож я сподіваюся на Господа, що приховав обличчя Своє від Якового дому, і покладаюся на Нього. 
<p>18 Ось я і діти, котрих дав мені Господь, як наказ і передбачення в Ізраїлі від Господа Саваота, що мешкає на горі Сіон. 
<p>19 І коли скажуть вам: Зверніться до викликачів померлих і до чаклунів, до шептунів і черевомовців, тоді відповідайте: чи не мусить народ звертатися до свого Бога? Чи запитують мертвих про живих? 
<p>20 [Навертайтеся] до закону і одкровень. Якщо вони не говорять, як оце слово, то немає в них світла. 
<p>21 І будуть вони блукати по землі, жорстоко пригноблені і голодні; і в пору голоду будуть гніватися, обмовлятимуть царя свого і Бога свого. 
<p>22 І глянуть угору, і поглянуть на землю, і ось, горе і морок, щільна пітьма, і будуть повалені в пітьму. Але не завжди буде морок там, де тепер він затужавів. 
<h4>Ісаїя 9 
<p>1 І не буде більше темряви у країні, де було горе. Як за минулих часів Він легко понизив землю Завулона і землю Нефталимову, так прославить приморську дорогу, Зайордання, Галілею поганську.
<p>2 Народ, що ходить у пітьмі, побачить світло велике; на тих, що мешкають в країні тіні смертної, світло засяє. 
<p>3 Ти примножиш народ, збільшиш радість його. Він буде веселитися перед Тобою, як веселяться в пору жнив, як радіють, ділячи здобич. 
<p>4 Бо ярмо, яке обтяжує його, і берло, яке завдає йому урази, і палицю його пригноблювача Ти знищиш, як за часів Мідіяма.
<p>5 Бо всяке взуття воїна під час битви і одяг, облитий кров'ю, будуть спалені, вогнем будуть пожерті.
<p>6 Бо дитятко вродилося нам; Нам Син даний; і влада на раменах Його, і дадуть Йому ймення: Чудовий Порадник, Бог міцний, Батько вічности, Князь миру. 
<p>7 Примноженню володарювання Його і миру не буде кінця на престолі Давидовім і в царстві його, щоб Йому утвердити його і зміцнити його судом і правдою віднині і до віку. Ревність Господа Сил вчинить це. 
<p>8 Слово посилає Господь на Якова, і воно сходить на Ізраїля, 
<p>9 Щоб спізнав увесь народ, Єфрем і мешканці Самарії, котрі з гордістю і пихатим серцем кажуть: 
<p>10 Цеглини попадали, збудуємо з тесаного каменя; вирубані сикомори, то замінимо їх кедрами. 
<p>11 І підніме Господь супроти нього ворогів Реціна, і супротивників його озброїть. 
<p>12 Сирійців зі сходу, а филистимлян із заходу; і будуть вони пожирати Ізраїля цілим ротом. Але при цьому не відвернеться гнів Його, і рука Його ще піднесена
<p>13 Але народ не звертається до Того, Хто уразив його, і до Господа Саваота не поспішає. 
<p>14 І відітне Господь голову і хвоста в Ізраїля, пальму і палицю одного дня; 
<p>15 Старець і значний – це голова; а брехливий пророк – то є хвіст.
<p>16 І князі цього народу заводять його в облуду; і ведені ними загинуть. 
<p>17 А тому юнаками його не радітиме Господь, і сиріт його і вдів не помилує; бо всі вони лицеміри і злодії, і вуста всіх говорять нечисто. І при всьому цьому не відвернеться Його гнів, і рука Його ще піднесена. 
<p>18 Тому що беззаконня, наче вогонь, розгорілося, пожирає терня і колючий чагарник, і палає в нетрищах лісу, і підносяться стовпи диму. 
<p>19 Лють Господа Саваота обпалить землю, і народ стане, мовби поживою вогню; не помилує чоловік брата свого. 
<p>20 І будуть різати праворуч, і залишаться голодні, і будуть їсти ліворуч, і не будуть ситі; кожний буде пожирати плоть тіла свого. 
<p>21 Манасія – Єфрема і Єфрем – Манасію, а обидва разом Юдею. І при всьому цьому не відвернеться гнів Його, і рука Його ще піднесена. 
<h4>Ісаїя 10 
<p>1 Горе тим, котрі приймають несправедливі закони, і пишуть несправедливі вироки. 
<p>2 Щоб усунути бідних від правосуддя і вкрасти право у слабосилих із народу Мого, щоб удів зробити здобиччю своєю і пограбувати сиріт. 
<p>3 І що ви будете чинити, як прийде кара, коли надійде погибель здалеку? До кого поспішите по допомогу? І де залишите багатство ваше? 
<p>4 Без Мене зігнуться поміж в'язнями і впадуть поміж убитими. І при всьому цьому не відвернеться гнів Його, і рука Його ще піднята.
<p>5 О, Ашшуре, жезло гніву Мого! І бич у руці його – Моє обурення! 
<p>6 Я пошлю його супроти народу нечестивого і супроти народу гніву Мого, спроваджу його пограбувати грабунком і здобути здобич і топтати його, мов грязюку на вулицях. 
<p>7 Але він не так помислить, і не такої гадки серце його; у нього буде на серці – спустошити і винищити чимало народів
<p>8 Тому що він скаже: Чи не всі царі – князі мої? 
<p>9 Хіба Кално не те, що й Кархеміш? Або Хамат не такий, як Арпад? Хіба ж Самарія не така, як Дамаск? 
<p>10 Так, як рука моя оволоділа царствами поганськими, у котрих кумирів більше, аніж у Єрусалимі і Самарії, 
<p>11 То чи не вчиню так само й з Єрусалимом і статуями його, що вчинив із Самарією та статуями її? 
<p>12 І станеться, коли Господь звершить усе Своє діяння на горі Сіон і в Єрусалимі, то скаже: Подивлюся на успіх зарозумілого серця царя асирійського і на пихатість високо піднесених очей його. 
<p>13 Він каже: Силою руки моєї і мудрістю моєю я вчинив це; тому, що я розумний; і пересуваю межі народів, і загарбую скарби їхні, і скидаю з престолів, як велетень;
<p>14 І рука моя захопила багатства народів, як гнізда; і, як забирають залишені в них яйця, так я забрав усесеньку землю, і ніхто не поворухнув крилом, і не розтулив рота, і не пискнув. 
<p>15 Чи хвалиться сокира перед тим, хто нею рубає? Хіба пилка пишається перед тим, хто нею рухає? Хіба ж берло постає супроти того, хто піднімає його? А палиця – чи підноситься вона так, наче вона не з дерева? 
<p>16 За те Господь, Господь Сил, пошле миршавість на тлустих його, а поміж відомими його викличе полум'я, наче полум'я вогню. 
<p>17 Світло Ізраїля буде вогнем, і Святий його – полум'ям, котре спопелить і пожере терня його і будяки його в один день; 
<p>18 І чудовий ліс його і сад його, від душі до тіла, винищить: і буде він, як миршавий, що помирає.
<p>19 І залишки дерев лісу його будуть такі нечисленні, що дитя буде в спромозі вчинити перепис. 
<p>20 І станеться того дня: останок Ізраїля і врятовані, що з дому Якова, не будуть уже покладатися на того, хто завдав їм поразки; але будуть сподіватися на Господа, Святого Ізраїлевого, із чистим серцем. 
<p>21 Останок навернеться, останок Якова – до Бога могутнього. 
<p>22 Бо хоч би народу [було] у тебе Ізраїлю, як піску морського, тільки останок його навернеться; винищення обумовлене багатством правди. 
<p>23 Бо обумовлене винищення звершить Господь, Господь Саваот, по всій землі. 
<p>24 А тому так говорить Господь, Господь Саваот: Народе Мій, що мешкає на Сіоні! Не бійся Ашшура. Він тебе уразить берлом і палицею замахнеться на тебе, як Єгипет. 
<p>25 Бо ще трохи часу, зовсім небагато, і минеться Моє обурення, і лють Моя [постане] для винищення їхнього. 
<p>26 І підніме Господь Саваот бича на нього, як під час поразки Мідіяма біля скелі Орев, або як [простягнув] на морі жезло, і піднесе його, як на Єгипет. 
<p>27 І станеться того дня, скинеться з рамен твоїх тягар його, і ярмо його – із шиї твоєї і розпадеться ярмо від жиру ([помазання] ).
<p>28 Він іде на Айят, проминає Мігрон, а в Міхмаші залишить свій обоз. 
<p>29 Проходять ущелини; у Геві їхня ночівля; Рама затремтіла; Ґів'а Саулова кинулася врозтіч. 
<p>30 Заголоси ти, доню Галліму; нехай почує тебе Лаїш, бідний Анатоте! 
<p>31 Мадмена порозбігалася, мешканці Гевіму втікають. 
<p>32 Ще один день простоїть він у Нові. Погрожує рукою своєю горі Сіон, пагорбові Єрусалимському. 
<p>33 Ось, Господь, Господь Саваот, страшною силою позриває гілки дерев, а ті, що пишаються зростом, будуть зрубані, високі попадають на землю. 
<p>34 І посіче нетрища лісу залізом, і Ливан упаде від Усемогутнього.
<h4>Ісаїя 11 
<p>1 І вийде пагінець від кореня Єссеєвого, і гілка проросте від кореня його.
<p>2 І спочине на Ньому Дух Господній, Дух премудрости і розуму, Дух поради і сили, Дух ведення і страху Господнього. 
<p>3 І страхом Господнім виповниться, і буде судити не за поглядом очей Своїх, і не за слухом вух Своїх вчинить діяння. 
<p>4 Він буде судити бідних за правдою, і справи змучених краю за справедливістю; і жезлом уст своїх уразить землю, і духом уст Своїх погубить нечестивого. 
<p>5 І справедливість буде поясом у нього на крижах, а істина буде поясом на його стані. 
<p>6 Тоді вовк житиме разом з ягням, і барс лежатиме разом із козеням, і телятко, і молодий лев, і віл будуть разом, і мале дитя буде їх водити. 
<p>7 І корова буде пастися з ведмедицею, і маленькі їхні будуть вкупі; і лев, і вовк, як віл, будуть їсти солому. 
<p>8 І немовля буде бавитися над норою гадюки, і дитятко встромить руку в зміїне кубло. 
<p>9 Не будуть чинити зла і шкоди на всій святій горі Моїй; бо вся земля буде виповнена веденням Господа, як води виповнюють море.
<p>10 І станеться того дня: корінь Єссеїв стане знаменом народів, навернуться погани – і спочин Його буде славний. 
<p>11 І станеться того дня: Господь вдруге простягне руку Свою, аби повернути собі останок народу Свого, котрий залишиться, з Ашшуру, і з Єгипту, і з Патросу, та з Ефіопії, і з Еламу, і з Шін'ару, і з Хамату, та з морських островів. 
<p>12 І піднесе знамено поганам, і збере вигнанців Ізраїля, і розпорошених юдеїв скличе від чотирьох кінців землі. 
<p>13 І вичахне заздрість Єфремова, і ворогуючі супроти Юдеї будуть винищені, Єфрем не буде заздрити Юдеї, і Юдея не буде чинити утисків Єфремові. 
<p>14 І полетять на плечі филистимлян на захід, пограбують усіх дітей сходу; на Едома і Моава накладуть руку свою; і діти Аммонові стануть підданцями їхніми.
<p>15 І висушить Господь затоку моря Єгипетського, і простягне руку Свою на ріку у дужому вітрі Своєму, і розділить її на сім ручаїв, так що й у сандаліях зможуть перейти її. 
<p>16 Тоді для останка народу Його, котрий залишиться в Ашшура, буде великий шлях, як це було для Ізраїля, коли він виходив із краю Єгипетського. 
<h4>Ісаїя 12 
<p>1 І скажеш того дня: Прославляю Тебе, Господе; Ти гнівався на мене, але відвернув гнів Твій і дарував мені втіху. 
<p>2 Ось, Бог – порятунок мій; сподіваюся на Нього і не боюся; бо Господь, Єгова – сила моя, і спів мій – Господь; і Він став мені спасінням. 
<p>3 І з радістю будете черпати воду з джерел порятунку
<p>4 І скажете того дня: Прославляйте Господа, кличте ім'я Його; звіщайте в народах діяння Його; нагадуйте, що велике ймення Його.
<p>5 Співайте Господові, бо Він учинив велике; нехай знають про це по всій землі. 
<p>6 Веселіться і радійте, мешканці Сіону: бо великий серед тебе Святий Ізраїлів. 
<h4>Ісаїя 13 
<p>1 Пророцтво про Вавилон, котре виповів Ісая, син Амосів. 
<p>2 Підніміть знамено на відкритій горі, піднесіть голос; махніть їм рукою, щоб йшли до брами володарів. 
<p>3 Я наказав вибраним Моїм і прикликав для [звершення] гніву Мого сильних Моїх, що раді Моїй величі. 
<p>4 Значний гомін у горах, наче від велелюдного народу, бунтівний гамір царств і народів, що зібралися разом. Господь Саваот оглядає бойове військо. 
<p>5 Ідуть з віддаленої країни, від краю неба, Господь і знаряддя гніву Його, щоб спустошити всю землю. 
<p>6 Радійте; бо день Господній близько, йде як руйнівна сила від Всемогутнього. 
<p>7 А тому руки у всіх опустилися, і серце у кожної людини розтануло. 
<p>8 Вони жахнулися, судоми і біль виповнили їх; страждають, як породілля, з подивом дивляться одне на одного, обличчя у них зрожевіли. 
<p>9 Ось, приходить день Господа лютий, з гнівом і невтримною люттю, щоб учинити землю пустелею і винищити на ній грішників її.
<p>10 Зорі небесні і світила не дають від себе світла; сонце тьмяніє, як сходить, і місяць не сяє світлом своїм. 
<p>11 Я покараю світ за зло, і лиходіїв – за беззаконня їх, і покладу край зарозумілості гордих, і знищу пихатість гнобителів. 
<p>12 Учиню те, що люди будуть дорожчі від чистого золота, і мужі дорожчі золота офірського.
<p>13 Для цього потрясу небо, і земля зрушиться з місця свого від люті Господа Саваота, в день палаючого гніву Його. 
<p>14 Тоді кожний, мов сарна, котру переслідують, і як покинуті вівці, звернеться до народу свого, і кожний утікатиме в рідний край
<p>15 Але кого знайдуть, того пронижуть (мечем), і кого схоплять, той упаде від меча. 
<p>16 І немовлят їхніх убиватимуть у них перед очима їхніми, оселі їхні будуть пограбовані і дружини згвалтовані. 
<p>17 Ось, Я підніму супроти них мідян, котрі не поціновують срібла, і не ласі на золото. 
<p>18 Луки їхні убиватимуть юнаків і не пощадять плоду лона; око їхнє не співчуватиме дітям. 
<p>19 І Вавилон, окраса царств, гордість халдеїв, буде зруйнований Богом, як Содом і Гомора. 
<p>20 Ніколи його не заселять, і від роду й до роду не буде мешканців у ньому. Не розіпне араб шатра свого, і пастухи із чередами не будуть там спочивати. 
<p>21 Але будуть мешкати в ньому звірі пустелі, і оселі виповняться совами, і страуси замешкають, і волохаті [козли] там скакати будуть
<p>22 І завиють шакали в порожніх його хоромах, і гієни – в домах веселощів. 
<h4>Ісаїя 14 
<p>1 Близько година його, і не зволікатимуть дні його. Тому що помилує Господь Якова, і знову полюбить Ізраїля; і оселить їх на землі їхній, і приєднаються до них чужинці, і приліпляться до Якового дому. 
<p>2 І візьмуть їх народи, і приведуть на місце їхнє, і дім Ізраїля візьме їх собі на землі Господній рабами і рабинями, і захопить у полон тих, що полонили його, і буде панувати над гнобителями своїми. 
<p>3 І буде того дня, коли Господь звільнить тебе від скорботи твоєї і від страху, і від важкого рабства, в котрому ти пригноблений був, 
<p>4 Ти заспіваєш переможну пісню над царем вавилонським і скажеш: Як тільки не стало гнобителя, відразу припинився грабунок! 
<p>5 Зламав Господь жезло лиходіїв, жезло володарів, 
<p>6 Яке люто завдавало урази народам ударами невідворотними, що у гніві панувало над племенами з невтримним переслідуванням. 
<p>7 Уся земля спочиває, у спокої, і вигукує від радощів. 
<p>8 І кипариси радіють тобою, і кедри ливанські [говорять] : Від того часу, як ти заснув, ніхто не приходив вирубувати нас. 
<p>9 Пекло безодні зрушилося заради тебе, щоб зустріти тебе, як входитимеш; розбудило для тебе рефаїмів, усіх володарів землі; підняв усіх царів поганських з їхніх престолів. 
<p>10 Усі вони будуть говорити тобі: І ти вчинився безсилим, як ми! І ти також став схожим на нас! 
<p>11 Пожбурена в шеол гординя твоя з усім гамором твоїм; під тобою вистелено червою, і черва – покриття твоє. 
<p>12 Як же ти упав з неба, блискучий сину вранішньої зорі? Розбився об землю той, що пригноблював народи. 
<p>13 А говорив у серці своєму: Зійду на небо, вище зір Божих піднесу престола мого, і сяду на горі серед багатьох богів, на межах північних. 
<p>14 Зійду понад гори хмарин, і буду схожий на Всевишнього. 
<p>15 Але тебе запроторено в пекло, в глибини безодні. 
<p>16 Ті, що бачили тебе, приглядаються до тебе, і думки їхні – також про тебе. Чи той це муж, що потрясав землею, і трусив царствами? 
<p>17 І увесь світ учинив пустелею, і зруйнував міста його, а полонених своїх не відпускав додому? 
<p>18 Усі царі народів, усі лежать у почестях, кожний у своїй усипальні; 
<p>19 А ти повалений поза гробницею своєю, як мерзенна гілка, як одяг убитих, потятих мечем, котрих опускають у кам'яні рови, – ти, як потоптаний труп, 
<p>20 Не з'єднаєшся з ними в могилі; бо ти спустошив свою землю, винищив народ твій. Повік не згадається рід лиходіїв. 
<p>21 Готуйте різню синам його за беззаконня батька їхнього, щоб не повстали і не заволоділи землею, і не виповнили світу ворогами.
<p>22 І постану супроти них, – говорить Господь Саваот, і винищу ім'я Вавилону і увесь останок, і сина, і внука, говорить Господь. 
<p>23 І вчиню його володінням їжаків і багном, і вимету мітлою винищувальною, говорить Господь Саваот. 
<p>24 З присягою говорить Господь Саваот: Як Я задумав, так і буде; як Я визначив, так і звершиться, 
<p>25 Щоб завдати поразки Ашшурові на землі Моїй і розтоптати його на горах Моїх; і спаде з них ярмо його, і скинеться тягар з плечей їхніх. 
<p>26 Такий присуд, настанови для всієї землі, і ось рука, що простягнута на всі народи. 
<p>27 Бо Господь Саваот ухвалив, і хто може скасувати цю ухвалу? Рука Його простягнута – хто відверне її? 
<p>28 Того року, коли помер цар Ахаз, було таке пророче слово: 
<p>29 Не радій, земле филистимська, що поламане жезло, котре завдавало тобі урази; бо з кореня змії вийде гадюка, і плодом її буде крилатий дракон. 
<p>30 Тоді убогі будуть нагодовані, а жебраки будуть спочивати у безпеці; а твій корінь виморю голодом, і він уб'є останок твій.
<p>31 Ридайте, брами! Волай голосом, місто! Розпадешся ти, вся земле филистимська; бо від півночі дим суне, і ніхто не пасе задніх у лавах їхніх. 
<p>32 А що скажуть посланці народу? Те, що Господь зміцнив Сіон, і в ньому знайдуть притулок убогі з народу Його. 
<h4>Ісаїя 15 
<p>1 Пророцтво про Моава. Так! Уночі буде спустошений Ар-Моав і знищений; Так! Уночі буде спустошений Кір-Моав і знищений. 
<p>2 Він виходить до Баїту і Дивону, виходить на пагорби, щоб плакати; Моав ридає над Нево і Медевою; у всіх пострижені голови, у всіх поголені бороди.
<p>3 На вулицях його підперізуються мотуззям; на дахах його і майданах його все ридає, потопає в сльозах. 
<p>4 І волає Хешбон та Ел'але, аж до Ягацу чутно їхній голос; за ними й вояки Моава ридають; душа його збунтувалася в ньому. 
<p>5 Ридає серце моє за Моава; утікають з нього аж до Цоару, до Еглат-Шелішійї; сходять на Лухіт із плачем, дорогою Хоронаїмською здіймають страшний лемент.
<p>6 Тому що води Німріму вичахли, луки засохли, трава вигоріла, не стало зела. 
<p>7 Тому вони останки наживи і, що накопичено ними, переносять за ріку Аравійську. 
<p>8 Бо волання по всіх володіннях Моава, до Еглаїму голосіння його аж до Беер-Еліму ридання його! 
<p>9 Тому що води Димону виповнилися кров'ю, і Я наведу на Дивон ще одне – левів на втікачів із Моава і на тих, що лишилися в країні. 
<h4>Ісаїя 16 
<p>1 Надсилайте ягнят володареві землі із Сели в пустелі на гору доньки Сіону. 
<p>2 Бо на заблуклу пташку, що випала з гнізда, будуть схожі доньки Моава біля бродів Арнонських. 
<p>3 Дай раду, прийми ухвалу; вчини нам затінок серед полудня, як уночі, тінню своєю, прихисти вигнанців, не видай заблуклих. 
<p>4 Нехай поживуть у тебе мої вигнанці моавитяни; будь їм притулком від грабіжника; бо гнобителя не стане, грабунок припиниться, а гнобителі щезнуть на землі. 
<p>5 І утвердиться престол милістю, і посяде на ньому в істині, в шатрі Давидовому, суддя, що шукає правди і прагне правосуддя. 
<p>6 Чули ми про пиху Моавову, про гордощі без міри, про зарозумілість його і пихатість, а також про несамовиття його: нещира мова його. 
<p>7 А тому заплаче Моав за Моавом, усі будуть голосити; будете ридати за підмурками Кір-Харесету – вони ущент зруйновані.
<p>8 Поля-бо хешбонські виснажилися, а також виноградники Сівми; володарі народів понищили кращу лозу, котра сягала аж до Язеру, розпросторювалися пустелею, пагони їхні розросталися, переходили за море. 
<p>9 Тому я [також] буду плакати за лозою Сівми плачем Язера; буду обливати тебе слізьми моїми о, Хешбоне, і Ел'але, бо в пору збирання винограду твого і під час жнив твоїх немає гамірливих радощів понад ці. 
<p>10 І щезли з родючої землі веселощі і радість, у виноградниках не співають і не радіють; виноградар не топче грона в чавилах; Я зупинив погуки радости. 
<p>11 Ось чому стогне слово моє за Моава, як гусла, і серце моє за Кір-Харес. 
<p>12 І хоч з'явиться Моав і буде до втоми [працювати] на пагорбах, і прийде до святині своєї помолитися, та йому те не допоможе. 
<p>13 Ось слово, котре вирік Господь про Моава здавна. 
<p>14 А нині так говорить Господь: За три роки, рахуючи роки найму, велич Моава зазнає занепаду з усією значною велелюдністю, і останок [буде] маленький, незначний і безсилий. 
<h4>Ісаїя 17 
<p>1 Пророцтво про Дамаск. – Ось, Дамаск зникне як місто, і стане купою руїн. 
<p>2 Міста Ароеру будуть покинуті, – залишаться для черед, котрі там спочиватимуть, і нікому буде їх лякати. 
<p>3 Не стане фортеці Єфремової і царства Дамаського – з рештою Сирії; з ними станеться те саме, що й зі славою синів Ізраїля, говорить Господь Саваот. 
<p>4 І станеться того дня, змаліє слава Якова, і огрядне тіло його стане худим. 
<p>5 Буде те саме, що по жнивах у женця, коли рука його пожне колоски, і коли зберуть колоски в долині Рефаїмській. 
<p>6 І залишаться в нього, як буває під час обтрушування олив: дві-три ягідки на самій верхівці, або чотири-п'ятеро на плідних гіллячках, – говорить Господь, Бог Ізраїля. 
<p>7 Того дня наверне людина погляд свій до свого Творця, і очі її будуть спрямовані до Святого Ізраїля. 
<p>8 І не гляне на жертовники, на справу рук своїх, і не подивиться на те, що вчинили пальці її, на ідолів і на Астарту. 
<p>9 Того дня укріплені міста її будуть, мов руїни в лісах і на вершинах гір, залишені перед синами Ізраїля, – і буде пустеля. 
<p>10 Бо ти забув Бога порятунку твого, і не згадував про скелю притулку твого; а тому витворив сади веселощів, і насадив живців од чужинської лози.
<p>11 За дня насадження твого ти піклувався, щоб воно зростало, і, щоби посіяне тобою якомога швидше зацвіло, але за дня збирання не купа жн и ва буде, а журба жорстока. 
<p>12 Та ось! Гомін народів багатьох! Вони легочуть, як легоче море. Ревище племен! Вони ревуть, як ревуть могутні води. 
<p>13 Ревуть народи, як ревуть могутні води; але Він погрозив їм, і вони далеко побігли, і були гнані, мов порох по горах од вітру, як пил від вихору. 
<p>14 Вечір – і ось жах; і раніше ранку вже немає його. Така доля грабіжників наших, жереб руйнівників наших. 
<h4>Ісаїя 18 
<p>1 Горе землі, де падає тінь від крила потойбіч рік ефіопських, 
<p>2 Що посилає послів морем і в папірусних човнах по водах! Ходіть швидше, посли, до народу міцного і бадьорого, до народу страшного від початку й донині, до народу високого на зріст, що [все] витоптує, котрого землю розтинають ріки. 
<p>3 Усі ви, мешканці світу і мешканці на землі! Дивіться, коли знамено здійметься на горах і коли озветься сурма, слухайте!
<p>4 Бо так Господь сказав мені: Я спокійно дивлюся із житла Мого, як світле тепло після дощу, як хмарина роси в спеку жнивної пори. 
<p>5 Бо раніше збирання винограду, коли він відцвіте, і гроно почне дозрівати, Він відітне ножем гілки і відбере, і відрубає пагіння, 
<p>6 І залишать усе хижим птахам на горах і, звірам польовим; і птахи будуть там літувати, і вся звірота польова буде там зимувати. 
<p>7 Того часу принесуть дари Господові Саваотові від народу міцного і бадьорого, від народу страшного від початку й донині, від народу високого на зріст, що [все] топче, котрого землі розтинають ріки, – до місця ймення Господа Саваота, на гору Сіон. 
<h4>Ісаїя 19 
<p>1 Пророцтво про Єгипет. – Ось, Господь вершником на легкій хмарі входить до Єгипту; і перед Ним тремтять єгипетські ідоли, і серце Єгипту в грудях тане. 
<p>2 Я озброю єгиптян супроти єгиптян; і будуть воювати брат із братом і один супроти одного, місто з містом, царство з царством. 
<p>3 І дух Єгипту знесиліє в ньому, і перетворю на ніщо раду його, і вдадуться вони до ідолів і чаклунів, до лиходіїв, що мертвих викликають, та до ворожбитів. 
<p>4 І віддам єгиптян в руки володаря жорстокого, і лютий цар буде володарювати над ними, говорить Господь, Господь Саваот. 
<p>5 І вичахнуть води в морі, і ріка зміліє і висохне. 
<p>6 І збідніють ріки, і канали єгипетські зміліють; очерет і тростина зів'януть. 
<p>7 Поля над рікою, при березі ріки, і все посіяне біля ріки засохне, розвіється і щезне. 
<p>8 І заплачуть рибалки, і заридають усі, хто кидав у ріку вудку чи ставив сіті у воді – занепадуть духом; 
<p>9 І будуть зажурені ті, що обробляють льон, і ткачі білого полотна. 
<p>10 І будуть понищені сіті, і всі, що утримують рибники для живої риби, занепадуть духом. 
<p>11 Так! Збожеволіли князі цоанські; рада мудрих порадників фараонових стала безглуздою. Як ви скажете фараонові: Я – син мудраків, син царів старожитніх? 
<p>12 Де вони? Де твої мудраки? Нехай вони тепер скажуть тобі; нехай спізнають, що Господь Саваот ухвалив про Єгипет. 
<p>13 Збожеволіли князі цоанські, обдурили себе князі мемфіські, і звернули Єгипет зі шляху старшини племен його. 
<p>14 Господь наслав на нього духа сп'яніння; і вони завели Єгипет в облуду в усіх справах його, як ото п'яний блукає по вивертах своїх.
<p>15 І не буде в Єгипті такого діла, котре уміли б звершити і голова, і хвіст, пальма і очеретина. 
<p>16 Того дня єгиптяни будуть схожі на жінок, і затремтять, і злякаються поруху руки Господа Саваота, котру Він піднесе на них. 
<p>17 Земля юдейська стане жахом для Єгипту; хто згадає про неї, той затремтить від ухвали Господа Саваота, котру Він ухвалив про нього. 
<p>18 Того дня п'ять міст землі єгипетської будуть говорити мовою ханаанською і присягатимуться Господом Саваотом; а одне назветься містом сонця. 
<p>19 Того дня жертовник Господові буде посеред землі єгипетської, і пам'ятник Господові – біля рубежів її. 
<p>20 І буде він ознакою і свідченням про Господа Саваота на землі єгипетській; тому що вони заволають до Господа з причини гнобителів, і Він пошле їм рятівника і захисника, і визволить їх.
<p>21 І Господь явить Себе в Єгипті; і єгиптяни того дня спізнають Господа, і принесуть пожертви і дарунки, і дадуть обітниці Господові, і виконають. 
<p>22 І завдасть Господь урази Єгиптові; уразить, і уздоровить; вони навернуться до Господа, і Він почує їх, і зцілить їх. 
<p>23 Того дня з Єгипту до Асирії буде широкий шлях, і буде проходити Ашшур до Єгипту, і єгиптяни до Асирії; і єгиптяни разом із асирійцями будуть служити Господові. 
<p>24 Того дня Ізраїль буде третім з Єгиптом і Асирією; благословення буде серед землі, 
<p>25 Котру благословить Господь Саваот, кажучи: Благословенний народ Мій – єгиптяни, і діяння рук Моїх – асирійці, і спадок Мій – Ізраїль. 
<h4>Ісаїя 20 
<p>1 Того року, коли Тартан прийшов під Ашдод, куди послав його Сарґон, цар асирійський, і воював супроти Ашдода, і захопив його, 
<p>2 Того ж часу Господь сказав Ісаї, синові Амосовому, так: Піди і скинь веретище, що в тебе на крижах, і поскидай сандалії твої з ніг твоїх. Він так і вчинив; ходив голий і босий. 
<p>3 І сказав Господь: Як служник Мій Ісая ходив голий і босий три роки на ознаку й свідчення про Єгипет і Ефіопію, 
<p>4 Так поведе цар асирійський бранців із Єгипту і вигнанців з Ефіопії, молодих і літніх, голими і босими з оголеними спинами на сором Єгиптові. 
<p>5 Тоді жахнуться і засоромляться за Ефіопію, надії своєї, і за Єгипет, котрим хвалилися. 
<p>6 І скажуть того дня мешканці цієї країни: Ось, які ті, на котрих ми сподівалися і до котрих вдавалися по допомогу, щоб урятуватися від царя асирійського! І як би ми врятувалися? 
<h4>Ісаїя 21 
<p>1 Пророцтво про пустелю приморську. – Як бурі на півдні носяться, іде він від пустелі, з краю лихого. 
<p>2 Загрозливе видіння мені показане: Грабіжник грабує, спустошувач спустошує. Виходь Елам, бери в облогу, Мідіє! Усім стражданням покладу край. 
<p>3 Від цього рамена мої трясуться; страждання виповнили мене, наче муки породіллі. Я схвильований від того, що чую; я знічений від того, що бачу. 
<p>4 Серце моє тремтить; жах мене проймає; ніч, що так мені бажана, перетворилася на жахіття для мене. 
<p>5 Накривають стола; розстеляють скатертину, і їдять, п'ють. Підводьтеся, князі, намащуйте щити. 
<p>6 Бо так сказав мені Господь! Піди, постав сторожа; нехай він скаже, що побачить. 
<p>7 І побачив він вершників, що удвоконь їхали, верхівців на віслюках, верхівців на верблюдах, і дослухався він старанно, з великою увагою. 
<p>8 І закричав, [як] лев: Володарю мій! На сторожі стояв я цілий день і на місці моєму залишався упродовж ночі. 
<p>9 І ось, їдуть люди, вершники удвоконь. Потім він проголосив і сказав: Упав, упав Вавилон, і всі ідоли богів його лежать на землі розбиті. 
<p>10 О, пограсований мій і сину току мого! Що чув я від Господа Саваота, Бога Ізраїлевого, те й звістив вам. 
<p>11 Пророцтво про Думу. – Кричать мені із Сеїру: Стороже! Скільки ще ночі? 
<p>12 Сторож відповідає: Наближається ранок, але ще ніч. Якщо ви запитуєте вимогливо, то повертайтеся, і приходьте. 
<p>13 Пророцтво про Аравію. – У лісі аравійському ночуйте, каравани деданські! 
<p>14 Мешканці землі теманської! Несіть воду назустріч спраглим, із хлібом стрічайте втікачів.
<p>15 Бо вони від мечів утікають, і від меча оголеного, і від лука натягненого, і від люті війни. 
<p>16 Бо так сказав мені Господь: Ще рік, що дорівнює рокові найманця, і вся слава Кедарова щезне. 
<p>17 І луків у хоробрих синів Кедара залишаться небагато: так сказав Господь, Бог Ізраїлів. 
<h4>Ісаїя 22 
<p>1 Пророцтво про долину видіння. – Що з тобою, що ти увесь зійшов на дахи? 
<p>2 Місто гамірливе, збентежене, місто святкове! Переможені твої не мечем убиті і не в битві померли; 
<p>3 Усі вожді твої кинулися врозтіч разом, але їх пов'язали стрільці; усі знайдені в тебе зв'язані разом, хоч як вони далеко забігли. 
<p>4 А тому кажу: Залишіть мене, я буду плакати гірко; не докладайте зусиль, щоб утішити мене в спустошенні доні народу мого. 
<p>5 Бо це день збентеження, замішання і колотнечі в долині видіння від Господа, Бога Саваота. Ламають мури, і зойки по горах лунають. 
<p>6 І Елам несе сагайдака, люди на колісницях [і] вершники, і Кір виймає щита. 
<p>7 І ось, кращі долини твої виповнені колісницями, і вершники вишикувалися навпроти брам. 
<p>8 І скине він з Юдеї покривало; і ти того дня навертаєш зір на запас зброї у домі кедровім. 
<p>9 Але ви бачите, що вже багато проломів у мурах міста Давидового; і збираєте воду в нижньому ставку. 
<p>10 І позначаєте оселі в Єрусалимі, і руйнуєте будинки, щоб укріпити мури; 
<p>11 І споруджуєте поміж двома мурами сховище для води старого ставка. А на Того, Хто це чинить, ви не озираєтеся, і не дивитеся на Того, Хто здавна ухвалив це. 
<p>12 І Господь, Господь Саваот заохочує вас цього дня плакати, і журитися, і обстригти волосся, і підперезатися мотузками. 
<p>13 Та ось, веселощі і радість! Убивають волів, і ріжуть овець, їдять м'ясо, і п'ють вино: будемо їсти і пити, бо завтра помремо! 
<p>14 І відкрив мені вуха Господь Саваот: не проститься вам оце безчестя, аж доки не помрете, сказав Господь, Господь Саваот. 
<p>15 Так сказав Господь, Господь Саваот: Ходи, йди до цього царського вельможі, до Шевни, керуючому в палаці, [і скажи йому] : 
<p>16 Що це в тебе отут, і хто тут у тебе, що ти тут вирубуєш собі гробницю? Він витешує собі гробницю на підвищенні, вирубує в скелі житло собі. 
<p>17 Ось, Господь перекине тебе, як ото кидає міцний чоловік, і стисне тебе на грудку. 
<p>18 Згорне тебе в згорток, кине тебе, як меча, на землю широкополу; там ти помреш, і там пречудові колісниці твої будуть ганьбою для дому володаря твого. 
<p>19 І зіпхну тебе з місця твого, і скину тебе з чину твого. 
<p>20 І станеться того дня, прикличу служника Мого Еліякима, сина Хілкійї, 
<p>21 І зодягну його в шати твої, і поясом твоїм підпережу його, і владу твою передам в руки його; і буде він батьком для мешканців Єрусалиму і для юдейського дому. 
<p>22 І ключа від Давидового дому покладу на плечі його; відчинить він, і ніхто не замкне; зачинить він, і ніхто не відчинить. 
<p>23 І зміцню його, мов цвяха на твердому місці; і буде він, як престол слави для дому батька свого. 
<p>24 І буде висіти на ньому вся слава дому батька його, дітей і внуків, усе домашнє начиння, аж до останніх музичних інструментів. 
<p>25 Того дня, говорить Господь Саваот, похитнеться цвях, укріплений на твердому місці, і буде вибитий, упаде, і розпадеться всенька важність, котра на ньому; бо Господь каже. 
<h4>Ісаїя 23 
<p>1 Пророцтво про Тир. – Ридайте, кораблі Таршішу; бо він зруйнований; немає осель; і нікому входити до осель. Так їм звіщено з краю Киттімського. 
<p>2 Замовкніть, мешканці острова, котрого залюднювали купці сидонські, що плавають морем. 
<p>3 По великих водах привозилося насіння Шіхору, жниво [великої] ріки, і був він торговищем народів. 
<p>4 Засоромся, Сидоне; [бо ось], що оповідає море, фортеця морська: Я не страждала пологами і не народжувала, і не виховувала юнаків, не вирощувала юнок. 
<p>5 Коли звістка дійде до єгиптян, здригнуться вони, зачувши про Тир. 
<p>6 Переселяйтеся до Таршішу, ридайте, мешканці острова! 
<p>7 Чи це ваше місто веселе, початок котрого від днів старожитніх? Ноги його несуть його поневірятися в країні далекій. 
<p>8 Хто ухвалив таке Тирові, котрий роздавав корони, чиї купці [були] князями, а торгівці – шанувальниками скрізь? 
<p>9 Господь Саваот ухвалив це, щоб осоромити зарозумілість всілякої слави, щоб зневажити всіх славнозвісних землі. 
<p>10 Ходи по землі твоїй, донько Таршішу, як ріка; немає більше перешкоди. 
<p>11 Він простягнув руку Свою на море, потряс царства; Господь про Ханаан наказав зруйнувати фортеці його. 
<p>12 І сказав: Ти не будеш уже веселитися, осоромлена юнко, донько Сіону! Підводься, йди до Кіттіму, [але] й там не буде тобі спокою. 
<p>13 Ось земля халдеїв. Цього народу передніше не було; Ашшур започаткував його з мешканців пустель. Вони споруджують вежі свої, руйнують оселі його, перетворюючи їх на руїни. 
<p>14 Ридайте, кораблі Таршішу! Бо твердиня ваша спустошена. 
<p>15 І станеться того дня, забудуть Тир на сімдесят літ, у плині днів одного царя. А по закінченні сімдесяти літ із Тиром буде те саме, що ото співають про блудницю. 
<p>16 Візьми гусла й ходи містом, забута блуднице! Грай зграбно, співай багато пісень, щоб пригадали тебе. 
<p>17 І станеться, як проминуть сімдесят літ, Господь відвідає Тира, і він знову почне діставати набуток свій, і буде займатися блудом з усіма царствами земними по всій землі. 
<p>18 Але торгівля його і набуток його присвячуватимуться Господові; не замкнуть його, склавши в коморах; бо набуток буде тим, що житимуть перед лицем Господнім, щоб вони їли до ситости та мали одежу приємну. 
<h4>Ісаїя 24 
<p>1 Ось, Господь спустошує землю і вчиняє її неродючою; видозмінює її і розпорошує її мешканців. 
<p>2 І що буде народові, те буде й священикові; що служникові, те й панові його; що служниці, те й господині її, що тому, хто купляє, те й тому, що продає; що боржникові, те й позикодавцеві, що лихвареві, те людині, що віддає лихву. 
<p>3 Земля спустошена украй і пограбована до нитки; бо Господь вирік слово оце. 
<p>4 Стогне, зажурена; засмутилася й занепала духом земля; занепали старшини над народом землі. 
<p>5 І земля споганіла під тими, що замешкали на ній; бо вони зневажили закони, зрадили установленням, зламали вічного заповіта. 
<p>6 За це прокляття пожирає землю, і покарані мешканці її, за те спалені мешканці землі, і не багато залишилося людей. 
<p>7 Плаче сік грона; болить виноградна лоза; зітхають усі, хто був звеселений серцем. 
<p>8 Припинилися радощі з тімпанами; притих гамір веселунів, затихли звуки гусел. 
<p>9 Уже не п'ють вина з піснями, гірка стала сікера для тих, хто п'є її. 
<p>10 Зруйноване спустошене місто, а зацілілі оселі на замку – не можна зайти. 
<p>11 Плачуть за вином на вулицях; посмутніла всіляка радість; стали вигнанцями всілякі радощі на землі. 
<p>12 У місті лишився занепад, і брами зруйнувалися, 
<p>13 А осередь землі, поміж народами, станеться те ж саме, що буває при обтрушуванні олив чи під час збирання [винограду], коли зібрано врожай. 
<p>14 Вони піднесуть голос свій, будуть у захопленні від величі Господньої, голосно будуть вигукувати з моря. 
<p>15 Тож прославляйте Господа на сході, на островах морських – ймення Господа, Бога Ізраїлевого. 
<p>16 Від рубежів землі ми чуємо пісню: Слава Праведному! І сказав я: Лихо мені, лихо мені! Отакої мені! Злодії грабують, і злодіють злодії по-злодійському. 
<p>17 Жах, і яма, і пастка для тебе, мешканцю землі! 
<p>18 Тоді утікач від крику жаху впаде в яму; і хто вибереться з ями, попаде у пастку; бо вікна з [небесної] високости розчиняться, і підвалини землі затремтять. 
<p>19 Земля зазнає руйнації, земля западеться, земля буде у великому потрясінні. 
<p>20 Хитається земля, мов п'яний, і гойдається, наче колиска, і беззаконня її тяжіє на ній; вона впаде, і вже не підведеться.
<p>21 І станеться того дня, покарає Господь військо високих, які на висоті, і царів земних на землі. 
<p>22 І будуть зібрані разом, як в'язні, до роду, і будуть замкнені в тюрмі, і за плином багатьох днів будуть покарані. 
<p>23 І почервоніє місяць, і засоромиться сонце, коли Господь Саваот зацарює на горі Сіоні і в Єрусалимі, і перед старшинами Його славетно. 
<h4>Ісаїя 25 
<p>1 Господе! Ти – Бог мій; буду тебе величати, хвалитиму ймення Твоє, бо Ти звершив дивовижне; передбачення давні істинні, амінь! 
<p>2 Ти перетворив місто на купу каміння, непохитну фортецю на руїни; осель чужинців уже немає в місті; ніколи воно не буде відбудоване. 
<p>3 А тому прославлятимуть Тебе народи могутні; міста страшних племен будуть страхатися Тебе. 
<p>4 Бо Ти був притулком бідного, притулком убогого, коли його пригнічували, захистом від бурі, затінком від спеки; бо гнівне дихання тиранів було схоже на бурю супроти мурів. 
<p>5 Як спека на безводній місцині, Ти упокорив буйність ворогів; [як] спекота тінню хмари, втихомирені веселощі гнобителів. 
<p>6 І вчинив Господь Саваот на горі цій для всіх народів бенкет із жирних страв, гостину із чистого вина, із лою кісток і найчистішого вина; 
<p>7 І знищить на горі оцій покривало, що покриває всі народи, покривало, що лежить на всіх племенах. 
<p>8 Поглинена буде смерть навіки, і витре Господь Бог сльози на всіх обличчях, і зніме ганьбу з народу Свого на всій землі; бо так говорить Господь. 
<p>9 І скажуть того дня: Ось Він, Бог наш! На нього ми сподівалися, і Він урятував нас! Це є Господь; на Нього ми покладалися; потішимося і звеселіємо у спасінні Його! 
<p>10 Бо рука Господа спочине на цій горі, і Моав буде потоптаний на місці своєму, як топчуть солому в гною. 
<p>11 І хоч він розкине посеред нього руки свої, як той, що плаває, розкидає їх для плавання; [але Бог] зневажить гордість його разом з лукавством рук його. 
<p>12 І непохитність мурів твоїх зруйнує, повалить, пожбурить на землю, в порох. 
<h4>Ісаїя 26 
<p>1 Того дня заспівають пісню оцю в краї Юдейському: місто міцне у нас; порятунок дав Він замість мурів і валів. 
<p>2 Прочиніть браму; нехай зайде народ праведний, що пильнує істину. 
<p>3 Твердого духом Ти зберігаєш у досконалому мирі, бо на Тебе він сподівається. 
<p>4 Сподівайтеся на Господа завжди, бо Господь Бог є скеля вічна. 
<p>5 Він скинув тих, що мешкали на висотах, місто, котре стояло зависоко, повалив його на землю, пожбурив його в порох. 
<p>6 Нога топче його, ноги бідних, ступні жебраків. 
<p>7 Шлях праведника рівний; Ти торуєш стежку праведника. 
<p>8 І на шляху судів Твоїх, Господе, ми сподівалися на Тебе! До ймення Твого і до спогадів про Тебе линула душа наша. 
<p>9 Душею моєю я линув до Тебе вночі, і духом моїм я буду шукати Тебе ревно з досвітку: бо коли суди Твої [звершуються] на землі, тоді ті, що живуть у мирі, навчаються правди. 
<p>10 Якщо лиходій буде помилуваний, то не навчиться він правди, буде чинити злочини на землі справедливих і не буде озиратися на велич Господа. 
<p>11 Господе! Рука Твоя була високо піднесена; але вони не бачили її; побачать і засоромляться ненависники народу Твого, вогонь пожере ворогів Твоїх. 
<p>12 Господе! Ти даруєш нам мир; бо навіть усі справи наші Ти влаштовуєш для нас. 
<p>13 Господе, Боже наш! Інші володарі, окрім Тебе, володарювали над нами; але через Тебе тільки ми прославляємо ймення Твоє. 
<p>14 Мертві не оживуть; Рефаїми не підведуться, тому що Ти навідав їх і вигубив їх, і винищив найменшу пам'ять про них. 
<p>15 Ти помножив народ, Господе, помножив народ, – прославив Себе, розпросторив усі межі землі. 
<p>16 Господе! У горі він шукав Тебе; виливав неголосні благання, коли покарання Твоє наздоганяло його. 
<p>17 Як вагітна жінка під час пологів страждає, волає від болю свого, так були ми перед Тобою, Господе. 
<p>18 Були вагітні, страждали, і породжували неначе вітер, порятунку не знайшли, і інші мешканці всеземлі не зарадили. 
<p>19 Оживуть мертві Твої, постануть мертві тіла! Збадьорюйтеся і святкуйте, повалені в поросі; бо роса Твоя – роса рослин, і земля викине мертвих. 
<p>20 Рушай, народе мій, зайди до покоїв твоїх, сховайся на мить, доки гнів не минеться. 
<p>21 Бо ось, Господь виходить з оселі Своєї карати мешканців землі за їхнє беззаконня, і земля відкриє кров, що її поглинула, і вже не приховає убитих своїх. 
<h4>Ісаїя 27 
<p>1 Того дня уразить Господь мечем Своїм важким і великим, і міцним, левіятана, швидкого змія, і левіятана, змія верткого, і заб'є потвору, що в морі.
<p>2 Того дня заспівайте про нього – про улюблений виноградник. 
<p>3 Я, Господь, Охоронець його, кожної миті напуваю його; вночі і вдень стережу його, щоб хтось не вдерся до нього. 
<p>4 Гніву немає в Мені. Та якби хтось поставив [у ньому] супроти Мене бур'ян і терня, Я війною піду супроти нього, випалю його зовсім. 
<p>5 Хіба що поспішить під захист Мій, і мир укладе зі Мною. 
<p>6 У прийдешні [дні] вкоріниться Яків, дасть пагін, і розквітне Ізраїль; і виповниться плодами всеземля. 
<p>7 Чи так Він завдав поразки йому, як перемагав переможців його? Чи так убивав його, як убиті убивники його? 
<p>8 Уміру Ти покарав його, коли відкидав його; викинув його потужним подувом Своїм, наче за дня східного вітру. 
<p>9 І через це зітреться беззаконня Якова; і плодом усього буде знятий гріх із нього, коли все каміння жертовників він перетворить на куски вапна, і не будуть уже стояти діброви та ідоли сонцю. 
<p>10 Бо укріплене місто спорожніє, житла [будуть] залишені і будуть в занепаді, як пустеля. Там буде пастися телятко, і там воно буде в спокої, і об'їдатиме гілки його. 
<p>11 Коли гілки його висохнуть, їх пообламують; жінки прийдуть і спалять їх. Оскільки це місто безглузде, то не змилосердиться над ним Творець його, і не помилує його Утворювач його. 
<p>12 Але станеться того дня, Господь потрясе все від великої ріки [Ніл] до потоку Єгипетського, і ви, сини Ізраїля, будете зібрані один до одного; 
<p>13 І станеться того дня: засурмить велика сурма, і прийдуть заблуклі в асирійськім краї і вигнані до краю єгипетського, і поклоняться Господові на горі святій у Єрусалимі.
<h4>Ісаїя 28 
<p>1 Горе вінкові гордині п'яних єфремлян, зав'ялій квітці гарних шатів його, котрий на вершечку родючої долини переможених вином! 
<p>2 Ось, міцний і сильний у Господа, мов злива з градом і згубний вихор, мов розлита повінь бурхливої води, з силою кидає його на землю. 
<p>3 Ногами топчуть вінок гордині п'яних єфремлян. 
<p>4 І з квіткою зів'ялою пишних шатів його, котра на верхів'ї долини родючої, чиниться те саме, що буває з дозрілою передчасно смоквою, котру, як тільки хтось побачить, тієї ж миті бере рукою і поглинає її. 
<p>5 Того дня Господь Саваот буде пречудовим вінцем і славною діадемою для останку народу Свого. 
<p>6 І духом правосуддя для сидячого в судилищі і мужністю для тих, що відбивають супротивника від брами. 
<p>7 Але й ці хитаються від вина і збиваються зі шляху від сікери; священик і пророк спотикаються від міцних напоїв; переможені вином, стали безглуздими від сікери, у видінні помиляються, а в міркуваннях спотикаються. 
<p>8 Бо всі столи виповнені вивертами гидкими, немає [чистого] місця. 
<p>9 А [кажуть] : Кого хоче він навчити веденню? І кого повчати проповіддю? Відлучених від грудного молока, відлучених від персів [матері] ? 
<p>10 Тому, що заповідь на заповідь, заповідь на заповідь, правило на правило, правило на правило, тут небагато і там небагато. 
<p>11 За те устами немічними і чужою мовою казатимуть цьому народові. 
<p>12 Їм казали: Ось, спочинок, дайте спочити знесиленому, і ось заспокоєння. Але вони не хотіли дослухатися. 
<p>13 І [стало у них за] словом Господа: що заповідь на заповідь, заповідь на заповідь, правило на правило, правило на правило, тут небагато і там небагато, – так що вони підуть, і впадуть навзнак, і розіб'ються, і попадуть у пастку, і будуть спіймані.   
<p>14 Отож, слухайте слово Господнє, глузливці, правителі народу цього, котрий у Єрусалимі. 
<p>15 Оскільки ви кажете: Ми склали спілку зі смертю, і з пеклом вчинили ухвалу: коли всекараючий бич буде проходити, він не дійде до нас, – тому що брехню ми вчинили притулком для себе, і облудою прикриємо себе. 
<p>16 А тому так говорить Господь Бог: Ось, Я кладу в підвалини на Сіоні каменя, каменя випробуваного, наріжного, коштовного, міцно поставленого: віруючий в нього не осоромиться. 
<p>17 І поставлю суд мірою і правду – вагами; і градом винищиться сховок брехні, і води затоплять місце сховку. 
<p>18 І спілка ваша зі смертю скасується, і ухвала ваша з пеклом не встоїть. Коли піде всекараючий бич, ви будете потоптані. 
<p>19 І тільки-но він піде, то схопить вас; а ходити буде щоранку, день і ніч, і навіть чутки про нього будуть викликати жах. 
<p>20 Надто коротким буде ліжко, щоб простягнутися; надто вузькою ковдра, щоб загорнутися в неї. 
<p>21 Бо постане Господь, як на горі Перацім, розгнівається, як на долині в Гів'оні, щоб учинити діяння Своє, незвичайне діло, і звершити діяння Своє, чудове Своє діяння. 
<p>22 Отож, не блюзніть, щоб кайдани ваші не стали міцніші; бо Я чув від Господа, Бога Саваота, що винищення ухвалене для всієї землі. 
<p>23 Прихиліть вухо, і дослухайтеся до мого голосу; будьте уважні, і вислухайте мою мову. 
<p>24 Чи завжди землероб оре для посіву, ралить і боронує землю свою? 
<p>25 Ні, коли зрівняє її гаразд у борознах, він не сіє укропу, а також не розсіває тмину, бо розкидає пшеницю рядочками, і ячмінь на визначеній місцині, і полбу поряд з ним. 
<p>26 І такому чинові навчає його Бог його; Він наставляє його. 
<p>27 Бо не молотять чорнуху катком зубчастим, і коліс молотильних не ганяють по тминові; але палицею вибивають чорнуху, і тмин – палицею. 
<p>28 Зерновий хліб вибивають, але не розбивають його; і тягають по ньому молотильні колеса з кіньми їхніми, але не розтирають його. 
<p>29 І це відбувається од Господа Саваота: дивовижні долі Його, величезна премудрість Його! 
<h4>Ісаїя 29 
<p>1 Горе Ариїлу, Ариїлу, місту, в котрому мешкав Давид! Долучіть рік до року; нехай заколюють пожертви. 
<p>2 Але Я притисну Ариїла, і буде плач і лемент; і він залишиться у Мене, як Ариїл. 
<p>3 Я стану табором довкола тебе і обмежу сторожею пильною, і споруджу супроти тебе укріплення.
<p>4 І будеш принижений, від землі будеш озиватися, і глухою буде мова твоя з-під пороху, і голос твій буде, немов голос черевомовця, і з-під пороху шепотіти будуть уста твої. 
<p>5 Багато ворогів твоїх буде, мов дрібний пил, і юрмища лютих, мов полова летка, і все це звершиться несподівано, в одну мить. 
<p>6 Господь Саваот відвідає тебе громом і землетрусом, і потужним голосом, бурею і вихором, і полум'ям всепоглинаючого вогню. 
<p>7 І, мов сон, як нічне сновидіння, буде вельми багато всіх народів, що воюватимуть супроти Ариїла, і всіх, що виступатимуть проти нього і укріплень його, і тих, що чинили утиски йому. 
<p>8 І, як голодному сниться, наче він їсть, але прокидається, і душа його голодна, і, як спраглому сниться, наче він п'є, але прокидається, і страждає, бо душа його спрагла: те саме буде й усім багатьом народам, що воюватимуть супроти гори Сіон. 
<p>9 Зачудовуйтеся, дивуйтеся; вони осліпили інших, і самі осліпли; вони п'яні, та не від вина, – хитаються, та не від сікери; 
<p>10 Бо навів на вас Господь духа, що присипляє, і зімкнув очі ваші, пророки, і затьмарив ваші голови, провидці! 
<p>11 І всіляке пророцтво для вас те саме, що слова у запечатаній книзі, котру дають тому, що вміє читати книжку, і кажуть: Прочитай її; і той відповідає: Не можу, тому що вона запечатана. 
<p>12 І передають книгу тому, хто читати не вміє, і кажуть: Прочитай її, і той відповідає: Я не вмію читати. 
<p>13 І сказав Господь: Оскільки цей народ наближається до Мене устами своїми, і язиком своїм вшановує Мене, а серце його задалеко від Мене, і благополуччя їхнє переді Мною є вивчення заповідей людських;
<p>14 То ось, Я ще раз незвичайно вчиню з цим народом, пречудово і дивовижно, аж так, що мудрість мудраків його загине і розуму в розумних його не стане. 
<p>15 Горе тим, котрі гадають сховатися в глибину, щоб замір свій утаємничити від Господа, котрі вчиняють справи свої у мороці і кажуть: Хто побачить нас? І хто впізнає нас? 
<p>16 Яке безглуздя! Хіба можна вважати гончара за глину? Чи скаже виріб про виробника його: Не він витворив мене? І чи скаже витвір про художника свого: Він не розуміє? 
<p>17 Зовсім невдовзі, зовсім невдовзі, і хіба Ливан не перетвориться на сад, а хіба сад не будуть вважати лісом? 
<p>18 І того дня глухі почують слова книги, і прозріють з пітьми і мороку очі сліпих. 
<p>19 І змучені вельми й вельми будуть тішитися в Господі, і вбогі люди будуть радіти Святим Ізраїля. 
<p>20 Тому що вже не буде кривдника і огудник щезне, і будуть винищені усі прибічники неправди, 
<p>21 Котрі заплутують людину в словах, а тому, що вимагає суду, біля брами утаємничують пастки, і відштовхують правого. 
<p>22 А тому так говорить про дім Якова Господь, Котрий випробував Авраама: Тоді Яків не матиме сорому; і обличчя його вже не зблідне. 
<p>23 Бо [коли він] побачить у себе дітей своїх, діяння рук Моїх, то вони свято будуть вшановувати ймення Моє, і свято шанувати Святого Якового, і благоговітимуть перед Богом Ізраїлевим. 
<p>24 Тоді заблуклі духом спізнають мудрість, і непокірні навчаться покірности. 
<h4>Ісаїя 30 
<p>1 Горе непокірним синам, говорить Господь, котрі збираються на пораду, але без Мене, і ухвалюють спілки, але не за духом Моїм, а щоб долучати гріх до гріха: 
<p>2 Не звернувшись до уст Моїх, простують до Єгипту, щоб підкріпить себе силою фараона і сховатися у затінку Єгипту. 
<p>3 Але сила фараона стане для вас ганьбою, і притулок у затінку Єгипту – безчестям. 
<p>4 Тому що князі його уже в Цоані, і посли його дійшли до Ханесу.
<p>5 Усі вони зазнають сорому через народ, [котрий] не буде їм корисний; бо не матимуть від нього ні допомоги, ані користі; але сором і ганьбу. 
<p>6 Тягар на тваринах, що [простують] на південь, землею гноблення і тіснот, звідки [виходять] левиці і леви, гаспиди і крилаті змії; вони несуть на хребтах віслюків багатства свої і на горбах верблюдів скарби свої до народу, котрий не принесе їм користі. 
<p>7 Бо допомога Єгипту буде марною і нікчемною; бо Я сказав їм: Сила їхня – сидіти спокійно.
<p>8 Тепер піди, напиши це на таблиці у них, і впиши це в книгу, щоб залишилося на прийдешні часи, назавжди, навіки. 
<p>9 Бо це народ бунтівливий, діти брехливі, діти, котрі не хочуть підкорятися законові Господньому. 
<p>10 Котрі провидцям кажуть: Припиніть провіщати, і пророкам: Не пророкуйте нам правди, говоріть нам принадне, провіщайте приємне; 
<p>11 Зійдіть зі шляху, ухиліться з дороги; заберіть з-перед очей наших Святого Ізраїлевого. 
<p>12 А тому отак говорить Святий Ізраїлів: Оскільки ви відкидаєте слово оце, і сподіваєтеся на облуду і неправду, і спираєтеся на це: 
<p>13 То беззаконня це буде для вас, мов небезпечний падінням через тріщину мур, котрого руйнування може статися наразі, однієї миті. 
<p>14 І Він зруйнує мури, як розбивають глиняну посудину, нищать немилосердно аж так, що в уламках її не знайдеться навіть черепка, щоб дістати з вогню жарин, чи зачерпнути води з водойми. 
<p>15 Бо так говорить Господь Бог, Святий Ізраїлів: Якби ви залишилися у спокої на місці, ви урятувалися б; у тиші і в сподіванні міцність ваша; але ви не захотіли.
<p>16 І казали: Ні, ми на конях повтікаємо, – за те й бігтимете; ми на баских помчимося, – за те й переслідувачі ваші будуть швидкі. 
<p>17 Від загрози одного [втікатиме] тисяча, а від загрози п'ятьох – втікатимете так, що останок ваш буде, мовби віха на верхівці гори, і, як знамено на пагорбі. 
<p>18 І через те Господь не квапиться, щоб помилувати вас, і тому ще зволікає, щоб вас пожаліти; бо Господь є Бог правди; блаженні всі, хто сподівається на Нього. 
<p>19 Народ буде жити на Сіоні в Єрусалимі; ти не будеш багато плакати, – Він помилує тебе, за голосом зойку твого, і тільки-но почує його, відповість тобі. 
<p>20 І дасть вам Господь хліб у горі, і воду в нужді; і вчителі твої уже не будуть ховатися, і очі твої бачитимуть учителів твоїх. 
<p>21 І вуха твої будуть чути слово, що говоритиме позаду в тебе: Ось шлях, ідіть по ньому, якби ви відхилилися праворуч, і якби ви відхилилися ліворуч. 
<p>22 Тоді ви будете вважати мерзотою оправу ідолів із срібла твого і оправу бовванів, що з твого золота; ти кинеш їх, як бруд, ти скажеш їм: Геть звідси! 
<p>23 І Він дасть дощ на сім'я твоє, котрим засіваєш поле, і хліб, плід землі, і він буде рясний і соковитий; череди твої того дня будуть пастися на просторих пасовиськах. 
<p>24 І воли, і віслюки, що обробляють поле, будуть їсти солоний фураж, очищений лопатою та віялкою. 
<p>25 І на всілякій горі високій і на всілякому пагорбі піднесеному потечуть струмки, потоки води, у день великої поразки, коли впадуть вежі. 
<p>26 І світло місяця буде, як світло сонця, а світло сонця буде яскравішим усемеро, як світло семи днів, в той день, коли Господь перев'яже рану народу Свого і завдані йому виразки загоїть. 
<p>27 Ось, ймення Господа йде здалеку, палає гнів Його, і полум'я Його сильне, уста Його виповнені обуренням, і язик Його, мов огонь пожираючий.
<p>28 І дихання Його, як потік, що вийшов з берегів, котрий піднімається навіть до шиї, щоб розпорошити народи до виснаження; і буде в щелепах народів вуздечка, котра спрямовує до облуди. 
<p>29 А у вас будуть пісні, як уночі, коли святкують празника, і втіха серця, як у того, що простує з сопілкою на гору Господню, до скелі Ізраїлевої. 
<p>30 І загремить Господь величавим голосом Своїм, і з'явить важке рамено Своє у великім гніві і в полум'ї пожираючого вогню, в бурі і в повені, і в кам'яному граді.
<p>31 Бо від голосу Господа здригнеться Ашшур, жезлом уражений. 
<p>32 І всілякий порух визначеного йому жезла, котрого Господь направить на нього, буде з тімпанами і арфами, і Він піде супроти нього війною спустошувальною. 
<p>33 Бо Тофет давно вже споруджений, він приготовлений для царя, глибокий і широкий; у багатті його багато вогню і дров; п'одув Господній, мов потік сірки, підпалить його. 
<h4>Ісаїя 31 
<p>1 Горе тим, котрі йдуть до Єгипту по допомогу, сподіваються на своїх коней, і покладаються на колісниці, тому що їх багато, і на вершників, бо вони вельми міцні, а на Святого Ізраїлевого не дивляться і до Господа не поспішають. 
<p>2 Але премудрий Він: і наведе лихо, і не зречеться Своїх слів; повстане супроти дому лиходіїв і супроти допомоги тим, що чинять беззаконня. 
<p>3 І єгиптяни – люди, а не Бог; і коні їхні – плоть, а не дух. І простягне руку Свою Господь, і спіткнеться захисник, і впаде той, кого захищають, і всі разом загинуть. 
<p>4 Бо так сказав мені Господь: Як лев, як барс, що реве над своєю здобиччю тоді, коли багато пастухів кричать на нього, від ґвалту їхнього не здригнеться; чисельности їхній не поступиться: так Господь Саваот зійде воювати за гору Сіон і за пагорб його. 
<p>5 Як птахи пташенят, так Господь Саваот накриє Єрусалим, захистить і визволить, помилує і врятує. 
<p>6 Зверніться до Того, від Котрого ви далеко відпали, сини Ізраїля! 
<p>7 Того дня відкине кожна людина своїх срібних ідолів і золотих своїх ідолів, котрих руки ваші вчинили вам на гріх. 
<p>8 І Ашшур упаде не від меча потужної людини, не меч посередньої людини винищить його, – бо він уникне меча, і юнаки його будуть батраками. 
<p>9 І від страху пробіжить мимо фортеці своєї; і князі його будуть лякатися знамена, говорить Господь, Котрого вогонь на Сіоні і горнило в Єрусалимі. 
<h4>Ісаїя 32 
<p>1 Ось, Цар буде царювати справедливо, і князі будуть урядувати за законом. 
<p>2 І кожний з них буде, як захист од вітру і притулок від негоди, як джерела води у степу, як тінь від високої скелі на землі спраглій. 
<p>3 І очі зрячих не будуть заплющуватися, і вуха тих, що слухають, будуть завважувати. 
<p>4 І серце нерозважливих буде вміти міркувати; і недоріки розмовлятимуть гарно. 
<p>5 Невігласа вже не будуть називати шановним, а про підступного не скажуть, що він чесний. 
<p>6 Бо невіглас виповідає глупоту, і серце його виповнене беззаконням, щоб діяти лицемірно; і вимовляти облудне на Господа, душу голодного залишати без хліба і відбирати напій у спраглого.
<p>7 У підступного і вчинки згубні: він задумує недобрі заміри, щоб погубити бідного словами неправди, хоча бідний мав би рацію. 
<p>8 А чесний і мислить про чесне і певно тримається чесноти. 
<p>9 Жінки безтурботні! Підведіться, дослухайтеся до мого голосу, доньки без клопоту! Прихиліть слух до моїх слів. 
<p>10 Мине ще кілька днів понад рік, і жахнетеся, безпечні; бо не буде збирання винограду, і пора жнив не прийде.
<p>11 Здригніться, безтурботні! Жахніться, безпечні! Скиньте одежу, оголіться, і підпережіть крижі. 
<p>12 Будуть бити себе в груди за пречудові поля, за виноградну лозу урожайну. 
<p>13 На землі народу мого буде зростати терня і будяки, а також на всіх домах веселощів у святковому місті. 
<p>14 Бо оселі будуть залишені; гамірливе місто буде покинуте: укріплення і вежі назавжди будуть служити замість печер, притулком диких віслюків і черед, що пасуться. 
<p>15 Доки не злине на нас Дух згори, а пустеля не вчиниться садом, а сад не будуть вважати лісом. 
<p>16 Тоді суд постане в цій пустелі, і правосуддя буде провадитися на родючому полі. 
<p>17 І справою правди буде мир, і плодом правосуддя – спокій і безпека навіки. 
<p>18 Тоді народ мій буде жити в оселі миру, і в поселеннях безпечних, і в опочивальнях щасливих. 
<p>19 І град буде падати на ліс, і місто зійде в долину. 
<p>20 Блаженні ви, що сієте при всіх водах і посилаєте туди вола і віслюка. 
<h4>Ісаїя 33 
<p>1 Горе тобі, спустошувачу, котрого не спустошували, і грабіжнику, котрого не грабували. Коли скінчиш спустошувати, спустошений будеш [також і] ти; коли скінчиш грабіжництво, пограбують і тебе. 
<p>2 Господе! Помилуй нас, на Тебе сподіваємося ми; будь нашим раменом з досвітку і порятунком нашим у час тіснот. 
<p>3 Від грізного голосу [Твого] утікатимуть народи; коли постанеш, розпорошаться племена. 
<p>4 І будуть збирати здобич вашу, як збирають гусінь; кинуться на неї, як кидається сарана. 
<p>5 Високий Господь, що на височині живе; Він виповнить Сіон судом і правдою. 
<p>6 І будуть у безпеці дні твої, щедрота спасіння, мудрости і ведення; страх Господній буде скарбом твоїм. 
<p>7 Ось, дужаки їхні кричать на вулицях, провісники миру гірко плачуть. 
<p>8 Спорожніли шляхи; не видно мандрівників; він зламав угоду, зруйнував місто – і зневажив людей. 
<p>9 Земля стогне, висихає; Ливан осоромлений, зів'яв; Сарон став схожий на пустелю, і оголені від листя свого Башан та Кармел. 
<p>10 Нині Я постану, каже Господь, нині підведуся, нині піднесуся. 
<p>11 Ви завагітніли сіном, а солому породите; дихання ваше – вогонь, котрий пожере вас. 
<p>12 І будуть народи, [мовби] вапно, що горить, [мов] зрубане терня, будуть спалені у вогні. 
<p>13 Слухайте, далекі, що вчиню Я; і ви, ближні, спізнайте могутність Мою. 
<p>14 Злякалися грішники на Сіоні; трепет заволодів лиходіями: хто із вас може вижити біля пожираючого вогню? Хто із вас може жити біля вічного полум'я? 
<p>15 Той, хто ходить у правді і виповідає істину; хто бридиться зиском від утисків, утримує руки свої від хабаря, затуляє вуха свої, щоб не чути про кровопролиття, і заплющує очі свої, щоб не бачити зла. 
<p>16 Той буде мешкати на височині, притулок його – недоступні скелі; і буде він з хлібом; вода у нього не висохне. 
<p>17 Очі твої побачать Царя у його красі, побачать землю віддалену. 
<p>18 Серце твоє буде [лише] пригадувати про жахіття: де ті, що чинили перепис? Де той, що зважував [данину] ? Де той, що оглядав вежі? 
<p>19 Уже не побачиш народу зухвалого, народу з глухотою, невиразною мовою, з мовою дивною, незрозумілою. 
<p>20 Поглянь на Сіон, місто святкових зібрань наших; очі твої побачать Єрусалим, житло мирне, непохитну скинію; стовпи її ніколи не будуть вирвані, і жодна мотузка її не порветься. 
<p>21 Там у нас великий Господь буде замість річок, замість широких каналів; туди не зайде жодний весельний човен, і не прийде великий корабель. 
<p>22 Бо Господь – суддя наш, Господь – законодавець наш; Господь – цар наш; Він урятує нас. 
<p>23 Послабилися мотузки твої, не можуть утримати щогли і натягнути вітрила. Тоді буде значний поділ здобичі, аж так, що й кульгавим дістанеться. 
<p>24 І жодний з мешканців не скаже: Я хворий; і народові, що мешкає там, будуть прощені гріхи. 
<h4>Ісаїя 34 
<p>1 Наблизьтеся народи, слухайте і зважайте, племена! Нехай чує земля і все, що виповнює її, вся земля і всі, що народжуються на ній! 
<p>2 Бо гнів Господа на всі народи, і лють Його на всі війська їхні. Він прокляв їх, віддав їх на погибель. 
<p>3 І вбиті їхні будуть розкидані, і від трупів їхніх зчиниться сморід, і гори розмокнуть від крови їхньої. 
<p>4 І зітліє все небесне військо; і небеса згорнуться, мов сувій книжковий; і все військо їхнє попадає, як спадає листя з виноградної лози, і немов зів'ялий листок зі смоковниці. 
<p>5 Бо упився Мій меч на небесах: Ось, для суду сходить він на Едом і на народ, котрого Я прокляв. 
<p>6 Меч Господній виповниться кров'ю, стане масним від лою, від крови ягнят і козлів, від лою з нирок баранів: бо пожертва у Господа в Боцрі і заклання велике на землі едомській. 
<p>7 І буйволи упадуть з ними і телята разом із волами, і захмеліє земля від їхньої крови, і порох їхній стане жирним від лою. 
<p>8 Бо день помсти у Господа, рік відплати за Сіон. 
<p>9 І перетворяться ріки його на смолу, і порох його на сірку, і буде земля його палаючою смолою. 
<p>10 Не гаснутимуть ні вдень, ні вночі; вічно буде здійматися дим її; буде від роду й до роду спорожнілою, ніколи у віках – ніхто не перейде нею. 
<p>11 І заволодіють нею пелікан та їжак, і сова і ворон оселяться на ній; і протягнуть по ній мотузку розорення і вис'ок приниження. 
<p>12 Ніхто не залишиться там із вельможних її, кого можна було б закликати на царство, і всі князі її стануть нічим. 
<p>13 І заростуть палаци її колючим терням, кропивою і реп'яхами – фортеця її; і буде вона житлом шакалів, притулком страусів. 
<p>14 І дикі звірі пустині будуть стрічатися з дикими звірями островів, і козел буде кричати іншому козлові; там буде спочивати сова-сипуха і знаходитиме своє місце для спочину. 
<p>15 Там загніздиться крилатий змій, буде нести яйця і висиджуватиме дітей і збирати їх під затінок свій; так і коршаки будуть збиратися один до одного. 
<p>16 Відшукайте в книзі Господній і прочитайте: Жодного з них не забракне, і один одного не будуть шукати. Бо уста Його наказали, і Сам Дух Його збере їх. 
<p>17 І Сам Він кинув їм жереба, і рука Його поділила їм її мірою; вічно будуть вони володіти нею, від роду й до роду будуть мешкати на ній. 
<h4>Ісаїя 35 
<p>1 Повеселішає пустеля і суха земля, і зрадіє країна безлюдна, і розквітне, як нарцис. 
<p>2 Пречудово буде квітнути і радіти, буде святкувати і вигукувати; слава Ливану дається їй; пишнота Кармелу і Сарону; вони побачать славу Господа, велич Бога нашого. 
<p>3 Зміцніть знесилені руки, і підсильте коліна тремтливі; 
<p>4 Скажіть нерішучим душею: Будьте мужні, не бійтеся; ось Бог ваш, прийде помста, відплата Божа; Він прийде, і врятує вас. 
<p>5 Тоді розтуляться очі сліпих, і вуха глухих почнуть чути. 
<p>6 Тоді кульгавий буде скакати, мов олень, і язик німого буде співати; бо зануртує вода у пустелі і в степу потече. 
<p>7 І перетвориться привид води на озеро, і спрагла земля – на джерело води; у житлі шакалів, де вони спочивають, буде місце для тростини та очерету. 
<p>8 І буде там великий шлях, і називатимуть його Дорогою Святости; нечистий не ходитиме нею; але він буде тільки для [тих], що йдуть цим шляхом, навіть недосвідчені не заблукають. 
<p>9 Лева там не буде, і хижий звір не зійде на нього; його не знайдуть там, а будуть ходити лише викуплені. 
<p>10 І повернуться визволені Господом, прийдуть на Сіон з радісними вигуками; і радість вічна буде над головою їхньою; вони знайдуть радість і втіху, а печаль і зітхання відійдуть. 
<h4>Ісаїя 36 
<p>1 І сталося чотирнадцятого року царя Єзекії, пішов Санхерів, цар асирійський, супроти всіх фортечних міст юдейських, і захопив їх. 
<p>2 І послав цар асирійський із Лахішу в Єрусалим до царя Єзекії головного чашника з потужним військом; і він зупинився біля водогону горішнього ставу на битій дорозі, що біля шаповалового лану. 
<p>3 І вийшов до нього Еліяким, син Хілкії, старшина двору, і Шевна писар, та Йоах, син Асафів, головний писар. 
<p>4 І сказав їм головний чашник: "Скажіть Єзекії: Отак сказав цар великий, цар асирійський: А що це за сподівання, на котре ти покладаєшся?" 
<p>5 Я гадаю, [що] це лише порожні слова, [а] для війни потрібні рада і сила; отож, на кого ти покладаєшся, що відійшов од мене? 
<p>6 Ось, ти гадаєш собі знайти опертя в Єгипті; ця тростина надламана, якби хтось сперся на неї, увійде йому в руку й прохромить її! Такий фараон, цар єгипетський, для всіх, що сподіваються на нього. 
<p>7 А якщо скажеш мені: На Господа, Бога нашого, ми сподіваємося, то чи на Того, Котрого узвишшя і жертовники відмінив Єзекія, і сказав Юдеї та Єрусалимові: Лише перед цим жертовником поклоняйтеся. 
<p>8 Отож, учини спілку з володарем моїм, царем асирійським: я дам тобі дві тисячі коней; чи можеш знайти собі вершників для них? 
<p>9 І яким чином ти хочеш примусити відступити вождя, одного з найменших рабів володаря мого, сподіваючись на Єгипет, заради колісниць та коней? 
<p>10 Хіба ж я без Господньої волі пішов на цю землю, щоб спустошити її? Господь сказав мені: Піди на землю цю і спустош її. 
<p>11 І сказав Еліяким, і Шевна та Йоах до головного чашника: Кажи рабам своїм арамейською, бо ми розуміємо, а не говори з нами єврейською при народі, котрий на мурах. 
<p>12 І сказав головний чашник: Хіба [лише] до твого володаря і до тебе послав мене володар мій сказати оці слова? Ні, бо [ще] ж до людей, котрі сидять на мурах, щоб їсти послід свій і пити сечу свою з вами. 
<p>13 І підвівся головний чашник, і проголосив дужим голосом єврейською, і сказав: Слухайте слово царя великого, царя асирійського! 
<p>14 Так говорить цар: Нехай не спокушає вас Єзекія надією, бо він не може урятувати вас; 
<p>15 І нехай не зваблює вас Єзекія Господом, кажучи: Врятує нас Господь. Не буде це місто віддане в руки царя асирійського на поталу. 
<p>16 Не слухайте Єзекії: бо так говорить цар асирійський: Помиріться зі мною і вийдіть до мене, і нехай кожний їсть плоди виноградної лози своєї і смоковниці своєї, і нехай кожний п'є воду із своєї криниці. 
<p>17 Аж доки я не прийду і не візьму вас до краю такого ж, як і ваша земля, на землю хліба і вина, на землю плодів і виноградників. 
<p>18 [Отож], нехай не спокушає вас Єзекія, кажучи: Господь урятує нас. Чи врятували боги народів, кожний свою землю, від руки царя асирійського? 
<p>19 Де були боги Хамату і Арпаду? Де боги Сефарваїму? Чи врятували вони Самарію від руки моєї? 
<p>20 Котрий із усіх богів земель цих урятував землю свою від руки моєї? То невже врятує Господь Єрусалим від руки моєї? 
<p>21 Але вони мовчали і не відповідали йому жодним словом, тому що від царя був наказ: Не відповідайте йому! 
<p>22 І прийшов Еліяким, син Хілкійї, старшина палацу, і писар Шевна, і Йоах, син Асафів, головний писар, до Єзекії у розідраному одязі, і переказали йому слова головного чашника. 
<h4>Ісаїя 37 
<p>1 Коли почув те цар Єзекія, то роздер одежу свою, і покрився веретищем, та й пішов до Господнього дому. 
<p>2 І послав Еліякима, чільника палацу, і Шевну, писаря, і старших священиків, покритих веретищем, до пророка Ісаї, сина Амосового. 
<p>3 І сказали вони йому: Так говорить Єзекія: День скорботи і покарання та осоромлення, день оцей; бо немовлята дійшли до отвору в лоні матері, а сили бракує народити. 
<p>4 Може, зачує Господь, Бог твій, слова головного чашника, котрого послав цар асирійський, володар його, ганьбити Бога живого і обмовляти словами, які чув Господь, Бог твій; піднеси ж молитву про тих, що залишилися, котрі поки що живі. 
<p>5 І прийшли служники царя Єзекії до Ісаї. 
<p>6 І сказав їм Ісая: Отак скажіть володареві своєму: Так говорить Господь: Не бійтеся слів, котрі ти чув, котрими ганьбили Мене служники царя асирійського. 
<p>7 Ось, Я пошлю на нього духа, і він почує звістку і повернеться на свою землю, а Я уражу його мечем на землі його. 
<p>8 І повернувся головний чашник, і знайшов царя асирійського, що якраз воював супроти Лівни; бо він чув, що той відійшов од Лахішу. 
<p>9 І почув він про Тіргаку, царя ефіопського, [йому] сказали: Ось, він вийшов воювати з тобою. Зачувши це, він послав послів до Єзекії, і сказав: 
<p>10 Отак скажіть Єзекії, цареві юдейському: Нехай не ошукує тебе Бог твій, на Котрого ти сподіваєшся, міркуючи: Не буде Єрусалим відданий в руки асирійського царя. 
<p>11 Ось, ти чув, що вчинили царі асирійські з усіма землями, наклавши на них закляття; чи ти зацілієш? 
<p>12 Боги народів, котрих спустошили батьки мої, чи врятували їх, [чи врятували] Ґозан, Харан, і Рецеф, і синів Едена, що в Телассарі? 
<p>13 Де – цар Хамату, і цар Арпаду, і цар міста Сефарваїму, Гени та Івви? 
<p>14 І взяв Єзекія листа з руки посланців, і прочитав його, а відтак пішов до Господнього дому, і розгорнув Єзекія листа перед лицем Господнім. 
<p>15 І молився Єзекія перед лицем Господнім, і казав: 
<p>16 Господе Саваоте, Боже Ізраїлів, що сидить на херувимах! Ти єдиний – Бог усіх царств землі; Ти утворив небо і землю. 
<p>17 Прихили, Господе, вухо Твоє, і почуй; розплющ очі Твої і подивися, і почуй слова Санхеріва, що послав ганьбити Тебе, Бога живого. 
<p>18 Правда, о Господе! Царі асирійські спустошили всі країни і землі їхні. 
<p>19 І покидали в огонь богів їхніх, але це були не боги, а витвори рук людських, дерево і камінь, тому й винищили їх. 
<p>20 І нині, Господе, Боже наш, урятуй нас від руки його; і спізнають усі царства землі, що Ти, Господе, Бог один. 
<p>21 І послав Ісая, син Амосів, до Єзекії сказати отак: Так говорить Господь, Бог Ізраїлів: Я почув, про що ти молився до Мене супроти Санхеріва, царя асирійського, – 
<p>22 Ось слово, котре Господь вирік про нього: Зневажить тебе, поглузує з тебе юна донька Сіону, похитає тобі услід головою донька Єрусалиму. 
<p>23 Кого ти гудив і кого ганьбив? І на кого підніс голос, і підняв так високо очі твої? На Святого Ізраїлевого. 
<p>24 Через рабів твоїх ти гудив Господа і сказав: З численними колісницями моїми я зійшов на висоти гір, на ребра Ливану, і зрубав високі кедри його, пречудові кипариси його, і дістався найвищої верховини його, в гущавину саду його. 
<p>25 І відкопував я, і пив воду, і ступнями ніг моїх повисушую всі ріки єгипетські. 
<p>26 Хіба ти не чув, що Я здавна вчинив це, за старожитніх днів накреслив це, а нині виконав тим, що ти спустошуєш фортечні міста, [перетворюючи] їх на брили руїн. 
<p>27 І мешканці їхні стали слабкими, тремтять і залишаються в соромі; вони стали, як трава на полі, і лагідна зелень, як паростки на дахах, і обпалений хліб, передніше, аніж викине колос. 
<p>28 Чи сядеш ти, чи вийдеш, чи увійдеш, Я знаю [все : знаю] і зухвалість твою супроти Мене. 
<p>29 За твою зухвалість супроти Мене і за те, що зарозумілість твоя дійшла до вух Моїх, Я заправлю кільце Моє в ніздрі твої, і вудила Мої – до твого рота, і поверну тебе назад тією ж дорогою, котрою ти прийшов. 
<p>30 І ось тобі, Єзекіє, ознака: Їжте цього року самосійне від зерна, що впало, і другого року – що саме вродить; а третього року сійте і жніть та садіть виноградні сади і їжте плоди їхні. 
<p>31 І ті, що заціліють у домі юдейському, останок, знову пустить коріння внизу і принесе плід угорі. 
<p>32 Бо із Єрусалиму вийде останок, і порятунок – від гори Сіон. Ревність Господа Саваота це вчинить.
<p>33 А тому ось так говорить Господь про царя асирійського: Не зайде він до цього міста, і не кине туди стріли, і не підступить до нього зі щитом, і не зможе насипати супроти нього валу. 
<p>34 Тією ж дорогою, котрою прийшов, повернеться, а в місто це не зайде, каже Господь. 
<p>35 Я буду охороняти це місто, щоб урятувати його заради Себе і заради Давида, служника Мого. 
<p>36 Тієї ж ночі вийшов Ангел Господній і винищив у таборі асирійському сто вісімдесят п'ять тисяч [вояків]. І підвелися уранці, і ось, усі тіла мертві. 
<p>37 І відступив, і пішов, і повернувся Санхерів, цар асирійський, і мешкав у Ніневії. 
<p>38 І коли він поклонявся в домі Нісхора, бога свого, то сини його, Адраммелех та Шар'ецер убили його мечем, а самі втекли до краю араратського. І зацарював Есар-Хаддон, син його, замість нього. 
<h4>Ісаїя 38 
<p>1 За тих днів Єзекія захворів смертельно. І прийшов до нього пророк Ісая, син Амосів, і сказав йому: Так говорить Господь: Розпорядися відносно дому твого, бо ти скоро помреш, не одужаєш. 
<p>2 Тоді Єзекія обернувся обличчям до стіни і молився до Господа, кажучи: 
<p>3 О, Господе! Пригадай, що я ходив перед лицем Твоїм вірно і з відданим [Тобі] серцем, і вчиняв бажане в очах Твоїх. І заплакав Єзекія вельми. 
<p>4 І було слово Господнє до Ісаї, і сказано: 
<p>5 Піди і скажи Єзекії: Так говорить Господь, Бог Давида, батька твого: Я почув молитву твою, побачив сльози твої, і ось, Я долучу до днів твоїх п'ятнадцять літ, 
<p>6 І від царя асирійського врятую тебе і місто це, і захищу місто це. 
<p>7 І ось тобі ознака від Господа, що Господь виконає слово, котре він мовив: 
<p>8 Ось, Я заверну назад тінь сонячного годинника, що спустилася додолу на годиннику Ахаза, – назад на десять сходинок, по котрих вона вже сходила. І повернулося сонце на десять сходинок по сходинках, котрими воно сходило.
<p>9 Молитва Єзекії, царя юдейського, коли він занедужав був і уздоровився від недуги: 
<p>10 Я сказав собі: Опівдні моїх днів мушу я йти до брами шеолу; я позбавлений останку днів моїх. 
<p>11 Я казав: Не побачу я Господа, Господа на землі живих; не побачу вже людини поміж живими на світі. 
<p>12 Житло моє вже сходить з місця і йде від мене, мовби курінь пастуха; я мушу відтяти, як ткач, життя моє; Він відітне мене від основи; вдень і вночі я наджидав, що Ти пошлеш мені смерть. 
<p>13 Я наджидав ранку; наче лев, Він ламав усі мої кості; вдень і вночі я наджидав, що Ти пошлеш мені смерть. 
<p>14 Як журавель, як ластівка, подавав я звуки, журився, мов голуб; сумно дивилися очі мої в небо: Господе! Тісно мені, урятуй мене. 
<p>15 Що скажу я? Він сказав мені, Він і вчинив. Тихо житиму всі роки життя мого, пам'ятаючи гіркоту душі моєї. 
<p>16 Господе! Так живуть; і в усьому цьому – життя мого духу; Ти уздоровиш мене, ти мене оживиш. 
<p>17 Ось, на добро мені була велика біда, і Ти визволив душу мою від рову, кинув усі гріхи мої за хребет Свій. 
<p>18 Тому що не пекло прославляє Тебе, не смерть приносить Тобі похвалу, не ті, що зійшли в могилу, сподіваються на істину Твою. 
<p>19 Живий, лише живий прославить Тебе, як оце я нині; батько звістить дітям істину Твою. 
<p>20 Господь урятує мене; і ми упродовж усіх днів життя нашого зі [звучанням] струн моїх будемо співати пісні в домі Господньому. 
<p>21 І сказав Ісая: Нехай принесуть грудку смокви і обкладуть плодами пухлину; і він одужає. 
<p>22 А Єзекія сказав: "Яка ознака, що я буду ходити до Господнього дому?" 
<h4>Ісаїя 39 
<p>1 Того часу послав Меродах-Бал`адан, син Бал'аданів, цар вавилонський, листа до Єзекії і дарунки, бо чув, що він хворів, а тепер одужав. 
<p>2 І зрадів Єзекія, діставши дарунки, і показав їм (послам) скарбницю свою, срібло і золото, і пахощі, і дорогі оливи, увесь зброярський свій дім, і все, що було у скарбницях його; нічогісінько не лишилося, чого не показав би їм Єзекія у домі своєму і в усьому володінні своєму. 
<p>3 І прийшов пророк Ісая до царя Єзекії і сказав йому: Що казали ці люди? І звідки вони приходили до тебе? Єзекія сказав: З далекого краю приходили вони до мене, з Вавилону. 
<p>4 І сказав [Ісая] : Що бачили вони в домі твоєму? Єзекія сказав: Бачили все, що є в домі моєму; нічого не залишилося у скарбницях моїх, чого я не показав би їм. 
<p>5 І сказав Ісая Єзекії: Вислухай слово Господа Саваота: 
<p>6 Ось, проминуть дні, і все, що є в домі твоєму і що зібрали батьки твої до цього дня, буде забране до Вавилону; нічогісінько не залишиться, говорить Бог. 
<p>7 І візьмуть із синів твоїх, котрі від тебе, котрих ти народиш, – і вони будуть євнухами в палаці царя вавилонського. 
<p>8 І сказав Єзекія Ісаї: Добре слово Господнє, котре ти виповів; бо долучив Він [літ], тому мир і добробут будуть за днів моїх. 
<h4>Ісаїя 40 
<p>1 Утішайте, втішайте народа Мого, говорить Бог ваш. 
<p>2 Промовляйте до серця Єрусалиму і звіщайте йому, що звершився час боротьби його, що за неправди його вчинено удоволення, бо він від руки Господньої прийняв удвічі за всі гріхи свої. 
<p>3 Голос волаючого в пустелі: Торуйте шлях Господові, рівняйте у степу стежки Богові нашому; 
<p>4 Нехай всілякий видолинок наповниться, і всіляка гора і пагорб нехай понизяться, кривини вирівнюються, і шляхи у вибоїнах стануть гладенькими. 
<p>5 І з'явиться слава Господня, і побачить усіляка плоть [рятунок Божий], бо уста Господні це виповіли. 
<p>6 Голос каже: Звіщай! І сказав: Що мені звіщати? Усіляка плоть – трава, і вся краса її, мов квіт польовий. 
<p>7 Засохне трава, зав'яне квіт, коли дмухне на нього подув Господній: так і народ – трава. 
<p>8 Трава засихає, квіт в'яне, а слово Бога нашого житиме вічно. 
<p>9 Вийди на високу гору, Сіоне, що благовістиш! Піднеси голос твій, Єрусалиме, що благовістиш! Піднеси, не бійся; скажи містам юдейським: Ось Бог ваш! 
<p>10 Ось, Господь Бог іде при силі, і рамено Його з владою. Ось, нагорода Його з Ним і заплата Його перед лицем Його. 
<p>11 Як пастух, Він буде пасти череду Свою; ягнят братиме на руки і пастиме на грудях Своїх, і водитиме дійних. 
<p>12 Хто вичерпав воду жменею своєю, і п'яддю виміряв небеса, і вмістив третиною міри порох земний, і зважив на вагах гори, і на шальках вагів пагорби? 
<p>13 Хто збагнув Духа Господнього і був порадником у Нього і навчав Його? 
<p>14 З ким Він радиться і хто навчає Його, і наставляє Його на добрий розум, на шлях правди, і навчає Його пізнання, і підказує Йому шлях мудрости? 
<p>15 Ось народи, – мов крапля з відра, і вважаються, як пилинка на вагах. Ось, мов пилинку, острови піднімає Він. 
<p>16 І Ливана недостатньо для жертовного вогню, і тварин на ньому – для всеспалення. 
<p>17 Усі народи перед Ним, як ніщо; менше нікчемности і порожнечі вважаються у Нього. 
<p>18 Отож, до кого ви прирівняєте Бога? І чи знайдете подібного на Нього? 
<p>19 Ідола виливає художник, і золотильник визолочує його, і чіпляє срібні ланцюжки, 
<p>20 А хто бідний для такого приношення, вибирає не гниле дерево, знаходить собі удатного художника, щоб вчинити ідола, котрий мав би стояти твердо. 
<p>21 Хіба не знаєте? Хіба ви не чули? Хіба вам не казано було від початку? Хіба ви не зрозуміли від підвалин землі? 
<p>22 Він є Той, Котрий сидить над колом землі, і ті, що мешкають на ній, – мов сарана [перед Ним] ; Він розпросторив небеса, мов тоненьку тканину, і розкинув їх, як шатро для жител. 
<p>23 Він перетворює князів на ніщо, витворює чимось порожнім суддів землі. 
<p>24 Ледве посаджені вони, ледве засіяні, ледве вкорінився в землі стовбурець їхній, і тільки-но Він дихнув на них, вони висохли, і вихор забрав їх, як солому. 
<p>25 До кого ж ви уподібните Мене, з ким порівняєте – Говорить Святий. 
<p>26 Зведіть очі ваші на висоту [небес], і погляньте, хто витворив їх? Хто виводить військо їхнім ліком? Він усіх їх називає на ім'я: за потужної могутности і великої сили у Нього ніщо не щезає. 
<p>27 То нащо говориш ти, Якове, і виповідаєш, Ізраїлю: шлях мій прихований від Господа, і справа моя в забутку Бога мого? 
<p>28 Хіба ти не знаєш? Хіба ти не чув, що вічний Господь Бог, який витворив рубежі землі; не стомлюється, і не знемагає? Розум Його недослідний. 
<p>29 Він дає змореному силу, і знесиленому дарує міцність. 
<p>30 Навіть юнаки стомлюються, і знесилюються, і молоді люди падають.
<p>31 А ті, що сподіваються на Господа, відновлять силу, піднесуть крила, мов орли, полинуть і не знесиляться, підуть і не стомляться. 
<h4>Ісаїя 41 
<p>1 Замовкніть переді Мною, острови, і народи нехай оновлять свої сили; нехай вони наблизяться і скажуть: Станемо разом на суд. 
<p>2 Хто підняв зі сходу мужа правди, покликав його йти за собою, віддав йому народи і упокорив царів? Він обернув їх мечем на порох, луком його на солому, розвихрену вітром. 
<p>3 Він жене їх, йде спокійно дорогою, котрою ніколи не ходив ногами своїми. 
<p>4 Хто вчинив і звершив це? Той, хто від початку викликає роди; Я – Господь перший, і в останніх Я – такий самий. 
<p>5 Побачили острови і жахнулися, рубежі землі затремтіли. Вони наблизилися і зійшлися. 
<p>6 Кожний допомагає своєму приятелеві і каже своєму братові: Кріпись! 
<p>7 Коваль підбадьорює ливарника, той, що рівняє листи молотом, – того, що кує на ковадлі, кажучи про спояне: Гарно; і зміцнює цвяхами, щоб трималося надійно. 
<p>8 А ти, Ізраїлю, служнику Мій, Якове, котрого Я вибрав, сім'я Авраамове, друга Мого, 
<p>9 Ти, котрого Я взяв від рубежів землі, і покликав від країв її, і сказав тобі: Ти – Мій слуга, Я вибрав тебе, і не віджену тебе; 
<p>10 Не бійся, бо Я – з тобою; не бентежся, бо Я – Бог твій; Я зміцню тебе і допоможу тобі, і підтримаю тебе правицею правди Моєї. 
<p>11 Ось, у соромі та в ганьбі залишаться всі, роздратовані супроти тебе, будуть, мов ніщо, і загинуть ті, що сперечаються з тобою. 
<p>12 Будеш їх шукати і не знайдеш їх, ворогуючих супроти тебе; а ті, що борються з тобою, стануть, як ніщо, зовсім – ніщо; 
<p>13 Бо Я – Господь Бог твій, тримаю тебе за правицю твою, говорю тобі: Не бійся, Я допомагаю тобі.
<p>14 Не бійся, черв'яче Якове, малолюдний Ізраїлю, – Я помагаю тобі, говорить Господь і Визволитель твій, Святий Ізраїлів. 
<p>15 Ось, Я вчинив тебе гострим молотилом, новим, зубчастим; ти будеш молотити і розтиратимеш гори, і пагорби вчиниш, наче полову. 
<p>16 Ти віятимеш їх, і вітер порозкидає їх, і вихор розвіє їх; а ти радітимеш у Господі, будеш хвалитися Святим Ізраїлевим. 
<p>17 Бідні і вбогі шукають води, і немає [її] ; язик їхній висихає від спраги: Я, Господь, почую їх, Я, Бог Ізраїлів, не залишу їх. 
<p>18 Відкрию на горах ріки і поміж долин – джерела, пустелю вчиню озером і висхлу землю – джерелами води. 
<p>19 Посаджу у пустелі кедри, акацію, і мирта, й оливки; посаджу в степу кипариса, явора і бука разом; 
<p>20 Щоб побачили і пізнали, і роздивилися і зрозуміли, що рука Господня вчинила це, і Святий Ізраїлів утворив це. 
<p>21 Подавайте вашу справу, говорить Господь: наведіть ваші докази, говорить Цар Якова. 
<p>22 Нехай вони подадуть і скажуть нам, що станеться; нехай повідають про щось передніше, аніж воно сталося, і ми дослідимо умом своїм і дізнаємося, як воно скінчилося, або нехай провістять нам про прийдешнє. 
<p>23 Скажіть, що станеться в майбутньому, і ми будемо знати, що ви – боги, або ж учиніть що-небудь, добре чи лихе, щоб ми здивувалися і разом із вами побачили.
<p>24 Але ви – ніщо, і справа ваша – нікчемна; мерзота той, хто вас вибирає. 
<p>25 Я підняв його від півночі, і він прийде; від сходу сонця буде прикликати ймення Моє і топтатиме ногами володарів, мов багно, і міситиме, як гончар глину. 
<p>26 Хто повідав про це спочатку, щоб нам знати, і задовго перед тим, щоб нам можна було сказати: Правда! Але ніхто не сказав, ніхто не звістив, ніхто не чув слів ваших. 
<p>27 Я перший сказав Сіонові: Ось воно! І дав Єрусалимові благовісника. 
<p>28 Отож, Я дивився, і не було нікого, і поміж ними не знайшлося порадника, щоб Я міг запитати їх, а вони дали відповідь. 
<p>29 Ось, усі вони – ніщо, нікчемні і справи їхні; вітер і порожнеча – ідоли їхні. 
<h4>Ісаїя 42 
<p>1 Ось, Служник Мій, котрого Я тримаю за руку, Обранець Мій, Котрого вподобала душа Моя. Передам Духа Мого на Нього, і сповістить народам правду. 
<p>2 Не заволає, і не піднесе голосу Свого, і не дасть почути його на вулицях. 
<p>3 Тростини надламаної не доламає, і льону тліючого не загасить; буде звершувати суд за істиною. 
<p>4 Не ослабне і не знесиліє, доки на землі не утвердить суду, і на закон Його будуть сподіватися острови. 
<p>5 Так говорить Господь Бог, що утворив небеса і простір їхній, що розпросторив землю з усіма витворами її, що дає дихання народові на ній і духа тим, що ходять по ній. 
<p>6 Я, Господь, покликав Тебе у правду, і буду тримати Тебе за руку, і оберігати Тебе, і поставлю Тебе заповітом для народів, і світлом для поганів, 
<p>7 Щоб відкрити очі сліпим, щоб в'язнів визволити з ув'язнення, а тих, що сидять у пітьмі, – з дому темниці. 
<p>8 Я, Господь, це – ймення Моє, і не віддам слави Моєї іншому, і хвали Моєї ідолам. 
<p>9 Ось, [провіщене] передніше справдилося, і нове Я звіщу; раніше, аніж воно станеться, Я звіщу вам. 
<p>10 Співайте Господові нову пісню, хвалу Йому від рубежів землі, ви, що плаваєте морем, і всі, що виповнюєте його, острови і мешканці їхні. 
<p>11 Нехай піднесе голос пустеля; міста її, поселення, де живе Кедар! Нехай радіють ті, що мешкають на скелях, нехай проголошують з гірських верховин. 
<p>12 Нехай прославляють Господа і хвалу Його нехай повідають на островах. 
<p>13 Господь вийде, як велетень, як муж битви, спонукає ревність; викличе і піднесе військовий клич, і засвідчить Себе сильним супроти ворогів Своїх. 
<p>14 Довго мовчав Я, терпів, утримувався; тепер буду кричати, як породілля, буду руйнувати і поглинати все. 
<p>15 Спустошу гори і пагорби, і всю траву їхню висушу, і річки вчиню островами, і висушу озера. 
<p>16 І поведу сліпих дорогою, котрої вони не знають, невідомими стежками буду вести їх; морок учиню світлом перед ними, і криві стежки – рівними: ось що Я вчиню для них, і не залишу їх. 
<p>17 Тоді повернуть назад і великим соромом покриються ті, що сподіваються на ідолів, що говорять бовванам: Ви – наші боги. 
<p>18 Слухайте, глухі, і дивіться, сліпі, щоб бачити. 
<p>19 Хто аж такий сліпий, як служник Мій, і глухий, як вісник Мій, Мною посланий? Хто аж такий сліпий, як улюблений, хто такий сліпий, як служник Господа? 
<p>20 Ти бачив багато, але не завважував; вуха були відкриті, але не чули. 
<p>21 Господові бажано було заради правди Своєї звеличити і прославити Закон. 
<p>22 Але цей народ спустошений і пограбований; усі вони пов'язані в підземеллях і приховані у в'язницях; вчинилися здобиччю, і немає визволителя, пограбовані, і ніхто не каже: Віддай назад! 
<p>23 Хто з вас прихилив до цього вухо, завважив і вислухав це для майбутнього? 
<p>24 Хто віддав Якова на спустошення, а Ізраїля грабіжникам? Чи не Господь, супроти Котрого ми грішили? Не хотіли вони ходити шляхами Його і не підкорялися законові Його. 
<p>25 І Він вилив на них лють гніву Свого і несамовиття війни: вона оточила їх полум'ям зусібіч, але вони не помічали; і горіла в них, але вони не завважили цього серцем. 
<h4>Ісаїя 43 
<p>1 А нині ось так говорить Господь, що утворив тебе, Якове, і упорядкував тебе, Ізраїлю: Не бійся, бо Я спокутував за тебе, назвав тебе за йменням твоїм; ти Мій. 
<p>2 Чи будеш переходити через води, – Я з тобою; через ріки – вони не втоплять тебе; чи підеш через вогонь, – не обпечешся, і полум'я не обпалить тебе. 
<p>3 Бо Я Господь, Бог твій, Святий Ізраїлів, Рятівник твій; у викуп за тебе віддав Єгипет, Ефіопію і Севу за тебе. 
<p>4 Оскільки ти дорогий в очах Моїх, вельми високої ціни, і Я полюбив тебе, то віддам [інших] людей за тебе, і народи за душу твою. 
<p>5 Не бійся, бо Я з тобою; від сходу приведу плем'я твоє, і від заходу зберу тебе. 
<p>6 Півночі скажу: Віддай, і півдню: Не утримуй; веди синів Моїх здалеку і дочок Моїх від рубежів землі. 
<p>7 Кожного, хто зветься Моїм йменням, кого Я витворив для слави Моєї, утворив і влаштував. 
<p>8 Виведи народ сліпий, хоч у нього є очі, і глухий, хоч у нього є вуха. 
<p>9 Нехай усі народи зберуться разом, і з'єднаються племена. Хто поміж ними провістив це? Нехай звістять, що було від початку: нехай покажуть свідків від себе і виправдаються, щоб можна було почути і сказати: Правда!
<p>10 А Мої свідки, говорить Господь, ви і служник Мій, котрого Я вибрав, щоб ви знали і вірили Мені, і розуміли, що це Я: раніше від Мене не було Бога, і після Мене не буде. 
<p>11 Я, Я Господь, і немає Рятівника, окрім Мене. 
<p>12 Я провістив, і врятував, і сповістив; а іншого немає у вас, і ви – свідки Мої, говорить Господь, що Я Бог; 
<p>13 Від [початку] днів Я той самий, і ніхто не врятує від руки Моєї; Я вчиню, і хто відмінить це? 
<p>14 Так говорить Господь, Визволитель ваш, Святий Ізраїлів: Заради вас Я послав до Вавилону, і зруйнував усі засуви і винищив халдеїв, що хизувалися кораблями. 
<p>15 Я Господь, Святий ваш, Творець Ізраїля, Цар ваш. 
<p>16 Так говорить Господь, що відкрив у морі торованку, у глибоких водах стежку, 
<p>17 Що вивів колісниці і коней, військо і силу; всі лягли разом, не підвелися; загасли, мов світильник, загасли. 
<p>18 Але ви не пригадуєте попереднього, і про старожитнє не задумуєтеся. 
<p>19 Ось, Я утворюю нове; і нині воно постане; невже ви й цього не хочете знати? Я прокладу дорогу в степу, і ріки в пустелі. 
<p>20 Польові звірі прославлять Мене, шакали і страуси, тому що Я в пустелях дам воду, ріки у безводному степу, щоб напувати вибраний народ Мій. 
<p>21 Цей народ Я утворив для Себе; він буде сповіщати славу Мою. 
<p>22 А ти, Якове, не благав Мене; ти, Ізраїлю, не трудився для Мене. 
<p>23 Ти не приносив Мені ягнят твоїх для всеспалення і пожертвами не шанував Мене. Я не примушував тебе служити Мені хлібним приношенням і не обтяжував тебе кадінням. 
<p>24 Ти не купляв Мені духмяної тростини за срібло, і лоєм пожертв не насичував Мене; але ти гріхами твоїми утруднював Мене; беззаконнями твоїми обтяжував Мене. 
<p>25 Я, Я Сам стираю злочини твої заради Себе Самого, і гріхів твоїх не згадаю. 
<p>26 Пригадай Мені і почнемо судитися; кажи ти, щоб виправдатися. 
<p>27 Прабатько твій згрішив, і прохачі твої відступили од Мене. 
<p>28 За те Я священиків святині позбавив священства, і Якова віддав на закляття, а Ізраїля на ганьбу. 
<h4>Ісаїя 44 
<p>1 А нині, послухай, Якове, служнику Мій, та Ізраїлю, котрого Я вибрав. 
<p>2 Так говорить Господь, що витворив тебе і утворив тебе, що допомагає тобі від лона матері: Не бійся, служнику Мій, Якове, і улюблений [Ізраїлю], котрого Я вибрав. 
<p>3 Бо Я виллю воду на спрагле і потоки на висохле; виллю Духа Мого на плем'я твоє і благословення Моє на твоїх нащадків. 
<p>4 І будуть зростати поміж травою, як верби при потоках води. 
<p>5 Один скаже: Я Господній; інший назветься ім'ям Якова; а ще інший напише рукою своєю: Я – Господній, і назветься йменням Ізраїля. 
<p>6 Так говорить Господь, Цар Ізраїля, і Визволитель його, Господь Саваот: Я перший, і Я останній, і, окрім Мене, немає Бога. 
<p>7 Бо хто, як Я? Нехай він розкаже, звістить і почергово покаже Мені [все] з того часу, як Я утворив народ стародавній, або нехай сповістять те, що надходить, а також майбутнє. 
<p>8 Не бійтеся і не майте страху; чи не здавна Я сповістив тобі і провіщав? І ви Мої свідки. Чи є Бог, окрім Мене? Немає іншої скелі, жодної не знаю. 
<p>9 Ті, що вчиняють ідолів, усі нікчемні, і найпожадливіші їхні не приносять жодної користі, і вони самі собі свідки в цьому. Вони не бачать і не розуміють, і тому будуть посоромлені. 
<p>10 Хто утворив бога і вилив ідола, що не приносить найменшої користі? 
<p>11 Усі, хто бере участь у цьому, будуть осоромлені: бо ті ж таки художники самі з людей; нехай вони – всі – зберуться і зупиняться; вони злякаються і всі будуть осоромлені. 
<p>12 Коваль виготовляє із заліза сокиру і працює на вугіллі, молотками обробляє її, і працює над нею дужою рукою своєю аж до того, що стає голодний і безсилий, не п'є води і знемагає.
<p>13 Тесля [вибирає дерево], креслить на ньому лінію, гострим штихом позначає на ньому обрис, потім обтесує його стругом, округляє його, витворюючи з нього образ людини, гарної на вигляд, аби поставити його в оселі. 
<p>14 Він зрубує собі кедри, бере сосну і дуба, котрі вибирає поміж деревами в лісі, саджає ясеня, а дощ вирощує його. 
<p>15 І все це слугує людині паливом, і [частину] з цього використовує вона для того, щоб їй стало тепло, і розпалює вогонь, і випікає хліб. І з цього ж дерева витворює бога, і поклоняється йому, виготовляє ідола, і падає перед ним ницьма. 
<p>16 Частину дерева спалює на вогні, а іншою частиною варить м'ясо на їжу, смажить смаженю і їсть досхочу, а також гріється і каже: Гарно, я зігрівся і відчув вогонь. 
<p>17 А вже з решти від того виготовляє бога, ідола свого, поклоняється йому, падає перед ним ницьма; і молиться до нього, і каже: Врятуй мене, бо ти бог мій. 
<p>18 Не відають і не розуміють вони; Він затулив їм очі, щоб не бачили, [і] серця їхні, щоб не розуміли. 
<p>19 І не візьме від цього до свого серця, немає в нього стільки знання і розуму, щоб сказати: Половину його я спалив у вогні, і на жарові від нього я спік хліб, засмажив м'ясо і з'їв; а вже з решти його чи витворю я мерзоту? Чи буду поклонятися втинкові дерева? 
<p>20 Він ганяє за пилом, обдурене серце його завело його в блуд, і він не може звільнити душі своєї і сказати: Чи не обман у правій руці моїй? 
<p>21 Пам'ятай це, Якове та Ізраїлю, бо ти служник Мій; Я утворив тебе, ти служник Мій, Ізраїлю, не забувай Мене. 
<p>22 Зітру беззаконня твої, мов туман, і гріхи твої, як хмару; навернися до Мене, бо Я визволив тебе. 
<p>23 Святкуйте, небеса, бо Господь витворив це. Вигукуйте, глибини землі; гомоніть від радости гори, ліс і всі дерева в ньому; бо визволив Господь Якова, і прославиться в Ізраїлі. 
<p>24 Так говорить Господь, що визволив тебе і витворив тебе ще в лоні матері: Я Господь, Котрий утворив усе, один розпросторив небеса і Своєю силою простелив землю, 
<p>25 Котрий вчиняє нікчемними ознаки віщунів; виявляє безум ворожбитів, мудраків проганяє назад і пізнання їхні вчиняє глупотою,
<p>26 Котрий утверджує слово служника Свого, і звершує провіщене Своїми посланцями, Котрий каже Єрусалимові: Ти будеш заселений, і містам юдейським: ви будете споруджені, і руїни його Я відбудую, 
<p>27 Котрий безодні каже: Висохни! І ріки твої Я висушу, 
<p>28 Котрий говорить про Кіра: Це пастир Мій, і він виконає всю волю Мою і скаже Єрусалимові: Ти будеш збудований! І храмові: Ти будеш заснований! 
<h4>Ісаїя 45 
<p>1 Так говорить Господь помазанцеві Своєму Кіру: Я тримаю тебе за праву руку, щоб підкорити тобі народи, і розв'яжу пояси з крижів царів, щоб відчинялися для тебе двері, і брами не зачинялися. 
<p>2 Я піду перед тобою, і гори зрівняю, мідні брами потрощу, і засуви залізні зламаю. 
<p>3 І віддам тобі збережені в пітьмі скарби і утаємничені багатства, щоб ти знав, що Я Господь, що називає тебе на ім'я, Бог Ізраїлів. 
<p>4 Заради Якова, служника Мого, та Ізраїля, вибраного Мого, Я назвав тебе на ймення, ушанував тебе, хоч ти не знав Мене. 
<p>5 Я Господь, і немає іншого; немає Бога, окрім Мене; Я підперезав тебе, хоч ти не знав Мене. 
<p>6 Щоб спізнали від сходу сонця і від заходу, що нема, окрім Мене; Я Господь, і немає іншого. 
<p>7 Я утворюю світло і витворюю пітьму, вчиняю мир і проваджу лихо; Я, Господь, звершую все це. 
<p>8 Кропіть, небеса, згори, і хмари нехай проливають правду; нехай земля відкривається і приносить порятунок, і нехай зростає разом правда. Я, Господь, утворюю це. 
<p>9 Горе тому, хто сперечається з Творцем своїм, черепок із черепків земних! Чи скаже глина гончареві: Що ти робиш? І [чи скаже] твоя справа [про тебе :] У нього немає рук? 
<p>10 Горе тому, хто каже батькові: Нащо ти виплодив [мене] на світ? А матері: Нащо ти народила [мене ? 
] <p>11 Так говорить Господь, Святий Ізраїля і Творець його: Ви запитуєте Мене про майбуття синів Моїх і хочете Мені підказувати в справі рук Моїх? 
<p>12 Я витворив землю і утворив на ній людину; Я – Мої руки розпросторили небеса; і всьому війську їхньому Я дав закона. 
<p>13 Я утворив його в правді і вирівняю всі шляхи його. Він збудує місто Моє, і відпустить бранців Моїх, не за викуп і не за дарунки, говорить Господь Саваот. 
<p>14 Так говорить Господь: Праця єгиптян і торгівля ефіопів, і севаїтяни, люди високого зросту, до тебе перейдуть і будуть твоїми; вони підуть за тобою, в ланцюгах прийдуть і впадуть перед тобою, і будуть благати тебе, [кажучи] : У тебе лише Бог, і немає іншого Бога. 
<p>15 Справді Ти Бог утаємничений, Бог Ізраїлів, Рятівник. 
<p>16 Усі вони будуть осоромлені і зневажені; разом із ними у соромі підуть також усі, що виготовляли ідолів. 
<p>17 А Ізраїль буде врятований порятунком вічним в Господі; ви не будете зневажені і осоромлені по віки вічні. 
<p>18 Бо отак говорить Господь, що утворив небеса, Він – Бог, що витворив землю і утворив її; Він утворив її; не марно витворив її; Він утворив її для замешкання; Я – Господь, і немає іншого. 
<p>19 Не таємно Я говорив, не в темному місці землі; не говорив Я родоводові Якова: марно шукаєте Мене. Я Господь, що вирікає правду і відкриває істину. 
<p>20 Зберіться і прийдіть, наблизьтеся всі, що вціліли з народів. Невігласи ті, котрі носять дерев'яного свого ідола і моляться до бога, котрий не рятує. 
<p>21 Оголосіть і скажіть, порадившися між собою: Хто звістив це із старожитніх часів, наперед сказав це? Чи не Я, ваш Господь? І немає іншого Бога, окрім Мене, – Бога праведного, що рятує, немає, окрім Мене. 
<p>22 До мене зверніться, і будете врятовані, всі рубежі землі; бо Я Бог, і немає іншого. 
<p>23 Мною присягаюся: з уст Моїх виходить правда, слово непохитне, що переді Мною зігнеться всіляке коліно, [Мною] буде присягатися всілякий язик. 
<p>24 Тільки у Господа, будуть казати про Мене, правда і сила; до Нього прийдуть і застидаються всі, хто ворогував супроти Нього. 
<p>25 Господом буде виправдане і прославлене все племено Ізраїлеве. 
<h4>Ісаїя 46 
<p>1 Упав Бел, звалився Нево; ідоли їхні – на скотині і на в'ючних тваринах; ваш тягар – зробився тягарем для знесилених тварин. 
<p>2 Звалилися, упали водночас, не могли захистити людей, що носили їх, і самі пішли в полон. 
<p>3 Послухайте мене, доме Якова і весь останок дому Ізраїлевого, прийняті [Мною] від лона, що носив Я від лона [матері]. 
<p>4 І до старости вашої Я той самий буду і до сивини вашої Я так само носитиму [вас] ; Я утворив і буду носити, підтримувати і охороняти вас. 
<p>5 До кого Мене прирівняєте, і [з ким] порівняєте, і з ким ототожните, щоб ми були схожі?
<p>6 Висипають золото із гаманців і зважують срібло на вагах, і наймають ливарника, щоб він виготовив з нього божка; кланяються йому і падають ницьма перед ним
<p>7 Піднімають його на плечі, несуть його, і ставлять його на своє місце; він стоїть, з місця свого не зрушить; кричать до нього, він не відповідає, не рятує від лиха. 
<p>8 Пригадайте це і покажіть себе мужами; прийміть це, відступники, до серця. 
<p>9 Пригадайте спочатку те, що було од віку; бо Я – Бог, і немає іншого Бога, немає схожого на Мене.
<p>10 Я звіщаю від початку, що буде наприкінці, і від старожитніх часів те, що не вчинилося ще, говорю: Мій замір справдиться, і все, що Мені бажане, Я вчиню. 
<p>11 Я покликав орла зі сходу, з далекої країни виконавця намірів Моїх. Я сказав і приведу його до завершення; накреслив і звершу. 
<p>12 Послухайте Мене, жорстокі серцем, задалекі від правди. 
<p>13 Я наблизив правду Мою, вона недалеко, і порятунок Мій не забариться; і дам Сіонові спасіння, Ізраїлеві славу Мою. 
<h4>Ісаїя 47 
<p>1 Зійди і присядь на порох, юнко, донько Вавилону; сиди на землі, престолу немає, дочко халдеїв, і вже не будуть називати тебе жінкою і розкішною. 
<p>2 Візьми жорна і мели борошно; скинь покривало твоє, підбери поділ, відкрий литки, переходь через ріки. 
<p>3 Відкриється нагота твоя, і навіть видно буде сороміцьке твоє. Звершу помсту і не помилую нікого. 
<p>4 Визволитель ваш – Господь Саваот ймення Йому, Святий Ізраїлів. 
<p>5 Сиди мовчки і відійди в темряву, дочко халдеїв: бо вже не будуть називати тебе володаркою царств. 
<p>6 Я прогнівався на народ Мій, принизив спадок Мій і віддав їх в руки твої; [а] ти не виявила їм милосердя, на старця накладала вельми тяжке ярмо. 
<p>7 І ти говорила: Вічно буду володаркою, а не уявляла того в умі своєму, не задумувалася, що станеться відтак. 
<p>8 Але нині вислухай це, випещена, що живеш безтурботно, запевняючи в серці своєму: Я, а іншої, схожої на мене, немає; не буду сидіти вдовою, і не знатиму горя від утрати дітей. 
<p>9 Але наразі, одного дня, прийде до тебе перше й друге – втрата дітей і вдовина доля; повною мірою прийдуть вони до тебе, не зважаючи на численних чаклунів твоїх і на велику силу чарів твоїх.
<p>10 Бо ти сподівалася на злодійство твоє, казала: Ніхто не бачить мене. Мудрість твоя і пізнання твоє – вони звели тебе зі шляху, і ти казала в серці твоєму: Я, і ніхто, окрім мене. 
<p>11 І прийде до тебе лихо; ти не спізнаєш, звідки воно піднімається і нападає на тебе лихо, котрого ти не матимеш сили відвернути, і несподівано прийде на тебе згуба, про котру ти й не здогадуєшся. 
<p>12 То залишайся з твоїми чаклунствами і з численними чаруваннями, котрими ти займалася від юности твоєї; можливо, допоможеш собі; може, устоїш. 
<p>13 Ти знесиліла від численних порад твоїх; нехай же виступлять астрологи, спостерігачі зір, і віщуни за новомісяччями, і врятують тебе від того, що мусить статися з тобою. 
<p>14 Ось вони, мов солома: вогонь пожере їх; не захистили душі своєї від полум'я; не залишилося місцинки, щоб погрітися, ні вогню, щоб посидіти перед ним. 
<p>15 Такими стали для тебе ті, з котрими ти працювала, з котрими провадила торгівлю від юности твоєї. Кожний побрів своїм путівцем і ніхто тебе не рятує. 
<h4>Ісаїя 48 
<p>1 Слухайте це, доме Якова, що називаєтеся йменням Ізраїля, і що вийшли із джерела юдейського, що клянетеся йменням Господнім і сповідуєте Бога Ізраїлевого, хоч не за істинного і не за правдою. 
<p>2 Бо вони називають себе [такими], що вродилися від святого міста, і спираються на Бога Ізраїлевого; Господь Саваот – ймення йому. 
<p>3 Найперше Я віддавна оголосив: із Моїх уст виходило воно, і Я повідав це, і несподівано вчиняв – і все справджувалося. 
<p>4 Я знав, що ти упертий, і що в шиї твоїй жили залізні, і лоб твій – мідний. 
<p>5 Тому й оголошував тобі віддавна, передніше ніж це приходило, і показував тобі, щоб ти не сказав: Ідол мій учинив це, і мій бовван і витворений мною, наказав, щоб те сталося. 
<p>6 Ти чув, подивися на все це; невже ви не визнаєте цього? А нині Я сповіщаю тобі нове й утаємничене, і ти не відав цього. 
<p>7 Воно сталося нині, а не давніше і не за день, і ти не чув про те, щоб ти сказав: Ось, Я знав це. 
<p>8 Ти не чув, і не відав про це, і вухо твоє не було дотепер відкрите; бо Я знав, що ти вчиниш підступно, і від самого лона [материнського] ти названий відступником. 
<p>9 Заради ймення Мого відкладав гнів Мій і заради слави Моєї утримував Себе від винищення тебе.
<p>10 Ось, Я розплавив тебе, та не як срібло; випробував Я тебе в горні страждання. 
<p>11 Заради Себе, заради Себе Самого вчиняю це, – інакше, яке було б ремство [на ймення Моє !] Слави Моєї не дам нікому. 
<p>12 Послухай Мене, Якове та Ізраїлю, покликаний Мій: Я той самий, Я перший і Я останній. 
<p>13 Моя рука заснувала землю, і Моя правиця розпросторила небеса; покличу їх, і вони постануть водночас. 
<p>14 Зберіться всі і слухайте: Хто поміж вами провістив це? Господь полюбив його, і він виконає волю Його над Вавилоном і явить рамено Його над халдеями. 
<p>15 Я, Я сказав, і покликав його; Я привів його, і шлях його буде щасливим. 
<p>16 Підійдіть до Мене, вислухайте це: Я спочатку говорив не втаємничено; з того часу, як усе це відбувається, Я був там; і нині послав Мене Господь Бог і Дух Його. 
<p>17 Так говорить Господь, Визволитель твій, Святий Ізраїлів: Я Господь, Бог твій, що навчає тебе корисному, і веде тебе тим шляхом, котрим ти маєш ходити. 
<p>18 О, якби ти зважав на заповіді Мої! Тоді мир твій був би, як ріка, і правда твоя – як хвилі морські. 
<p>19 І насіння твого було б, як піску, і того, що походить з твого лона, – як піщинок; не затерлося б, не винищилося б ім'я його переді Мною. 
<p>20 Виходьте з Вавилону, втікайте від халдеїв, з вигуками радости звіщайте і проповідуйте це, розповсюджуйте цю вістку до рубежів землі; кажіть: Господь спокутував за служника Свого Якова. 
<p>21 І не спраглі вони в пустелях, через котрі Він їх веде. Він виджерелює воду їм з каменя; розтинає скелю, і ллється вода. 
<p>22 А нечестивим немає миру, говорить Господь. 
<h4>Ісаїя 49 
<p>1 Послухайте Мене, острови, і зважайте, народи далекі: Господь покликав Мене від лона, від нутра матері моєї назвав ймення Моє. 
<p>2 І витворив уста Мої, як гострий меч; затінком руки Своєї прикрив Мене і вчинив Мене стрілою гострою, і в сагайдаку Своєму охороняв Мене. 
<p>3 І сказав Мені: Ти служник Мій, Ізраїлю, в Тобі Я прославлюся. 
<p>4 А Я сказав: Марно Я працював, на порожнечу й марноту виснажив силу Свою. Але Моє право у Господа, і нагорода Моя у Бога Мого. 
<p>5 І нині говорить Господь, той, що витворив Мене від лона в служника Собі, щоб навернути до Нього Якова, і щоб Ізраїль зібрався до Нього. Я пошанований в очах Господніх, і Бог мій – сила Моя. 
<p>6 І Він сказав: Мало того, що Ти будеш Служником Моїм для відновлення колін Якова і для повернення останків Ізраїля; але Я вчиню Тебе світлом народів, щоб спасіння Моє розпросторилося до рубежів усієї землі. 
<p>7 Так говорить Господь, Визволитель Ізраїля, Святий Його, до зневаженого людьми, до спаплюженого в народі, до служника володарів: Царі побачать і підведуться, князі кланятимуться заради Господа, Котрий незрадливий, заради Святого Ізраїлевого, Котрий вибрав Тебе. 
<p>8 Так говорить Господь: Я почув Тебе в годину сприятливу, і в день порятунку допоміг Тобі; і Я буду охороняти Тебе, і вчиню Тебе заповітом народу, щоб поновити землю, щоб повернути спадкоємцям спадщину спустошену, 
<p>9 Сказати в'язням: виходьте, і тим, котрі в пітьмі: Покажіться! Вони біля доріг будуть пасти, і по всіх пагорбах будуть пасовища їхні
<p>10 Не знатимуть голоду і спраги, і не уразить їх спека і сонце; бо Той, що милує їх, буде їх вести, і приведе їх до джерела води. 
<p>11 І всі гори Мої вчиню торованкою, і шляхи Мої будуть підняті. 
<p>12 Ось, одні прийдуть здалека, і ось, одні від півночі й заходу, а інші з краю Сінім. 
<p>13 Радійте, небеса! І звеселюйся земле, і вигукуйте гори, від радости: бо потішив Господь народ Свій і помилував страдників Своїх. 
<p>14 А Сіон говорив: Залишив мене Господь, і Бог мій забув мене! 
<p>15 Чи забуде жінка грудне дитя своє, щоб не пожаліти сина лона свого? Та якби навіть вона забула, то Я не забуду тебе; 
<p>16 Ось, Я накреслив тебе на долонях [Моїх] ; мури твої завжди переді Мною. 
<p>17 Сини твої поспішать [до тебе], а грабіжники і спустошувачі твої підуть від тебе. 
<p>18 Піднеси очі твої і подивися довкола, – всі вони збираються, йдуть до тебе. Живу Я! – Говорить Господь, – всіма ними, немов окрасою, ти одягнешся, як у шати, і оздобишся, мовби наречений.
<p>19 Бо руїни твої, і пустелі твої, і спустошена земля твоя будуть відтепер затісні для мешканців; і ті, що поглинали тебе, підуть далеко від тебе. 
<p>20 Діти, котрі будуть у тебе по втраті попередніх, будуть говорити уголос тобі: Затісне для мене місце, поступися мені – щоб я міг жити. 
<p>21 І ти скажеш у серці твоєму: Хто мені породив їх? Я була бездітна і неплідна, відведена в полон і була далеко; хто ж виростив їх? Ось, я залишалася самотньою; де вони були? 
<p>22 Так говорить Господь Бог: Ось, Я піднесу руку Мою до народів, і виставлю знамено Моє племенам, і принесуть синів твоїх на руках, і доньок твоїх на плечах. 
<p>23 І будуть царі годувальниками твоїми, і цариці їхні годувальницями твоїми; обличчям до землі кланятимуться тобі і лизатимуть порох на ногах твоїх, і спізнаєш, що Я Господь, що ті, котрі сподіваються на Мене, не звідають ганьби. 
<p>24 Чи можна відібрати у сильного здобич, і чи можна відібрати у переможця взятих у полон? 
<p>25 Авжеж! Так говорить Господь, і полонених сильним відберуть, і здобич тирана буде визволена; тому що Я буду змагатися із супротивниками твоїми, і синів твоїх Я врятую; 
<p>26 І гнобителів твоїх нагодую власною плоттю; і вони повпиваються своєю кров'ю, як молодим вином; і всіляка плоть спізнає, що Я Господь; Рятівник твій і Визволитель твій, Сильний Якова. 
<h4>Ісаїя 50 
<p>1 Так говорить Господь: Де розлучний лист вашої матері, з котрим Я відпустив її? Чи котрому з Моїх позикодавців Я продав вас? Ось, ви продані за гріхи ваші, і за злочини ваші відпущена матір ваша. 
<p>2 Чому, коли Я приходив, нікого не було, і коли Я кликав, ніхто не відповідав? Хіба рука моя короткою стала для того, щоб визволяти, чи немає сили в Мені, щоб рятувати? Ось, гнівом Моїм Я висушую море, перетворюю річки на пустелю; риба в них гниє від браку води і помирає від спраги. 
<p>3 Я зодягаю небеса в морок, і веретище вчиняю покровом їхнім. 
<p>4 Господь Бог дав Мені язика мудрих, щоб Я міг словом підкріпити знеможеного; щоранку Він пробуджує, пробуджує вухо Моє, щоб Я слухав, як учні. 
<p>5 Господь Бог відкрив Мені вухо, і Я не вчинив спротиву, не відступив назад. 
<p>6 Я віддав хребет Мій тим, які Мене били, і щоки Мої тим, які завдавали ураз; обличчя Мого не затуляв від наруги і обпльовування. 
<p>7 І Господь Бог допомагає Мені; а тому Я не соромлюся, тому Я тримаю обличчя Моє, мов кремінь, і знаю, що не залишуся в соромі. 
<p>8 Близько Той, що виправдовує Мене: Хто хоче позмагатися зі Мною? Станьмо разом. Хто хоче судитися зі Мною? Нехай підійде до Мене. 
<p>9 Ось, Господь Бог допомагає Мені: хто осудить Мене? Ось, усі вони, мов одежа, зітліють, міль пожере їх. 
<p>10 Хто з вас боїться Господа, дослухається до голосу Служника Його? Хто ходить у мороці, без світла, нехай покладається на ймення Господа і нехай утверджується у Богові своєму. 
<p>11 Ось, усі ви, котрі розпалюєте вогонь, озброєні запалювальними стрілами, ідіть у полум'я вогню вашого і стріл, розпечених вами! Це буде вам від руки Моєї: у муках помрете. 
<h4>Ісаїя 51 
<p>1 Послухайте Мене, хто шукає правди, хто шукає Господа! Подивіться на скелю, з котрої ви витесані, і в глибину рову, з котрого ви врятовані. 
<p>2 Подивіться на Авраама, батька вашого, і на Сарру, що народила вас; бо Я покликав його одного, і благословив його, і розмножив його. 
<p>3 Так Господь розрадить Сіона, потішить всі руїни його, і вчинить пустелі його, мов рай, і степ його, мов сад Господа; радість і втіха буде в ньому, хвала й співи пісень. 
<p>4 Послухайте Мене, народе Мій, і коліно Моє, прихиліть вухо до Мене! Бо від Мене вийде закон, і суд Мій поставлю, як світло народам. 
<p>5 Правда Моя близько; порятунок Мій сходить, і рамено Моє буде судити народи; острови будуть покладатися на Мене і сподіватися на рамено Моє. 
<p>6 Зведіть очі до неба і подивіться на землю внизу; бо небеса щезнуть, мов дим, і земля спустошиться, мов одяг, і мешканці її також повимирають; а Мій порятунок буде вічним, і правда Моя не знебудеться. 
<p>7 Послухайте Мене, що знаєте правду, народе, у котрого в серці закон Мій! Не бійтеся обмови від людей, і лихослів'я їхнього не страхайтеся. 
<p>8 Тому що, як одяг, пожере їх міль, і, мов хвилю, пожере їх черва; а правда Моя буде вічно, і порятунок Мій від роду й до роду. 
<p>9 Піднесися, піднесися, одягнися в потугу, рамено Господнє! Постань, як за днів старожитніх, за родів давніх! Чи не ти повалила Раґава, уразила крокодила? 
<p>10 Чи не ти висушила море, води великої безодні, перетворила глибини моря на шлях, щоби пройшли визволені? 
<p>11 І повернуться визволені Господом, і прийдуть на Сіон зі співами, і радість вічна буде понад головою їхньою; вони знайдуть радість і веселощі; печаль і зітхання знебудуться. 
<p>12 Я, Я Сам – Утішник ваш. Хто ти, що боїшся чоловіка, котрий помирає, і сина людського, котрий те саме, що й трава, 
<p>13 І забуваєш Господа, Творця свого, що розпросторив небеса і заснував землю; і безнастанно, всілякий день боїшся люті гнобителів, наче він готовий винищити? Але де лють гнобителя? 
<p>14 Невдовзі визволений буде полонений, і не помре в ямі, і хліба йому не забракне. 
<p>15 Я Господь, Бог твій, що збурює море, аж так, що хвилі його ревуть; Господь Саваот – ймення Його. 
<p>16 І Я вкладу Слова Мої в уста твої, і затінком руки Моєї накрию тебе, щоб утворити небеса і утворити землю і сказати Сіонові: Ти Мій народ. 
<p>17 Підведися, підведися, постань, Єрусалиме, ти, котрий з руки Господа випив чашу люті Його, випив до дна чашу сп'яніння, випорожнив. 
<p>18 Нікому було провадити його із усіх синів, народжених від нього, і нікому було підтримати його за руку із усіх синів, [котрих] він виростив. 
<p>19 Тебе спіткали дві [біди], хто тобі поспівчуває? – спустошення і винищення, голод і меч; ким я тебе розраджу? 
<p>20 Сини твої знемогли, лежать по закутках усіх вулиць, мов сарна в тенетах, виповнені гнівом Господа, обуренням Бога твого. 
<p>21 Отож, вислухай це, страднику, і сп'янілий, але не від вина. 
<p>22 Так говорить Господь твій, Господь і Бог твій, що мстить за Свій народ: ось, Я беру з руки твоєї чашу сп'яніння, 'осад із чаші люті Моєї: ти не будеш уже пити їх.
<p>23 І подам її в руки гнобителям твоїм, котрі говорили тобі: Упади ницьма, щоб нам пройти по тобі; а ти хребта твого вчиняв схожим на землю і вулицю для перехожих. 
<h4>Ісаїя 52 
<p>1 Підведися, підведися, одягнися в силу твою, Сіоне! Одягнися у шати величі твоєї, Єрусалиме, місто святе! Бо вже не буде входити до тебе необрізаний і нечистий. 
<p>2 Струси із себе порох; підведися, поневолений Ізраїлю; скинь ланцюги твої з шиї твоєї, полонена доню Сіону, 
<p>3 Бо так говорить Господь: За ніщо були ви продані, і без срібла будете викуплені. 
<p>4 Бо так говорить Господь Бог: Народ Мій передніше ходив до Єгипту, щоб там пожити, і Ашшур завдавав тіснот йому без жодної провини. 
<p>5 А зараз у Мене, які тут обстави? – Говорить Господь; народ Мій захоплений задарма, володарі їхні несамовитіють, говорить Господь, і постійно, щоденно ймення Моє безчестять. 
<p>6 Тому народ Мій спізнає ймення Моє; тому [спізнає] того дня, що Я Той Самий, Котрий сказав: Ось Я! 
<p>7 Які пречудові на горах ноги благовісника, що сповіщає мир, благовістить радість, проповідує спасіння, що повідує Сіонові: Зацарював Бог твій! 
<p>8 Слухай! Варта твоя піднесла голос, і всі разом радісно вигукують, бо своїми очима бачать, що Господь повертається на Сіон. 
<p>9 Вигукуйте радісно, співайте разом, руїни Єрусалиму; бо розрадив Господь народ Свій, визволив Єрусалим! 
<p>10 Явив Господь святе рамено Своє перед очима всіх народів; і всі кінці землі побачать рятунок Бога нашого. 
<p>11 Рушайте, йдіть, виходьте звідти; не торкайтеся нечистого; виходьте геть з-поміж нього, очистіть себе, ви, що носите посудини Господні. 
<p>12 Бо ви рушите повільно і не будете бігти; тому що попереду у вас піде Господь, і Бог Ізраїлів буде вартою позаду вас. 
<p>13 Ось, служник Мій буде мати великий успіх, підніметься і піднесеться, і знайде велич. 
<p>14 Як багато людей дивувалося, [дивлячись] на Тебе, – настільки було спотворене більше, аніж будь-якого чоловіка, обличчя Його і вигляд Його – більше синів людських! 
<p>15 Так багатьох народів Він здивує; царі затулять перед ним уста свої, бо вони побачать те, про що їм не говорили, і спізнають те, чого не чули. 
<h4>Ісаїя 53 
<p>1 Хто повірив почутому від нас, і кому відкрилося рамено Господнє? 
<p>2 Бо Він зійшов перед Ним, як пагін, і як паросток із сухої землі; немає в Ньому ні виду, ні величі; і ми бачили Його, і не було в ньому виду, котрий прихиляв би нас до Нього. 
<p>3 Його зневажили і ганьбили перед людьми, мужа скорботи, що спізнав хворощів, і ми відвертали од нього обличчя своє; Його зневажали, і ми мали Його за ніщо. 
<p>4 Але Він узяв на Себе наші недуги, і поніс наші хворощі; а ми гадали собі, [що] Він покараний і зневажений Богом. 
<p>5 Але Він зазнав ураз за гріхи наші і страждав за беззаконня наші: покарання світу [нашого було] на Ньому, і ранами Його ми уздоровилися. 
<p>6 Усі ми блукали, як вівці, звернули кожний на стежку свою; і Господь поклав на Нього гріхи усіх нас. 
<p>7 Він зазнав тортур, але страждав самохіть, і не розтуляв уст Своїх: як вівцю повели Його на смерть, і, як ягня перед стригалем його безголосе, так і Він не розтулив Своїх уст. 
<p>8 Від кайданів і суду Він був узятий; але родовід Його хто відкриє? Бо він відірваний од землі живих; за злочини народу Мого зазнав страти. 
<p>9 Йому вибрали гріб із лиходіями, але Він похований у багатого, тому що не вчинив гріха, і не було облуди в устах Його. 
<p>10 Але Господові було вгодно уразити Його, і Він віддав Його на страждання; а коли душа Його принесе пожертву умилостивлення, Він побачить нащадків довговічних, і воля Господня буде вельми успішно звершуватися Його рукою. 
<p>11 На подвиг душі Своєї Він буде дивитися вдоволено; через пізнання Його Він, Праведник, Служник Мій, виправдає багатьох, і гріхи їхні понесе на Собі. 
<p>12 Тому Я дам Йому спадок поміж великими, і з сильними ділитиме здобич, за те, що віддав життя Своє на смерть, і до злочинців був зарахований в той час, як Він поніс на Собі гріхи багатьох і за злочинців учинився заступником. 
<h4>Ісаїя 54 
<p>1 Звеселій, неплідна, що не народжувала; вигукни і виголоси, що не страждала в пологах; тому що в залишеної набагато більше дітей, аніж у тієї, що має чоловіка, – говорить Господь. 
<p>2 Поширюй місце шатра твого, поширюй покриття жител твоїх; не соромся, попусти довше мотузки твої і вчини твердими кілки твої. 
<p>3 Бо ти розпросторишся праворуч і ліворуч; нащадки твої заволодіють народами і заселять спустошені міста. 
<p>4 Не бійся, бо не спізнаєш сорому; не знічуйся, бо не зазнаєш ганьби; ти забудеш осоромлення юности твоєї і не будеш згадувати про ганебне вдовування твоє. 
<p>5 Бо Творець твій є муж твій; Господь Саваот – ймення Його, і Визволитель твій – Святий Ізраїлів; Богом усієї землі Він називається. 
<p>6 Бо, як дружину, залишену і зажурену духом, кличе тебе Господь, і, [як] дружині юности, котра була відкинута, говорить Бог твій. 
<p>7 На короткий час Я залишив тебе, але з великою милістю прийму тебе. 
<p>8 У вогні гніву Я утаємничив від тебе обличчя Моє на час, але вічною милістю помилую тебе, говорить Визволитель твій, Господь. 
<p>9 Бо це для Мене, наче води Ноя; як Я присягнувся, що води Ноя не прийдуть більше на землю, так поклявся не гніватися на тебе і не докоряти тобі. 
<p>10 Гори зсунуться, і пагорби захитаються; а милість Моя не відступить од тебе, і заповіт миру Мого не захитається, говорить Господь, що милує тебе. 
<p>11 Безталанна, бурею розкидана, позбавлена втіхи! Ось, Я покладу каміння твоє на рубіні, і вчиню підвалини твої на сапфірах; 
<p>12 І вчиню вікна твої із рубінів і брами твої – з перлин, і всю огорожу твою – з коштовного каміння. 
<p>13 І всі сини твої будуть навчені Господом, і великий мир буде у синів твоїх. 
<p>14 Ти утвердишся правдою, будеш задалеко від пригнічення, бо тобі боятися нічого, і від жаху, бо він не наблизиться до тебе. 
<p>15 Ось, будуть озброюватися [супроти тебе], але не від Мене; хто б не озброївся супроти тебе, загине. 
<p>16 Ось, Я витворив коваля, котрий роздмухує вугіль на вогні і виготовляє знаряддя для своєї праці; і Я витворюю згубника для винищення. 
<p>17 Жодне знаряддя, виготовлене супроти тебе, не знатиме успіху; всілякого язика, котрий буде змагатися з тобою на суді, ти звинуватиш. Це є спадок служників Господніх, виправдання їхнє від Мене, говорить Господь. 
<h4>Ісаїя 55 
<p>1 Спраглі! Рушайте всі до води; навіть ви, у котрих немає срібла, ідіть, купляйте і їжте; рушайте, купляйте без срібла і без оплати вино і молоко. 
<p>2 Навіщо вам зважувати срібло за те, що не хліб, і працю вашу за те, що не насичує? Послухайте Мене уважно і смакуйте добро, і душа ваша нехай порозкошує у ситості. 
<p>3 Прихиліть вухо ваше і прийдіть до Мене; послухайте, і живою буде душа ваша; і дам вам заповіта вічного, незмінні милості, [обіцяні] Давидові.
<p>4 Ось, Я вчинив Його свідком для народів, вождем і наставником народам. 
<p>5 Ось, ти покличеш народ, котрого ти не знав, і народи, котрі тебе не знали, поспішать до тебе заради Господа, Бога твого, і заради Святого Ізраїлевого, бо Він прославив тебе. 
<p>6 Шукайте Господа, коли можна знайти Його; кличте Його, коли Він близько. 
<p>7 Нехай залишить нечестивий шлях свій і беззаконний – помисли свої, і нехай навернеться до Господа, і Він помилує, його, і до Бога нашого, бо Він вельми милостивий. 
<p>8 Мої думки – не ваші думки, ні ваші шляхи – шляхи Мої, говорить Господь. 
<p>9 Але, як небо вище землі, так і шляхи Мої вищі шляхів ваших, і думки Мої вищі думок ваших. 
<p>10 Як дощ і сніг сходять з неба і туди не повертається, але напуває землю і вчиняє її здатною народжувати і вирощувати, щоб вона давала сім'я тому, хто сіє, і хліб тому, хто їсть. 
<p>11 Так і слово Моє, котре виходить із уст Моїх, – воно не повертається до Мене марним, але виконує те, що Мені угодно, і звершує те, для чого Я послав його. 
<p>12 Отож, ви з радістю вийдете і будете супроводжувані з миром; гори і пагорби будуть співати перед вами пісню, і всі дерева в полі аплодуватимуть вам. 
<p>13 Замість тернів виросте кипарис; замість кропиви виросте мирт; і це буде Господові на славу, на ознаку вічну, незнищенну. 
<h4>Ісаїя 56 
<p>1 Так говорить Господь: Бережіть суд і чиніть правду; бо близько спасіння Моє і одкровення правди Моєї. 
<p>2 Блаженний муж, котрий чинить це, і син людський, котрий міцно тримається цього, котрий оберігає суботу від скверни і береже руку свою, щоб не вчинити жодного зла. 
<p>3 Нехай не каже син чужинця, що приєднався до Господа: Господь назовсім відділив мене від Свого народу, і нехай не говорить євнух уголос: Ось, я сухе дерево. 
<p>4 Бо Господь так говорить про євнухів, котрі оберігають Мої суботи, і вибирають бажане Мені, і міцно тримаються заповіту Мого, 
<p>5 Тим Я дам у домі Моєму і в стінах Моїх місце та ім'я достойніше, аніж синам і дочкам; дам їм вічне ім'я, котре не знищиться. 
<p>6 І синів чужинців, що приєдналися до Господа, щоб служити Йому і любити ймення Господа, бути рабами Його, усіх, що оберігають суботу від скверни і міцно тримаються заповіту Мого, 
<p>7 Я приведу на святу гору Мою і втішу їх у Моєму домі молитви; усеспалення їхні і пожертви їхні [будуть] приємні на жертовнику Моєму; бо дім Мій назветься домом молитви для всіх народів. 
<p>8 Господь Бог, Котрий збирає розпорошених ізраїльтян, говорить: До зібраних у нього Я буду ще збирати інших. 
<p>9 Усі звірі польові, всі звірі лісові! Приходьте їсти. 
<p>10 Вартові їхні сліпі всі і невігласи; всі вони німотні пси, що не можуть гавкати, а марять, лежачи, і полюбляють спати. 
<p>11 І оце пси, жадливі душею, що не відають ситости; і оце пастирі безглузді, всі дивляться на свою дорогу, кожний до останнього – на свою вигоду. 
<p>12 Приходьте, [кажуть], я дістану вина, і ми нап'ємося сікери, і завтра те саме буде, що й сьогодні, та ще й більше. 
<h4>Ісаїя 57 
<p>1 Праведник помирає, і ніхто не приймає цього до серця; і мужі набожні беруться [від землі], і ніхто не помислить, що праведник береться від зла. 
<p>2 Він відходить до миру; на ложах своїх спочиватимуть ті, що ходять у правді. 
<p>3 Але наблизьтеся сюди ви, сини чаклунки, насіння перелюбника і блудниці. 
<p>4 Над ким ви збиткуєтеся? Супроти кого роззявляєте рота і висолоплюєте язика? Чи не діти ви злочину, насіння облуди, 
<p>5 Розпалені пожаданням до ідолів під кожним гіллястим деревом, протинаєте дітей біля струмків і поміж розколинами у скелях? 
<p>6 У гладенькому камінні струмків доля твоя; воно, воно жереб твій; йому ти вчиняєш поливання і приносиш пожертви: чи можу Я цим удовольнитися? 
<p>7 На високій і стрімкій горі ти ставиш ложе твоє і туди виходиш приносити пожертву. 
<p>8 За дверима також і за одвірками лишаєш пам'ятні позначки твої; бо, відвернувшись од Мене, ти оголюєшся і виходиш; поширюєш ложе твоє і домовляєшся з тими із них, з котрими любиш лежати, оглядаєш місце. 
<p>9 Ти ходила також до царя з духмяним миром, і накопичуєш пахучу оливу, і далеко посилала посланців своїх, і принижувалася до шеолу. 
<p>10 Від тривалого шляху твого стомлювалася, але не говорила: Надія утрачена! Усе ще знаходила жвавість у руці твоїй і через те не відчувала виснаження. 
<p>11 Кого ж ти злякалася і настрашилася, що стала зрадливою, і Мене перестала пам'ятати і берегти в серці твоєму? Чи не тому, що Я мовчав, і причому довго, ти перестала боятися Мене? 
<p>12 Я покажу правду твою і справи твої; і вони будуть не на користь тобі. 
<p>13 Коли ти будеш волати, чи врятує тебе збіговисько твоє? – Усіх їх розвіє вітер, розпорошить подмух; а той, що сподівається на Мене, успадкує землю і буде володіти святою горою Моєю. 
<p>14 І сказав: Прокладіть, будуйте, рівняйте дорогу, приберіть перешкоди зі шляху народу Мого. 
<p>15 Бо так говорить Високий і Всевишній, Вічно живий, – Святий імення Його: Я живу на високих [небесах] і в святині, і також із зажуреними і сумирними духом; щоб оживляти дух сумирних і оживляти серця подоланих. 
<p>16 Бо не вічно буду Я судитися і не до кінця гніватися; інакше знесиліє переді Мною дух і всіляке дихання, Мною утворене. 
<p>17 За гріх схильности до вигоди його Я гнівався, і завдавав йому урази, утаємничував обличчя і обурювався; але він одвернувся, і пішов дорогою серця свого. 
<p>18 Я бачив його шляхи, і уздоровлю його і буду водити його, і втішати його і зажурених його. 
<p>19 Я дотримаюся слова; мир, мир далекому і ближньому, говорить Господь, і уздоровлю його. 
<p>20 А лиходії – як море збурене, котре не може заспокоїтися, і котрого води викидають намул і твань. 
<p>21 Немає миру лиходіям, говорить Бог мій. 
<h4>Ісаїя 58 
<p>1 Гукай голосно, не утримуйся; піднеси голос твій, мов сурма, і покажи народові Моєму на беззаконня його, і домові Якова – гріхи його. 
<p>2 Вони щодня шукають Мене і хочуть знати шляхи Мої, ніби народ, що чинить праведно і не залишає законів Бога свого; вони благають Мене судів правди, прагнуть наблизитися до Бога. 
<p>3 Нащо ми постимося, коли Ти не бачиш? Упокорюємо душі свої, а Ти не знаєш? Ось, у день посту вашого ви звершуєте волю вашу і вимагаєте важкої праці від інших. 
<p>4 Ось, ви поститеся для сварок і розбрату і для того, щоб зухвалою рукою бити інших; ви не поститеся в цей час так, щоб голос ваш був почутий угорі. 
<p>5 Чи такий той піст, котрого Я вибрав, – день, коли людина знесилює душу свою, коли згинає голову свою, мов тростина, і підстеляє під себе вереття і попіл? Чи це назвеш постом і днем, що угодний Господові? 
<p>6 Ось піст, котрого Я вибрав: Розбий кайдани неправди, розітни ланцюги ярма, і пригноблених відпусти на волю, і розламай усіляке ярмо: 
<p>7 Поділися з голодним хлібом твоїм і вбогих, що поневіряються, заведи до оселі; коли побачиш роздягнутого – одягни його; і від єдинокровного твого не ховайся. 
<p>8 Тоді засяє, мов зоря, світло твоє, і уздоровлення твоє невдовзі зросте, і правда твоя піде перед тобою, і слава Господня буде супроводжувати тебе. 
<p>9 Тоді ти покличеш, і Господь почує; заволаєш, і Він скаже: Ось Я! Коли ти викинеш із середовища твого ярмо, перестанеш піднімати пальця і говорити образливе, 
<p>10 І віддаси голодному життя твоє, і наситиш душу змученого: тоді світло твоє засяє в темряві, і морок твій [буде], мов полудень; 
<p>11 І буде Господь вождем твоїм завжди, і в пору посухи буде насичувати душу твою і виповнювати кості твої, і ти будеш, як напоєний водою сад, і як джерело, котрого вода ніколи не вичерпається. 
<p>12 І забудуються [нащадками] твоїми пустелі віковічні: ти відновиш підвалини поколінь, і будуть називати тебе відновлювачем зруйнованого та шляхів для населення. 
<p>13 Якщо ти утримаєш ногу твою заради суботи від задоволення вигадок твоїх святого дня Мого, і будеш називати суботу втіхою, святим днем Господнім, пошанованим, і вшануєш її тим, що не будеш займатися звичними твоїми клопотами, догоджати забаганці твоїй і марнословити,
<p>14 То будеш мати радість у Господі, і Я піднесу тебе на верховини землі і дам споживати тобі спадщину Якова, батька твого: уста Господні виповіли це. 
<h4>Ісаїя 59 
<p>1 Ось, рука Господа не зменшилася для того, щоб рятувати, і вухо Його не поважчало для того, щоб чути. 
<p>2 Але беззаконня ваші відлучили вас від Бога, і гріхи ваші відвертають лице [Його] од вас, щоб не чути. 
<p>3 Бо руки ваші осквернені кров'ю, а пальці ваші – беззаконням; уста ваші виповідають лжу, язик ваш проголошує неправду. 
<p>4 Ніхто не підносить голосу за правду, і ніхто не захищає істину; сподіваються на пусте і виповідають брехню, започатковують зло і породжують злочини. 
<p>5 Висиджують гадючі яйця і тчуть павутиння; хто поживу з них учинить – помре, а якщо роздушить, – виповзе гадюка. 
<p>6 Павутиння їхнє для одягу непридатне, і вони не покриються своїм витвором; справи їхні – вправи неправедні, і насильство в руках їхніх. 
<p>7 Ноги їхні біжать до зла, і вони поспішають на пролиття безневинної крови; думки їхні – думки нечисті, спустошення і загибель на стежках їхніх. 
<p>8 Шляхів миру вони не відають, і немає суду на стежках їхніх; шляхи їхні криві, і ніхто, хто рухається ними, не знає миру. 
<p>9 А тому так далеко від нас суд, і правосуддя не сягає до нас; ждемо на світло, і ось пітьма, – озорення, і ходимо в мороці. 
<p>10 Обмацуємо, наче сліпі, стіну, і, наче без очей, ходимо навпомацки в полудень, наче в сутінки, серед живих – як мертві. 
<p>11 Усі ми ревемо, як ведмеді, і стогнемо, як голуби; наджидаємо суду, і немає [його], – порятунку, але він задалеко від нас.
<p>12 Бо злочини наші численні перед Тобою, і гріхи наші свідкують супроти нас; бо злочини наші з нами, і беззаконня наші ми знаємо. 
<p>13 Ми зрадили, і збрехали перед Господом, і відступили од Бога нашого; обмовляли наклепом і зрадою, започатковували і народжували з серця ложні слова. 
<p>14 І суд відступив назад, і правда стала віддалік, бо істина спіткнулася на майдані, і чесність не може увійти. 
<p>15 І не стало істини, і той, що ухиляється від зла, зазнав образи. І Господь побачив це очима своїми і обурився, що немає суду. 
<p>16 І бачив, що немає людини, і дивувався, що немає заступника; і допомогло Йому рамено Його, і правда Його підтримала Його. 
<p>17 І Він поклав на Себе правду, мов панцера, і шолом спасіння – на голову Свою; і одягнувся в шати помсти, наче в одяг, і покрив Себе ревністю, мов плащем. 
<p>18 У міру покарання, за цією мірою Він поверне супротивникам Своїм – люттю, а ворогам Своїм – помстою, островам відплатить належним. 
<p>19 І злякаються ймення Господнього на заході і слави Його – на сході сонця. Якщо ворог прийде, мов ріка, п'одув Господній прожене Його. 
<p>20 І прийде Визволитель Сіону і [синів] Якова, що відвернуться од безчестя, говорить Господь. 
<p>21 І ось, заповіт Мій з ними, говорить Господь: Дух Мій, котрий на тобі, і слова Мої, котрі вклав Я в уста твої, не відступлять од уст твоїх і від уст нащадків твоїх, і від уст нащадків нащадків твоїх, говорить Господь, віднині і довіку. 
<h4>Ісаїя 60 
<p>1 Підведися, світися, [Єрусалиме], бо прийшло світло твоє, і слава Господня зійшла над тобою. 
<p>2 Бо ось, пітьма накрила землю, і морок – народи; а над тобою засіяє Господь, і слава Його з'явиться над тобою. 
<p>3 І прийдуть народи до світла твого, і царі – до промінкого над тобою сяяння; 
<p>4 Зведи очі твої і подивися довкола: усі вони збираються, ідуть до тебе; сини твої здалеку йдуть і донечок твоїх на руках несуть. 
<p>5 Тоді побачиш і зрадієш, і затремтить і поширшає твоє серце, тому що скарби моря попливуть до тебе, і маєтність народів прийде до тебе. 
<p>6 Безліч верблюдів заполонить тебе – дромадери з Мідіяну та Ефи; всі вони із Шеви прийдуть, золото принесуть і ладан, і сповістять славу Господа. 
<p>7 Усі вівці кедарські будуть зібрані до тебе; барани невайотські послужать тобі: зійдуть на вівтар Мій пожертвою бажаною, і Я прославлю дім слави Моєї. 
<p>8 Хто вони, що летять, мов хмарини, і як голуби – до голубників своїх? 
<p>9 Так, на Мене чекають острови і попереду в них кораблі таршішські, щоб перевезти синів твоїх здалеку, і з ними срібло їхнє і золото їхнє в ім'я Господа Бога твого і Святого Ізраїлевого, тому що Він прославив тебе. 
<p>10 Тоді сини чужинців будуть споруджувати мури твої, і царі їхні – служитимуть тобі; бо у гніві Моєму Я карав тебе, але в добрій волі Моїй буду милостивим до тебе. 
<p>11 І будуть завше відчинені брами твої, не будуть зачинятися ні вдень, ні вночі, щоб до тебе принесена була маєтність народів і були приведені їхні царі. 
<p>12 Бо народ і царства, котрі не захочуть служити тобі, загинуть, і такі народи винищаться дощенту. 
<p>13 Слава Ливану прийде до тебе, кипарис і явір, і разом кедр, щоб оздобити місце святині Моєї, – і Я прославлю підніжжя ніг Моїх. 
<p>14 І прийдуть до тебе упокорені сини пригноблювачів твоїх, і впадуть до ступнів ніг твоїх всі ті, що зневажали тебе, і назвуть тебе містом Господа, Сіоном Святого Ізраїлевого. 
<p>15 Замість того, що ти був залишений і ненавиджений аж так, що ніхто не проходив [через] тебе, Я вчиню тебе величчю навіки, радістю від родів і до родів. 
<p>16 Ти будеш насичуватися молоком народів, і груди царські смоктати будеш, і спізнаєш, що Я Господь – Рятівник твій і Визволитель твій, Сильний Якова. 
<p>17 Замість міді буду привозити тобі золото, і замість заліза – срібло, і замість деревини – мідь, і замість каміння – залізо; і настановлю правителем твоїм мир, наглядачами твоїми – правду. 
<p>18 Уже не чутно буде насильства на твоїй землі, спустошення і руйнування – у володіннях твоїх; і будеш називати стіни твої порятунком і брами твої – славою. 
<p>19 Не буде вже сонце служити тобі світлом денним, і сяяння місяця – світити тобі; але Господь буде для тебе вічним світлом, і Бог твій – славою твоєю. 
<p>20 Не зайде вже сонце твоє, і місяць твій не сховається; бо Господь буде для тебе вічним світлом, і скінчаться дні жалоби твоєї.
<p>21 І увесь народ твій буде праведний, навіки успадкує землю – паросток насадження Мого, діяння рук Моїх, для уславлення Мого. 
<p>22 Від незначного учиниться тисяча, а від малого слабкого – сильний народ. Я, Господь, покваплюся звершити це свого часу. 
<h4>Ісаїя 61 
<p>1 Дух Господа Бога на Мені, бо Господь помазав Мене благовістити вбогим, послав Мене уздоровлювати скорботних серцем, проповідувати бранцям визволення і в'язням – відчинити тюрми. 
<p>2 Проповідувати літо Господнє сприятливе і день помсти Бога нашого, втішати усіх зажурених, 
<p>3 Сповістити зажуреним на Сіоні, що вони замість попелу дістануть оздоби, замість плачу – єлей радости, замість пригніченого духу – гарні шати; і назвуть їх міцними правдою, насадженням Господа на славу Йому. 
<p>4 І забудують пустелі одвічні, відбудують давні руїни і міста спустошені, що залишалися пусткою від давніх родів. 
<p>5 І прийдуть чужинці, і будуть випасати череди ваші; і сини чужинців [будуть] вашими землеробами і вашими виноградарями. 
<p>6 А ви будете називатися священиками Господа, – служниками Бога нашого будуть називати вас; будете користуватися набутком народів і славитися їхньою славою. 
<p>7 За ганьбу вам буде удвічі; за обмову вони будуть тішитися своєю долею, тому що на землі своїй дістануть удвічі; веселощі вічні будуть у них. 
<p>8 Бо Я, Господь, люблю правосуддя, ненавиджу грабіжництво з насильством, і віддам заплату їм за істиною, і заповіта вічного складу з ними. 
<p>9 І стане відомим серед народів сім'я їхнє, і нащадки їхні – серед племен; усі, що бачили їх, – спізнають, що вони – сім'я, благословенне Господом. 
<p>10 Радісно буду втішатися Господом, звеселіє душа моя Богом моїм; бо Він одягнув мене в шати порятунку; в одяг правди зодягнув мене, як на нареченого, поклав вінця, і, як наречену, прикрасив оздобами. 
<p>11 Бо, як земля вирощує рослини свої, і наче город вирощує посіяне в ньому, – так Господь Бог виявить правду і славу перед усіма народами. 
<h4>Ісаїя 62 
<p>1 Не змовчу заради Сіону і заради Єрусалиму не заспокоюся, аж доки не зійде, як світло, правда його, і порятунок його – як палаючий світильник. 
<p>2 І побачать народи правду твою і всі царі – славу твою, і назвуть тебе новим ім'ям, котре вимовлять уста Господні. 
<p>3 І будеш вінцем слави в руці Господній і царською короною – на долоні Бога твого. 
<p>4 Уже не будуть називати тебе залишеною і землю твою не будуть уже називати пустелею, але називатимуть тебе: Моя в ній утіха, а землю твою – заміжня, бо Господь приязний до тебе, і земля твоя пошлюбиться. 
<p>5 Як юнак стає до шлюбу з юнкою, так пошлюбуються з тобою сини твої; і, [як] наречений радіє з нареченої, так буде радіти тобою Бог твій. 
<p>6 На стінах твоїх, Єрусалиме, Я поставив сторожу, [котра] не мовчатиме ні вночі, ні вдень. О, ви, що нагадуєте про Господа! Не замовкайте! 
<p>7 Не замовкайте перед Ним, аж доки Він не відбудує, і доки не вчинить Єрусалим славою на землі.
<p>8 Господь присягнувся правицею Своєю і міцним раменом Своїм: Не дам уже зерна твого в страву ворогам твоїм, і сини чужинців не будуть пити вина твого, над котрим ти потрудився. 
<p>9 Але ті, що збирають його, будуть їсти його і прославлятимуть Господа, і збирачі винограду будуть пити [вино] його на подвір'ях святині Моєї. 
<p>10 Проходьте, проходьте через браму, приготуйте шлях народові: Вирівнюйте, вирівнюйте дорогу, приберіть каміння, піднесіть знамено для народів. 
<p>11 Ось, Господь оголошує до рубежів землі: Скажіть доньці Сіону: Іде Рятівник твій; нагорода Його – з Ним і відплата Його – перед Ним. 
<p>12 І назвуть їх народом святим, спокутуваним від Господа, а тебе назвуть знайденим містом не залишеним. 
<h4>Ісаїя 63 
<p>1 Хто це йде від Едому, у червоних шатах із Боцри? Який величавий у Своїм одязі, що виходить у повноті сили Своєї? Я – що виповідає правду, потужний, щоб рятувати. 
<p>2 А від чого шати Твої червоні і одяг у Тебе, як у чавильника винограду? 
<p>3 Я топтав Сам у чавилі, і з народів нікого не було зі Мною; Я топтав їх у гніві Моєму і чавив їх у люті Моїй; кров їхня бризкала на шати Мої, і Я заплямував всю одежу Мою; 
<p>4 Бо день помсти – у серці Моєму, і рік Моїх спокутуваних прийшов. 
<p>5 Я дивився, – і не було помічника; дивувався, що не було того, хто підтримує; але помогло Мені рамено Моє, і лють Моя – вона підтримала Мене. 
<p>6 І потоптав Я народи у гніві Моєму, і понищив їх у люті Моїй, і вилив на землю кров їхню. 
<p>7 Пригадаю милості Господні і славу Господню за все, що Господь подарував нам, і глибоку приязнь [Його] до Ізраїлевого дому, котру виявив Він йому за милосердям Своїм і за багатьма щедротами Своїми. 
<p>8 Він сказав: Беззаперечно вони – народ Мій, діти, котрі не обдурять, і Він був для них Рятівником. 
<p>9 У всілякій журбі їхній Він не залишав їх, і Ангел Його присутности рятував їх; через любов Свою і милосердя Своє Він визволив їх, узяв і носив їх кожного дня старожитнього. 
<p>10 Але вони зворохобилися і завдали жалю Святому Духові Його; а тому Він став супротивником їхнім: Сам воював супроти них. 
<p>11 Тоді народ Його пригадав старожитні дні Мойсеєві: де Той, Котрий вивів їх з моря з пастирем овечок Своїх? Де Той, Котрий вклав у серце його Святого Духа Свого, 
<p>12 Котрий вів Мойсея за праву руку величним раменом Своїм, розділив перед ними води, щоб вчинити Собі вічне ймення. 
<p>13 Котрий вів їх через безодні, мов коня степом, [і] вони не спотикалися? 
<p>14 Як череда сходить у долину, Дух Господній вів їх до спочину. Так вів Ти народ Твій, щоб вчинити Собі уславлене ймення. 
<p>15 Поглянь з небес і подивися з оселі святині Твоєї і Слави Твоєї: де ревність Твоя і могутність Твоя? – Добре серце Твоє і милості Твої до мене притримані. 
<p>16 Лише Ти – Батько наш; бо Авраам не впізнає нас, та й Ізраїль не визнає нас за своїх; Ти, Господе, – Вітець наш, од віку ймення Твоє: Визволитель наш. 
<p>17 Нащо, Господе, Ти дозволив нам збочити зі шляхів Твоїх, ожорсточитися серцю нашому, щоб не боятися Тебе? Обернися, заради служників Твоїх, заради колін спадку Твого. 
<p>18 Недовго володів ним народ Святині Твоєї; вороги наші потоптали Святиню Твою. 
<p>19 Ми стали такими, над якими Ти начебто ніколи не володарював, і над котрими не називалося ймення Твоє. 
<h4>Ісаїя 64 
<p>1 О, якби Ти роздер небеса [і] зійшов! Гори розтанули б від обличчя Твого, 
<p>2 Мов палючий вогонь, що від нього кипить вода, – щоб отак учинилося відомим ворогам Твоїм ймення Твоє; щоб від обличчя Твого здригнулися народи. 
<p>3 Коли Ти звершував грізні діяння, на котрі ми не чекали, і сходив, – гори танули від лиця Твого.
<p>4 Бо од віку не чули, не завважували вухом, і жодне око не бачило іншого бога, окрім Тебе, котрий стільки вчинив би для тих, що сподіваються на нього. 
<p>5 Ти милостиво зустрічав зраділого і такого, що чинив правду і згадував Тебе на шляхах Твоїх. Та ось, Ти розгнівався, тому що ми здавна грішили; то хіба ми будемо врятовані? 
<p>6 Усі ми стали – мов нечистий, і вся праведність наша, – наче поплямований одяг; і всі ми зблякли, мов би листок, і беззаконня наші, наче вітер, несуть нас геть. 
<p>7 І немає нікого, хто прикликав би ймення Твоє, хто заповзявся б міцно триматися за Тебе; а тому Ти утаємничив од нас лице Твоє і залишив нас на загибель від беззаконня нашого. 
<p>8 Але нині, Господе, Ти – Батько наш; ми – глина, а Ти наш Творець, і всі ми – діяння руки Твоєї. 
<p>9 Не гнівайся, Господе, без міри, і не вічно пам'ятай беззаконня. Поглянь же, ми всі – народ Твій.
<p>10 Міста Святині Твоєї зробилися пустелею; пустелею став Сіон і Єрусалим спустошений. 
<p>11 Дім освячення нашого і слави нашої, де батьки наші прославляли Тебе, спалений вогнем, і всі коштовності наші пограбовані. 
<p>12 Чи будеш після цього утримуватися, Господе, чи будеш мовчати і карати нас без міри? 
<h4>Ісаїя 65 
<p>1 Я відкрився тим, що не запитували про Мене; Мене знайшли ті, що не шукали Мене: Ось Я! Ось Я! Говорив Я народові, що не йменувався ім'ям Моїм. 
<p>2 Щодня простягав Я руки Мої до народу непокірного, що ходив шляхом недобрим, за своїми помислами. 
<p>3 До народу, котрий постійно ображає Мене противіч, приносить пожертви у дібровах і спалює кадіння на черепках. 
<p>4 Сидить у гробницях і ночує в печерах, і їсть свиняче м'ясо, і гидке вариво у посуді в нього. 
<p>5 Котрий говорить: Зупинися, не підходь до мене, тому що я святий для тебе. Вони – дим для Мене на запах, вогонь, що горить кожного дня. 
<p>6 Ось що написано перед лицем Моїм: Не промовчу, але віддячу, віддячу в нутро їхнє. 
<p>7 За всі беззаконня ваші, та беззаконня батьків ваших, говорить Господь, котрі обкурювали кадінням гори і пагорби, обмовляли Мене, Я відміряю платню у нутрощах їхніх за попередні вчинки їхні. 
<p>8 Так говорить Господь: Коли у виноградному гроні є сік, тоді кажуть: Не пошкодь його, бо в ньому благословення; те саме вчиню я заради служників Моїх, щоб не всіх вигубити. 
<p>9 І виведу з Якова сім'я, і з Юди – спадкоємця гір Моїх, і успадкують це вибрані Мої, і служники Мої будуть там жити. 
<p>10 І буде Шарон пасовиськом для отари і долина Ахор – місцем спочину для худоби народу Мого, котрий шукав Мене. 
<p>11 А вас, котрі залишили Господа, забули святу гору Мою, готуєте трапезу для Ґада і розчиняєте повну чашу для Мені. 
<p>12 Вас прирікаю Я під меч, і всі ви схилитеся, і вас зітнуть, тому що Я кликав – а ви не відповідали, говорив – а ви не чули, проте вчиняли недобре в очах Моїх і вибирали те, що було небажане Мені. 
<p>13 А тому так говорить Господь Бог: Ось, служники Мої будуть їсти, а ви будете голодувати; слуги Мої будуть пити, а ви будете знемагати від спраги. 
<p>14 Слуги Мої будуть веселитися, а ви будете в соромі; слуги Мої будуть співати від сердечної радости, а ви будете кричати від сердечної скорботи і ридати від згніченого духу. 
<p>15 І залишите ім'я ваше вибраним Моїм для прокляття; і вб'є тебе Господь Бог, а слуг Своїх назве іншим ім'ям, 
<p>16 Котрим, якщо хтось буде благословляти себе на землі, буде благословлятися Богом істини; і хто буде присягатися на землі, буде присягатися Богом істини, – тому що попередні страждання забудуться і приховані від очей Моїх. 
<p>17 Бо ось, Я утворюю нове небо і нову землю, і попередні вже не будуть згадувані і не прийдуть на серце. 
<p>18 А ви будете веселитися і радіти у віках тим, що Я утворюю: Бо ось, Я утворюю Єрусалим веселощами і народ його радістю. 
<p>19 І буду утішатися Єрусалимом і веселитися народом Моїм; і не буде чутно в ньому більше голосу плачу і голосу волання. 
<p>20 Там уже не буде більше малолітнього і старця, котрий не сягнув би повноти днів Своїх; бо столітній буде помирати юнаком, а столітній грішник буде проклятий. 
<p>21 І будуть споруджувати будинки і жити в них, і садити виноградники і їсти плоди їхні. 
<p>22 Не будуть будувати, щоб інший замешкав, не будуть садити, щоб інший їв; бо дні народу Мого будуть, як дні дерева, і вибрані Мої довго будуть користуватися витворами рук своїх. 
<p>23 Не будуть працювати даремно і народжувати дітей на горе; тому що будуть насінням, благословенним від Господа, і, нащадки їхні з ними. 
<p>24 І станеться, раніше, аніж вони озвуться, – Я відповім; вони ще будуть говорити, і Я вже почую. 
<p>25 Вовк і ягнятко будуть пастися вкупі, і лев, як віл, буде їсти солому, а для гадини порох буде поживою: вони не завдаватимуть лиха і шкоди на всій святій горі Моїй, говорить Господь. 
<h4>Ісаїя 66 
<p>1 Так говорить Господь: Небо – престол Мій, а земля – підніжжя ніг Моїх; де ж ви збудуєте дім для Мене, і де місце спочину Мого? 
<p>2 Бо все це вчинила рука Моя, і все це було, говорить Господь. А ось на кого Я подивлюся (приязно): На сумирного і пригніченого духом, і на того, хто тремтить перед словом Моїм. 
<p>3 Бо хто приносить у пожертву вола, такий самий, як убивник чоловіка; А хто приносить на пожертву ягнят, – такий самий, як убивник пса; а хто приносить дара, – такий самий, як той, що приносить свинячу кров; а хто вчиняє кадіння, – такий самий, як той, що молиться до ідола. Бо вони вибрали власні шляхи, і душа їхня знаходить задоволення в мерзотах їхніх, 
<p>4 Отак і Я використаю їхню облуду і наведу на них жахливе для них; тому що Я кликав – і не відповів жодний, говорив – і вони не чули, а чинили недобре в Моїх очах і вибирали те, що небажане Мені. 
<p>5 Вислухайте слово Господнє ті, що в трепеті перед словом Його: ваші брати, що ненавидять вас і проганяють вас за ймення Моє, говорять: Нехай явить Себе в Славі Господь, і ми подивимося на втіху вашу. Але вони будуть посоромлені. 
<p>6 Ось, гомін з міста, голос із храму, голос Господа, що віддає покаранням ворогам Своїм. 
<p>7 Іще не страждала пологами, а породила, передніше, аніж настав біль її, розродилася сином. 
<p>8 Хто чував про таке? Хто бачив схоже на це? Чи виникала країна упродовж дня? Чи народжувався народ воднораз, як Сіон: заледве почав пологами страждати, – і породив синів своїх. 
<p>9 Чи доведу Я до пологів, і не дам породити? – Говорить Господь. Або, даючи сили народити, чи замкну [лоно] ? – говорить Бог твій. 
<p>10 Звеселійте з Єрусалимом і радійте за нього всі, хто любить його! Радійте з ним радістю всі, хто журився за нього. 
<p>11 Щоб вам їсти і насичуватися від грудей втіхи його, впиватися і розкошувати повнотою слави його. 
<p>12 Бо так говорить Господь: Ось, Я спрямовую до нього мир, як ріку, і скарби народів, як потік повені, для насолоди вашої; на руках будуть вас носити і на колінах пестити. 
<p>13 Як утішає кого-небудь мати, так і Я втішатиму вас, і ви будете мати розраду в Єрусалимі. 
<p>14 І побачите це, і зрадіє серце ваше, і кості ваші розквітнуть, як молода трава, і відкриється рука Господня слугам Його, а на ворогів Своїх Він розгнівається. 
<p>15 Бо ось, прийде Господь у вогні, і колісниці Його – як вітер, щоб вилити гнів Свій з люттю і гнів Свій з палаючим вогнем. 
<p>16 Бо Господь з вогнем і мечем Своїм учинить суд над кожною плоттю, і багато буде понищених Господом. 
<p>17 Ті, котрі освячують і очищають себе в дібровах, один по одному, їдять свиняче м'ясо і мерзоту та мишей, – усі загинуть, говорить Господь. 
<p>18 Бо Я [знаю] вчинки їхні і думки їхні; і ось, прийду зібрати всі народи і всі язики, і вони прийдуть і побачать славу Мою. 
<p>19 І покладу на них ознаку, і пошлю із врятованих від них до народів: у Таршіш, Пул, і Лул, у Мешех і Кос, у Тувал та Яван, на острови далекі, котрі не чули про Мене і не бачили слави Моєї; і вони сповістять народам славу Мою.
<p>20 І приведуть усіх братів ваших від усіх народів у дарунок Господові на конях і колісницях, і на ношах, і на мулах, і на швидких верблюдах, – на святу гору Мою, до Єрусалиму, говорить Господь, як сини Ізраїлеві приносять дарунки до Господнього дому у чистому посуді. 
<p>21 З них буду брати також за священиків і левитів, говорить Господь. 
<p>22 Бо як нове небо і нова земля, котрі Я витворю, завжди будуть перед лицем Моїм, говорить Господь, так буде і насіння ваше, і ймення ваше. 
<p>23 Тоді щонового місяця і щонової суботи буде приходити всіляка плоть перед лице Моє на поклоніння, говорить Господь. 
<p>24 І будуть виходити, і побачать трупи людей, що відступилися від Мене: бо черва їхня не помре, і вогонь їхній не загасне, і будуть вони мерзотою для всілякої плоті. 
