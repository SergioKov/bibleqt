<h2></h2>
<h4>Числа 1 
<p>1 І сказав Господь Мойсеєві в пустелі Сінайській, у скинії зібрання, першого [дня] другого місяця, на другому році по виході їхньому із землі єгипетської, говорячи:
<p>2 Зробіть перепис усієї громади синів Ізраїля за родами їхніми, за родинами їхніми, за числом імен, усіх чоловічої статі – кожну особу. 
<p>3 Від двадцяти літ і вище, усіх придатних для війни в Ізраїля, за військовими відділами їхніми вчиніть перепис їм – ти і Аарон.
<p>4 З вами повинні бути з кожного коліна по одному чоловікові, котрий в роді своєму є головний.
<p>5 І ось ймення мужів, котрі будуть з вами: від Рувима Еліцур, син Шедеура;
<p>6 Від Симеона Шелуміїл, син Цурішаддая; 
<p>7 Від Юди Нахшон, син Аммінадава
<p>8 Від Ісаахара Натанаїл, син Цуара.
<p>9 Від Завулона Елів, син Хелона;
<p>10 Від синів Йосипа: від Єфрема - Елішама, син Аммігуда; від Манасії – Гамалиїл, син Педацура;
<p>11 Від Веніямина Авідан, син Ґід'оніїв; 
<p>12 Від Дана Ахіезер, син Аммішаддая, 
<p>13 Від Асира Паґ'іїл, син Охранів;
<p>14 Від Ґада Ел'ясаф, син Деуїлів,
<p>15 Від Нефталима Ахіра, син Енана.
<p>16 Це – вибрані мужі громади, чільники колін батьків своїх, старшини тисяч Ізраїля.
<p>17 І взяв Мойсей і Аарон мужів цих, котрі названі поіменно,
<p>18 І зібрали вони всю громаду першого [дня] другого місяця. І оголосили родоводи їхні, за родами їхніми, за числом імен, від двадцяти літ і вище, кожну особу,
<p>19 Як звелів Господь Мойсеєві. І вчинив він перепис у пустелі Сінайській. 
<p>20 І було синів Рувима, первістка Ізраїля, за родами їхніми, за племенами їхніми, за родинами їхніми, за числом імен їхніх, усіх осіб, усіх чоловічої статі, від двадцяти літ і вище, усіх придатних для війни,
<p>21 Переписано в коліні Рувимовому сорок шість тисяч п'ятсот.
<p>22 Синів Симеона за родами їхніми, за племенами їхніми, за родинами їхніми, за числом імен, кожну особу, усіх чоловічої статі, від двадцяти літ і вище, усіх придатних для війни,
<p>23 Переписано в коліні Симеоновому п'ятдесят дев'ять тисяч триста.
<p>24 Синів Ґада за родами їхніми, за племенами їхніми, за родинами їхніми, за числом імен, від двадцяти літ і вище, усіх придатних для війни,
<p>25 Переписано в коліні Ґадовому сорок п'ять тисяч шістсот п'ятдесят.
<p>26 Синів Юди за родами їхніми, за племенами їхніми, за родинами їхніми, за числом імен, від двадцяти літ і вище, усіх придатних для війни,
<p>27 Переписано в коліні Юдиному сімдесят чотири тисячі шістсот.
<p>28 Синів Іcсахара за родами їхніми, за племенами їхніми, за родинами їхніми, за числом імен їхніх, від двадцяти літ і вище, усіх придатних для війни,
<p>29 Переписано в коліні Іссахаровому п'ятдесят чотири тисячі чотириста.
<p>30 Синів Завулона за родами їхніми, за племенами їхніми, за родинами їхніми, за числом імен їхніх, від двадцяти і вище, усіх придатних для війни,
<p>31 Переписано в коліні Завулоновому п'ятдесят сім тисяч чотириста.
<p>32 Синів Йосипа, синів Єфрема за родами їхніми, за племенами їхніми, за родинами їхніми, за числом імен, від двадцяти літ і вище, усіх придатних для війни,
<p>33 Переписано в коліні Єфремовому сорок тисяч п'ятсот.
<p>34 Синів Манасії за родами їхніми, за племенами їхніми, за родинами їхніми, за числом імен їхніх, від двадцяти літ і вище, усіх придатних для війни,
<p>35 Переписано в коліні Манасіїному тридцять дві тисячі двісті.
<p>36 Синів Веніямина за родами їхніми, за племенами їхніми, за родинами їхніми, за числом імен їхніх, від двадцяти літ і вище, усіх придатних для війни,
<p>37 Переписано в коліні Веніяминовому тридцять п'ять тисяч чотириста.
<p>38 Синів Дана за родами їхніми, за племенами їхніми, за родинами їхніми, за числом імен їхніх, від двадцяти літ і вище, усіх придатних для війни,
<p>39 Переписано в коліні Дановому шістдесят дві тисячі сімсот.
<p>40 Синів Асира за родами їхніми, за племенами їхніми, за родинами їхніми, за числом імен їхніх, від двадцяти літ і вище, усіх придатних для війни,
<p>41 Переписано в коліні Асировому сорок одна тисяча п'ятсот.
<p>42 Синів Нефталима за родами їхніми, за племенами їхніми, за родинами їхніми, за числом імен їхніх, від двадцяти літ і вище, усіх придатних для війни,
<p>43 Переписано в коліні Нефталимовому п'ятдесят три тисячі чотириста.
<p>44 Ось ті, хто увійшов до перепису, котрий учинив Мойсей та Аарон і князі Ізраїля – дванадцять чоловіків – по одному чоловікові від кожного коліна.
<p>45 І було всіх, котрі увійшли до перепису, за родинами їхніми, від двадцяти літ і вище, усіх придатних для війни,
<p>46 І було всіх, котрі увійшли до перепису, – шістсот три тисячі п'ятсот п'ятдесят. 
<p>47 А левити за поколіннями батьків їхніх не були переписані поміж ними.
<p>48 І сказав Господь Мойсеєві, говорячи:
<p>49 Тільки коліна Левієвого не занось до перепису, і не переписуй їх разом із синами Ізраїля.
<p>50 Але доручи левитам скинію Одкровення і всі посудини її, і всі речі, що при ній; нехай вони носять скинію і всі посудини її, і служать при ній, і довкола скинії нехай ставлять шатра свої.
<p>51 І коли треба переносити скинію, нехай підіймають її левити; і коли треба зупинитися скинії, нехай ставлять її левити, а якщо підступить хтось сторонній, скараний буде на смерть. 
<p>52 Сини Ізраїля мусять ставати кожний у стані своїм і кожний при своєму прапорі, за військовими відділами своїми.
<p>53 А левити мусять ставити шатра довкола скинії Одкровення, щоб не було гніву на громаду синів Ізраїля; і будуть левити стояти на сторожі біля скинії Одкровення.
<p>54 І вчинили сини Ізраїля, як звелів Господь Мойсеєві, так вони і вчинили. 
<h4>Числа 2 
<p>1 І сказав Господь Мойсеєві і Ааронові, говорячи:
<p>2 Сини Ізраїля мусять кожний ставити шатра свої при прапорі своєму, за ознаками родин своїх; перед скинією зібрання довкола повинні ставити шатра свої.
<p>3 З переднього боку на схід ставлять шатра: прапор стану Юдиного з військовими відділами їхніми, і старшиною синів Юди буде Нахшон, син Аммінадава, 
<p>4 І військо його, яке увійшло до перепису, сімдесят чотири тисячі шістсот.
<p>5 Після нього ставить шатра коліно Іссахарове, і старшиною синів Іссахара буде Натанаїл, син Цуара, 
<p>6 І військо його, яке увійшло до перепису його, п'ятдесят чотири тисячі чотириста.
<p>7 [Далі ставить шатра] коліно Завулонове, і старшиною синів Завулона буде Еліяв, син Хелона,
<p>8 І військо його, яке увійшло до перепису, п'ятдесят сім тисяч чотириста.
<p>9 Усіх, які увійшли до перепису у стані Юди, сто вісімдесят шість тисяч чотириста, за полками їхніми, першими вони мають рушати.
<p>10 Прапор стану Рувимового на південь, за військовими відділами їхніми, і старшиною синів Рувимових буде Еліцур, син Шедеура.
<p>11 І військо його, яке увійшло до перепису його, сорок шість тисяч п'ятсот.
<p>12 Біля нього має поставити шатра коліно Симеонове, і старшиною синів Симеона буде Шелуміїл, син Цурішаддая, 
<p>13 І військо його, яке увійшло до перепису його, п'ятдесят дев'ять тисяч триста.
<p>14 Потім коліно Ґада, і старшиною синів Ґада буде Ел'ясаф, син Реуїла, 
<p>15 І військо його, яке увійшло до перепису його, сорок п'ять тисяч шістсот п'ятдесят.
<p>16 Усіх, що увійшли до перепису зі стану Рувима сто п'ятдесят одна тисяча чотириста п'ятдесят, за полками їхніми; другими повинні вони вирушати.
<p>17 Коли піде скинія зібрання, стан левитів буде в середині табору. Як стоять, так мають і йти, кожний на своєму місці при прапорах своїх. 
<p>18 Прапор стану Єфремового за військовими відділами їхніми на захід, і старшиною синів Єфрема буде Елішама, син Аммігуда,
<p>19 І військо його, яке увійшло до перепису його, сорок тисяч п'ятсот.
<p>20 Біля нього коліно Манасіїне, і старшиною синів Манасії буде Гамаліїл, син Педацура, 
<p>21 І військо його, яке увійшло до перепису його, тридцять дві тисячі двісті.
<p>22 Потім коліно Веніямина, і старшиною синів Веніямина буде Авідан, син Ґід'онія. 
<p>23 І військо його, яке увійшло до перепису його, тридцять п'ять тисяч чотириста.
<p>24 Усіх, які увійшли до перепису зі стану Єфрема сто вісім тисяч сто, за військовими відділами їхніми; третіми вони мають вирушати.
<p>25 Прапор стану Данового на півночі, за ополченнями їхніми, і старшиною синів Дана буде Ахіезер, син Аммішаддая.
<p>26 І військо його, яке увійшло до перепису його, шістдесят дві тисячі сімсот.
<p>27 Біля нього ставить шатра коліно Асирове, і старшиною синів Асира буде Паґ'іїл, син Охранів,
<p>28 І військо його, яке увійшло до перепису його, – сорок одна тисяча п'ятсот.
<p>29 Далі коліно Нефталима, і старшиною синів Нефталима буде Ахіра, син Енана,
<p>30 І військо його, яке увійшло до перепису його, – п'ятдесят три тисячі чотириста.
<p>31 Усіх, які увійшли до перепису зі стану Дана, – сто п'ятдесят сім тисяч шістсот: вони мають рушати останніми при прапорах своїх.
<p>32 Ось ті, що увійшли до перепису, сини Ізраїля за родинами їхніми. Усіх, які увійшли до перепису в станах, за полками їхніми, шістсот три тисячі п'ятсот п'ятдесят.
<p>33 А левити не увійшли до перепису разом із синами Ізраїля, як звелів Господь Мойсеєві. 
<p>34 І вчинили сини Ізраїля так, як заповідав Господь Мойсеєві: ставали станами при прапорах своїх, і отак рухалися кожний за плем'ям своїм, за родинами їхніми.
<h4>Числа 3 
<p>1 Ось родовід Аарона і Мойсея, коли говорив Господь Мойсеєві на горі Сінай;
<p>2 І ось ймення синів Аарона: первісток Надав, Авігу, Елеазар, і Ітамар. 
<p>3 Це ймення синів Аарона, священиків, помазаних, котрих він освятив, щоб священнодіяли.
<p>4 Але Надав та Авігу померли перед лицем Господа, коли вони принесли чужий вогонь перед лицем Господа в пустелі Сінайській, а дітей у них не було; і були священиками Елеазар та Ітамар при Аароні, батькові своєму. 
<p>5 І сказав Господь Мойсеєві, говорячи:
<p>6 Приведи коліно Левієве, і постав його перед Аароном священиком, щоб вони служили йому.
<p>7 І нехай вони будуть на сторожі за нього, і на сторожі за всю громаду при скинії зібрання, аби провадити служіння при скинії.
<p>8 І нехай зберігають усі речі скинії зібрання, і будуть на сторожі за синів Ізраїля, аби провадити служіння при скинії. 
<p>9 Віддай левитів Ааронові і синам його [у розпорядження] ; нехай будуть вони віддані йому із синів Ізраїля. 
<p>10 І Ааронові, і синам його доручи, щоб вони берегли священицьку посаду свою, а якщо приступить хтось сторонній, то скараний буде на смерть. 
<p>11 І сказав Господь Мойсеєві, говорячи:
<p>12 Ось, Я узяв левитів із синів Ізраїля замість усіх первістків, народжуваних із синів Ізраїля. Левити мусять бути Моїми.
<p>13 Бо всі первістки – Мої; того дня, коли уразив Я всіх первістків на землі єгипетській, освятив Я Собі усіх первістків Ізраїля від чоловіка до скотини, вони мають бути Моїми. Я Господь. 
<p>14 І сказав Господь Мойсеєві в пустелі Сінайській, говорячи:
<p>15 Перелічи синів Левієвих за родинами їхніми, за родами їхніми, усіх чоловічої статі від одного місяця і вище перелічи.
<p>16 І підрахував їх Мойсей за словом Господнім, як велено.
<p>17 І ось, сини Левієві за йменнями їхніми: Ґершон, Кегат, Мерарі,
<p>18 І ось ймення синів Ґершона за родами їхніми: Лівні і Шім'ї.
<p>19 І сини Кегата за родами їхніми: Амрам і Їцгар, Хеврон і Уззіїл.
<p>20 І сини Мерарі за родами їхніми: Махлі і Муші. Ось роди Левієві за родинами їхніми.
<p>21 Від Ґершона рід Лівні і рід Шім'ї: це роди Ґершонові.
<p>22 Порахованих було всіх чоловічої статі, – від одного місяця і вище, сім тисяч п'ятсот.
<p>23 Роди Ґершонові мають ставати станом позаду скинії на захід.
<p>24 Старшиною покоління синів Ґершонових буде Ел'ясаф син Лаїлів.
<p>25 Охороні синів Ґершонових у скинії зібрання доручається скинія і її покриття, і запона входу до скинії зібрання.
<p>26 І запони двору і запони входу до двору, котрий довкола скинії та жертовника, і мотузки її, з усіма їхніми знаряддями.
<p>27 Від Кегата, рід Амрама та рід Їцгара, і рід Хеврона, і рід Уззіїла: це – роди Кегата.
<p>28 За підрахунками, число чоловічої статі, від одного місяця і вище, вісім тисяч шістсот, котрі охороняли святиню.
<p>29 Роди синів Кегатових мусять ставити стан свій на південному боці скинії.
<p>30 А старшиною покоління родів Кегатових буде Еліцафан, син Уззіїла. 
<p>31 Під охороною у них Ковчег, стіл, світильник, жертовники, священний посуд, котрий використовується при служінні, і запона з усіма знаряддями її. 
<p>32 Старшим над старшинами левитів буде Елеазар, син Аарона священика; під його наглядом ті, котрим довірили охорону святині.
<p>33 Від Мерарі рід Махлі і рід Муші: це роди Мерарієві.
<p>34 За підрахунками число чоловічої статі, від одного місяця і вище – шість тисяч двісті.
<p>35 Старшиною покоління родів Мерарі був Цуріїл, син Авіхаїла; вони мусять ставити шатра свої на північному боці скинії.
<p>36 Охороні синів Мерарі доручаються бруси скинії та жердини, і стовпи її, і підніжжя її, і всі речі її, з усім начинням її.
<p>37 І стовпи подвір'я зусібіч, і підніжжя їхні, і паколи їхні, і мотузки їхні.
<p>38 А попереду скинії, на схід перед скинією зібрання, повинні ставити шатра Мойсей та Аарон і сини його, котрим доручено охорону святині за синів Ізраїля; а якщо підступить хтось сторонній, то скараний буде на смерть.
<p>39 Усіх порахованих левитів, котрих порахував Мойсей та Аарон за велінням Господнім, за родами їхніми, усіх чоловічої статі, від одного місяця і вище, двадцять дві тисячі.
<p>40 І сказав Господь Мойсеєві: полічи всіх первістків чоловічої статі із синів Ізраїля, від одного місяця і вище, і перелічи їх кожного на ім'я.
<p>41 І візьми левитів для Мене, Я Господь, – замість усіх первістків із синів Ізраїля, а скотину левитів замість усієї першовродженої скотини синів Ізраїля.
<p>42 І порахував Мойсей, як звелів йому Господь, усіх первістків із синів Ізраїля.
<p>43 І було всіх первістків чоловічої статі, за числом імен, від одного місяця і вище, двадцять дві тисячі двісті сімдесят три.
<p>44 І сказав Господь Мойсеєві, говорячи:
<p>45 Візьми левитів замість усіх первістків із синів Ізраїля, і скотину левитів замість скотини їхньої, нехай левити будуть Моїми. Я Господь.
<p>46 А у викуп двохсот сімдесяти трьох, котрі зайві супроти [числа] левитів, із первістків Ізраїльських
<p>47 Візьми по п'ять шеклів за чоловіка, за шеклем священним візьми, двадцять гер у шеклі,
<p>48 І віддай срібло це Ааронові і синам його, на викуп за зайвих щодо [числа] їхнього.
<p>49 І узяв Мойсей срібло викупу за зайвих щодо [числа] замінених левитами.
<p>50 Від первістків Ізраїля узяв срібла тисячу триста шістдесят п'ять [шеклів], за шеклем священним.
<p>51 І віддав Мойсей срібло викупу Ааронові і синам його за словом Господнім, як заповідав Господь Мойсеєві.
<h4>Числа 4 
<p>1 І сказав Господь Мойсеєві та Ааронові, говорячи:
<p>2 Перелічи синів Кегатових із синів Левія за родами їхніми, за родинами їхніми,
<p>3 Від тридцяти літ і вище до п'ятдесяти літ, усіх придатних до служіння, щоб провадити роботу у скинії зібрання. 
<p>4 Ось служіння синів Кегатових у скинії зібрання: [носити] Святе Святих.
<p>5 Коли станові необхідно рушати в дорогу, Аарон і сини його увійдуть і знімуть запону, котра запинає, і покриють нею Ковчег Одкровення. 
<p>6 І покладуть на неї покриття із шкіри тахашів, і згори накинуть покривало з голубої [вовни], і вкладуть жердини його. 
<p>7 І стіл показних хлібів покриють блакитною шатою з вовни, і поставлять там тарілі, миски, чаші і кухлі поливні, і хліб [його] повсякчасний має бути на ньому. 
<p>8 І покладуть на них шати багряні, і покриють їх покривалом із шкіри тахашів, і вкладуть жердини його.
<p>9 І візьмуть шати з голубої вовни, і покриють світильника і лампади його, і щипці його, і лопатки його, і всю посудину для єлею, котрі використовуються при ньому,
<p>10 І покриють його і все знаряддя його покривалом із шкіри тахашів, і покладуть на ноші.
<p>11 І на золотий жертовник покладуть шати із голубої [вовни], і покриють його покривалом із шкіри тахашів, і вкладуть жердини його.
<p>12 І візьмуть усі речі службові, котрі використовують для служіння у святині, і покладуть у шати з голубої [вовни], і покриють їх покривалом із шкіри тахашів, і покладуть на ноші.
<p>13 І очистять жертовника від попелу, і накриють його шатами пурпуровими.
<p>14 І покладуть на нього всі посудини його, котрі користають для служіння при ньому, – вугільниці, виделки, лопатки і чаші, усі посудини жертовника, і покриють його покривалом із шкіри тахашів, і вкладуть жердини його. 
<p>15 Коли вирушатимуть зі стану, Аарон і сини його покриють всю святиню і всі речі святині, тоді сини Кегата підійдуть, щоб нести: але не повинні вони торкатися святині, щоб не вмерти. Оці частини скинії зібрання мусять носити сини Кегатові. 
<p>16 Елеазарові, синові Аарона священика, доручається єлей для світильника і духмяне кадіння, і повсякчасне хлібне приношення, і єлей помазання, – доручається вся скинія і все, що в ній, святиня і знаряддя її. 
<p>17 І сказав Господь Мойсеєві та Ааронові, говорячи:
<p>18 Не вигубіть коліна племен Кегатових із середовища Левитів.
<p>19 Але ось, що зробите їм, щоб вони були живі і не вмерли, коли приступають до Святого Святих: Аарон і сини його нехай прийдуть і поставлять їх кожного в служінні його і біля ноші його.
<p>20 Але самі вони не повинні підходити, оглядати святиню, коли покривають її, щоб не вмерти.
<p>21 І сказав Господь Мойсеєві, говорячи:
<p>22 Перелічи і синів Ґершона за родинами їхніми, за родами їхніми.
<p>23 Від тридцяти літ і вище до п'ятдесяти літ, перелічи їх усіх, придатних до служби, щоб служити в скинії зібрання.
<p>24 Ось робота родин Ґершонових, при їхньому служінні і перенесенні важкого. 
<p>25 Вони мусять носити покривала скинії і скинію зібрання, і покривало її, і покривало із шкіри тахашів, котре на ній згори, і запону входу до скинії зібрання.
<p>26 І запони подвір'я, і запону входу на подвір'я, що довкола скинії та жертовника, і мотузки їхні, і всі речі, які належать до них; і все, що буде зроблене при них, – вони мають робити.
<p>27 На наказ Аарона і синів його мають здійснюватися всі служіння (роботи) синів Ґершонових при всілякому ношенні вантажів і всілякій роботі їхній, і доручіть їхньому зберіганню все, що вони носять.
<p>28 Ось служба родів синів Ґершонових у скинії зібрання, і ось що доручається їхньому зберіганню під наглядом Ітамара, сина Аарона – священика. 
<p>29 Синів Мерарієвих за родами їхніми, за родинами їхніми перелічи.
<p>30 Від тридцяти літ і вище до п'ятдесяти літ, перелічи всіх придатних для служби, аби провадили вони служіння при скинії зібрання.
<p>31 Ось що мусять вони носити на службі їхній при скинії зібрання: бруси скинії і жердини її, і стовпи її, і підніжжя її. 
<p>32 І стовпи подвір'я з усіх боків і підніжжя їхні, і паколи їхні, і мотузки їхні, і всі речі при них, і всі знаряддя їхні, і перелічіть кожну річ зокрема, котрі вони мусять носити.
<p>33 Ось роботи родів синів Мерарієвих, по службі їхній при скинії зібрання, під наглядом Ітамара, сина Аарона, священика. 
<p>34 І порахували Мойсей та Аарон і князі громади синів Кегатових за родами їхніми, і за родинами їхніми.
<p>35 Від тридцяти літ і вище до п'ятдесяти літ, усіх придатних для служби, для робіт у скинії зібрання.
<p>36 І було пораховано, за родами їхніми, дві тисячі сімсот п'ятдесят.
<p>37 Це – пораховані з родів Кегатових, усі, що служили при скинії зібрання, котрих порахував Мойсей та Аарон на веління Господнє, [дане] через Мойсея.
<p>38 І пораховані сини Ґершона за родами їхніми і за родинами їхніми,
<p>39 Від тридцяти літ і вище до п'ятдесяти літ, усі, придатні для служби, для робіт у скинії зібрання.
<p>40 І було нараховано за родами їхніми, за родинами їхніми, дві тисячі шістсот тридцять.
<p>41 Це пораховані із родів синів Ґершона, всі, хто служив при скинії зібрання, котрих порахували Мойсей та Аарон, на веління Господнє.
<p>42 І пораховані роди синів Мерарієвих за родами їхніми, за родинами їхніми.
<p>43 Від тридцяти літ і вище до п'ятдесяти літ, усі придатні для служби, для робіт при скинії зібрання.
<p>44 І було пораховано за родами їхніми, три тисячі двісті.
<p>45 Це – пораховані із родів синів Мерарієвих, котрих порахував Мойсей та Аарон на веління Господнє, [дане] через Мойсея.
<p>46 І пораховані усі Левити, котрих порахував Мойсей та Аарон і князі Ізраїля за родами їхніми і за родинами їхніми,
<p>47 Від тридцяти літ і вище до п'ятдесяти літ, усі придатні [для служби], для робіт і ношення в скинії зібрання.
<p>48 І було нараховано їх вісім тисяч п'ятсот вісімдесят.
<p>49 На веління Господнє через Мойсея призначені вони кожний до своєї роботи і ношення, і пораховані, як звелів Господь Мойсеєві.
<h4>Числа 5 
<p>1 І сказав Господь Мойсеєві, говорячи:
<p>2 Накажи синам Ізраїля вислати зі стану усіх прокажених, і всіх, що мають течу, і всіх, хто опоганився від мертвого. 
<p>3 І чоловіків і жінок повисилайте, за стан спровадьте їх, щоб не опоганювали вони шатрів своїх, серед котрих Я живу. 
<p>4 І вчинили так сини Ізраїля, і вивели їх геть зі стану; як говорив Господь Мойсеєві, так і вчинили сини Ізраїля.
<p>5 І сказав Господь Мойсеєві, говорячи:
<p>6 Скажи синам Ізраїля: Якщо чоловік чи жінка вчинить якийсь гріх супроти людини, і через це вчинить злочин супроти Господа, і завинить душа та, 
<p>7 То нехай визнають свій гріх, котрий вони учинили, і повернуть уповні те, в чому завинили, і додадуть до того п'яту частину, і віддадуть тому, супроти кого згрішили. 
<p>8 Якщо ж у нього немає спадкоємця, котрому належало б повернути за провину, то присвятіть це Господові, нехай це буде священикові, понад барана очищення, котрим він очистить його.
<p>9 І всіляке підношення із усіх святинь синів Ізраїля, котре вони приносять до священика, йому належить. 
<p>10 І присвячене кимось йому належить. Усе, що дасть хтось священикові, йому належить.
<p>11 І сказав Господь Мойсеєві, говорячи:
<p>12 Оголоси синам Ізраїля і скажи їм: Якщо зрадить когось дружина і порушить вірність йому,
<p>13 І зляжеться хтось із нею і викине сім'я, і це буде приховане від очей чоловіка її, і вона опоганиться таємно, і не буде на неї свідка, і не буде викрита,
<p>14 І захопить його дух ревниць, і буде ревнувати дружину свою, коли вона опоганена, або захопить його дух ревниць, і він буде ревнувати дружину свою, коли вона не опоганена;
<p>15 Нехай приведе чоловік дружину свою до священика, і принесе за неї пожертву десяту частину ефи ячного борошна; але не виллє на нього єлею, і не покладе ладану, тому що це приношення ревниць, приношення спогаду, яке нагадує про беззаконня. 
<p>16 А священик нехай приведе і поставить її перед Господом,
<p>17 І візьме священик святої води в глиняну посудину, і візьме священик землі з долівки скинії і покладе у воду; 
<p>18 І поставить священик дружину перед Господом, і відкриє голову жінки, і дасть їй до рук приношення спогаду, – це приношення ревниць; а в руці священика буде гірка вода, яка наводить прокляття. 
<p>19 І закляне її священик, і скаже дружині: Якщо ніхто не переспав з тобою, і ти не опоганилася і не зрадила свого чоловіка, то неушкоджена будеш від цієї гіркої води, що наводить прокляття.
<p>20 Та коли ти зрадила чоловікові твоєму і опоганилася, і якщо переспав хтось із тобою, окрім чоловіка твого;
<p>21 Тоді священик нехай закляне дружину клятьбою прокляття, і скаже священик дружині: нехай же віддасть тебе Господь прокляттю і прокляттю в народі твоєму, і нехай зробить Господь лоно твоє опущеним і черево твоє напухлим.
<p>22 І нехай пройде вода оця, що наводить прокляття, у нутрощі твої, щоб спух живіт [твій] і опустилося лоно [твоє]. І скаже дружина: Амінь, амінь. 
<p>23 І напише священик ті прокляття на сувої, і змиє їх у гірку воду.
<p>24 І дасть дружині випити гірку воду, що наводить прокляття, і увійде в неї вода, що наводить прокляття, на шкоду їй.
<p>25 І візьме священик із рук дружини хлібне приношення ревниць, і піднесе це приношення перед Господом, і віднесе його до жертовника.
<p>26 І візьме священик жменю із хлібного приношення частину на пам'ять, і спалить на жертовнику, а потім дасть дружині випити води.
<p>27 І коли напоїть її водою, тоді, якщо вона нечиста і вчинила злочин супроти чоловіка свого, гірка вода, що наводить прокляття, увійде в неї, на шкоду їй, і спухне черево її, і опуститься лоно її, і буде ця дружина проклятою в народі своєму.
<p>28 А якщо дружина не опоганилася і була чистою, то залишиться неушкодженою і буде здатна народжувати дітей.
<p>29 Ось закон про ревнощі. Коли дружина зрадить чоловікові своєму і опоганиться,
<p>30 Або, коли чоловіка захопить дух ревниць і він буде ревнувати дружину свою: тоді нехай він поставить дружину перед Господом, і вчинить з нею священик усе за цим законом.
<p>31 І буде чоловік чистий від гріха, а дружина понесе на собі гріх свій.
<h4>Числа 6 
<p>1 І сказав Господь Мойсеєві, говорячи:
<p>2 Оголоси синам Ізраїля і скажи їм: Якщо чоловік або жінка дадуть обітницю назорея, аби посвятити себе в назореї Господові,
<p>3 То він має утриматися від вина і міцного напою, і не повинен уживати оцту з вина, ні оцту з напою, і нічого, приготовленого з винограду не повинен пити, не повинен їсти ні стиглих, ні сушених виноградних ягід. 
<p>4 У всі дні назорейства свого не повинен він їсти нічого, що робиться з винограду, від зерен до лушпиння.
<p>5 У всі дні обітниці назорейства його бритва не має торкатися голови його. До закінчення днів, на котрі він посвятив себе в назореї Господові, він святий. Він мусить вирощувати волосся на голові своїй.
<p>6 У всі дні, на котрі він присвятив себе в назореї Господові, не повинен він підходити до мертвого тіла.
<p>7 [Доторком] до батька свого, і до матері своєї, і до брата свого, і до сестри своєї не повинен він опоганюватися, коли вони помруть; тому що посвята Богові його на голові його. 
<p>8 У всі дні назорейства свого святий він для Господа.
<p>9 А якщо помре хтось при ньому раптово, і він опоганить тим голову назорейства свого, то він мусить обстригти голову свою в день очищення його, – сьомого дня мусить обстригти її.
<p>10 І восьмого дня мусить принести двох горлиць чи двох молодих голубів, до священика, до входу в скинію зібрання. 
<p>11 Священик одну [із птахів] принесе у пожертву за гріх, а другу для приношення всеспалення, і очистить його від опоганення мертвим тілом, і освятить його голову того ж дня.
<p>12 І повинен він знову почати посвячені Господові дні назорейства свого і принести однорічне ягня для пожертви за провину; а попередні дні його даремні, тому що назорейство його опоганене.
<p>13 І ось закон про назорея, коли виповнюються дні назорейства його: треба привести його до входу у скинію зібрання.
<p>14 І він принесе на пожертву Господові одне однолітнє ягня без вади для приношення всеспалення, і одну однолітню вівцю без вади на пожертву за гріх, і одного барана без вади для пожертви мирної.
<p>15 І корзину опрісноків з пшеничного борошна, хлібів, спечених з єлеєм, і прісних коржів, помазаних єлеєм, і при них хлібне приношення і поливне приношення.
<p>16 І принесе священик [його] перед Господом, і принесе пожертву його за гріх і всеспалення його.
<p>17 Барана принесе для пожертви мирної Господові з корзиною опрісноків, також звершить священик хлібне приношення його і поливне приношення його.
<p>18 І обстриже назорей біля входу до скинії зібрання голову назорейства свого, і візьме волосся голови назорейства свого, і покладе на вогонь, котрий під мирною пожертвою. 
<p>19 І візьме священик зварену лопатку барана і одного прісного пирога із корзини і одного прісного коржа, і покладе на руки назорею, після того, як обстриже він голову назорейства свого.
<p>20 І піднесе це священик, коливаючи перед Господом: це – святиня для священика, понад грудинку коливну й понад лопатку підношення. Після цього назорей може пити вино. 
<p>21 Ось закон про назорея, котрий дав обітницю, і пожертва його Господові за назорейство своє, окрім того, що дозволить йому достаток його; за обітницею своєю, яку він дасть, так і мусить він зробити, понад узаконення про назорейство його.
<p>22 І сказав Господь Мойсеєві, говорячи:
<p>23 Скажи Ааронові і синам його: так благословляйте синів Ізраїля, кажучи їм: 
<p>24 Нехай благословить тебе Господь і збереже тебе! 
<p>25 Нехай засяє на тебе Господь лицем Своїм і помилує тебе! 
<p>26 Нехай наверне Господь обличчя Своє на тебе і дасть тобі мир! 
<p>27 Отак будуть кликати ймення Моє на синів Ізраїля, і Я благословлю їх.
<h4>Числа 7 
<p>1 Коли Мойсей повністю спорудив скинію, і помазав її та освятив її та всі знаряддя її, і жертовника і всі знаряддя його, і помазав їх та освятив їх: 
<p>2 Тоді прийшли князі ізраїльські, голови родин їхніх, які були князями колін, що відали переписом.
<p>3 І принесли приношення свої перед Господом, шість критих возів і дванадцять волів, по одному возі від двох князів, і по одному волові од кожного, і поставили все це перед скинією.
<p>4 І сказав Господь Мойсеєві, говорячи:
<p>5 Візьми від них; це буде для виконання роботи при скинії зібрання; і віддай це левитам, кожному, згідно з його служінням.
<p>6 І взяв Мойсей вози і волів, і віддав їх левитам.
<p>7 Два вози і чотирьох волів віддав синам Ґершоновим, згідно зі службою їхньою.
<p>8 І чотири вози і вісім биків віддав синам Мерарієвим, згідно зі службою їхньою, під наглядом Ітамара, сина Ааронового, священика.
<p>9 А синам Кегатовим не дав, тому що служба їхня в святині була – [носити її] на плечах своїх.
<p>10 І принесли князі пожертви освячення жертовника в день, коли він помазаний, і поставили князі приношення своє перед жертовником.
<p>11 І сказав Господь Мойсеєві: по одному князеві на день нехай приносять приношення своє для освячення жертовника.
<p>12 Першого дня приніс приношення своє Нахшон, син Аммінадавів, від коліна Юдиного. 
<p>13 Приношення його було: одна срібна таріль, вагою сто тридцять [шеклів], одна срібна чаша на сімдесят [шеклів], за шеклем священним, обидві наповнені пшеничним борошном, змішаним з єлеєм, для приношення хлібного.
<p>14 Одна золота кадильниця на десять [шеклів], повна ладану.
<p>15 Одне теля, одного барана, одне однорічне ягня для приношення усеспалення.
<p>16 Одного козла для приношення за гріх,
<p>17 І для пожертви мирних приношень двох биків, п'ять баранів, п'ять козлів, п'ять ягнят однорічних – оце приношення Нахшона, сина Аммінадавого.
<p>18 Другого дня приніс Натанаїл, син Цуарів, князь [коліна] Іссахарового.
<p>19 Він приніс від себе приношення: одну срібну таріль, вагою сто тридцять [шеклів], одну срібну чашу на сімдесят [шеклів], за шеклем священним, обидві повні пшеничного борошна, змішаного з єлеєм, для приношення хлібного.
<p>20 Одну золоту кадильницю на десять [шеклів], повну кадіння.
<p>21 Одне теля, одного барана, одне однорічне ягня, для приношення всеспалення.
<p>22 Одного козла для приношення за гріх.
<p>23 І для пожертви мирних приношень двох биків, п`ять баранів, п`ять козлів, п'ять однорічних ягнят – ось приношення Натанаїла, сина Цуарового.
<p>24 Третього дня – князь синів Завулонових Еліяв, син Хелонів.
<p>25 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного.
<p>26 Одна золота кадильниця на десять [шеклів], повна кадіння.
<p>27 Одне теля, одного барана, одне однорічне ягня, – для приношення всеспалення;
<p>28 Одного козла для приношення за гріх;
<p>29 І для пожертви мирних приношень двох биків, п'ять баранів, п'ять козлів, п'ять однорічних ягнят. Ось приношення Еліява, сина Хелонового.
<p>30 Четвертого дня – князь синів Рувимових Еліцур, син Шедеурів.
<p>31 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного.
<p>32 Одна золота кадильниця, повна [ладану] ;
<p>33 Одне теля, одного барана, одне однорічне ягня, для приношення всеспалення.
<p>34 Одного козла для приношення за гріх.
<p>35 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Еліцура, сина Шедеурового.
<p>36 П'ятого дня – князь синів Симеонових Шелуміїл, син Цурішаддаїв.
<p>37 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, по шеклю священному, обидві повні пшеничного борошна, змішаного з єлеєм, для приношення хлібного;
<p>38 Одна золота кадильниця, на десять [шеклів] ; повна кадінням;
<p>39 Одне теля, одного барана, одне однорічне ягня, для приношення всеспалення.
<p>40 Одного козла для приношення за гріх.
<p>41 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Шелуміїла, сина Цурішаддаєвого.
<p>42 Шостого дня – князь синів Ґадових, Ел'ясаф, син Деуїлів. 
<p>43 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного;
<p>44 Одна золота кадильниця, на десять [шеклів], повна кадінням;
<p>45 Одне теля, одного барана, одне однорічне ягня, для приношення всеспалення.
<p>46 Одного козла для приношення за гріх.
<p>47 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Ел'ясафа, сина Деуїлового.
<p>48 Сьомого дня – князь синів Єфремових, Елішама, син Аммігуда.
<p>49 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного;
<p>50 Одна золота кадильниця, на десять [шеклів], повна кадінням;
<p>51 Одне теля, одного барана, одне однорічне ягня, для приношення всеспалення.
<p>52 Одного козла для приношення за гріх.
<p>53 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Елішама, сина Аммігудового.
<p>54 Восьмого дня – князь синів Манасіїних Гамалиїл, син Педацурів.
<p>55 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного;
<p>56 Одна золота кадильниця, на десять [шеклів], повна кадінням;
<p>57 Одне теля, одного барана, одне однорічне ягня, для приношення всеспалення.
<p>58 Одного козла для приношення за гріх.
<p>59 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення, Гамаліїла сина Педацурового.
<p>60 Дев'ятого дня – князь синів Веніяминових Авідан, син Ґід'оніїв.
<p>61 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного;
<p>62 Одна золота кадильниця, на десять [шеклів], повна кадінням;
<p>63 Одне теля, одного барана, одне однорічне ягня, для приношення всеспалення.
<p>64 Одного козла для приношення за гріх.
<p>65 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Авідана, сина Ґід'онієвого.
<p>66 Десятого дня – князь синів Данових Ахіезер, син Аммішаддаїв.
<p>67 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного;
<p>68 Одна золота кадильниця, на десять [шеклів], повна кадінням;
<p>69 Одне теля, одного барана, одне однорічне ягня, для приношення всеспалення.
<p>70 Одного козла для приношення за гріх.
<p>71 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Ахіезера сина Аммішаддаєвого.
<p>72 Одинадцятого дня – князь синів Асирових Паґ'іїл, син Охранів.
<p>73 Приношення його: одна срібна таріль, вагою сто тридцять [шеклів], одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного;
<p>74 Одна золота кадильниця, на десять [шеклів], повна кадінням;
<p>75 Одне теля, одного барана, одне однорічне ягня, для приношення всеспалення.
<p>76 Одного козла для приношення за гріх.
<p>77 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Паґ'іїла, сина Охранового.
<p>78 Дванадцятого дня – князь синів Нефталимових Ахіра, син Енана.
<p>79 Приношення його: одна срібна таріль, вагою сто тридцять шеклів, одна срібна чаша на сімдесят шеклів, за шеклем священним, обидві повні пшеничного борошна, змішаного з єлеєм, для приношення хлібного;
<p>80 Одна золота кадильниця, на десять [шеклів], повна кадінням;
<p>81 Одне теля, одного барана, одне однорічне ягня, для приношення всеспалення.
<p>82 Одного козла для приношення за гріх.
<p>83 І для пожертви мирних приношень двох биків, п'ять баранів, п'ять козлів і п'ять однорічних ягнят. Ось приношення Ахіри сина Енанового.
<p>84 Ось приношення від князів ізраїльських, при освяченні жертовника в день помазання його; дванадцять срібних тарілей, дванадцять срібних чаш, дванадцять золотих кадильниць.
<p>85 По сто тридцять шеклів срібла в кожній тарелі, і по сімдесят у кожній чаші: отож, усього срібла в цих посудинах дві тисячі чотириста [шеклів], за шеклем священним.
<p>86 Золотих кадильниць, повних кадінням, дванадцять, у кожній кадильниці по десять [шеклів], за шеклем священним: всього золота в кадильницях сто двадцять [шеклів].
<p>87 Для усеспалення всього дванадцять телят із худоби великої, дванадцять баранів, дванадцять однорічних ягнят і при них хлібне приношення, і для приношення за гріх дванадцять козлів.
<p>88 І для пожертви мирних приношень всього із великої худоби двадцять чотири теляти, шістдесят баранів, шістдесят козлів, шістдесят однорічних ягнят. Ось приношення при освяченні жертовника після помазання його.
<p>89 Коли Мойсей заходив до скинії зібрання, щоб розмовляти з Господом, чув голос, який говорив йому з віка, котре над Ковчегом між двома херувимами, і він говорив йому. 
<h4>Числа 8 
<p>1 І сказав Господь Мойсеєві, говорячи:
<p>2 Оголоси Ааронові і скажи йому: Коли ти будеш запалювати лампади, то на передньому боці світильника мають горіти сім лампад. 
<p>3 Аарон так і вчинив: на передньому боці світильника запалив лампаду його, як звелів Господь Мойсеєві.
<p>4 Аж ось опорядження світильника: карбований він із золота, від стеблини його і до квітів карбований, за образом, котрого показав Господь Мойсеєві, він виготовив світильника. 
<p>5 І сказав Господь Мойсеєві, говорячи:
<p>6 Візьми левитів з-поміж синів Ізраїля, і очисти їх, 
<p>7 А щоб очистити їх, вчини з ними так: покропи на них водою, яка очищає, і нехай вони поголять бритвою все тіло своє і виперуть одежу свою, і будуть чисті.
<p>8 І нехай візьмуть теля і хлібне приношення до нього, пшеничного борошна, змішаного з єлеєм, і друге теля візьми для приношення за гріх.
<p>9 І приведи левитів перед скинію зібрання, і збери всю громаду синів Ізраїля. 
<p>10 І приведи левитів їхніх перед Господа, і нехай покладуть сини Ізраїля руки свої на левитів.
<p>11 І нехай Аарон звершить над левитами посвячення їх перед Господом від синів Ізраїля, щоб провадили вони служіння Господові.
<p>12 А левити нехай покладуть руки свої на голови телят, і принеси одного на пожертву за гріх, а другого для приношення усеспалення Господові, для очищення левитів.
<p>13 І постав левитів перед Аароном і перед синами його, і зверши над ними посвячення їх Господові.
<p>14 І в такий спосіб відділи левитів од синів Ізраїля, щоб левити були Моїми. 
<p>15 Після цього увійдуть левити служити в скинії зібрання, коли ти очистиш їх і звершиш над ними посвячення їх. Тому що вони віддані Мені із синів Ізраїльських.
<p>16 Замість усіх первістків із синів Ізраїля, що відкривають лоно кожне, узяв Я їх Собі. 
<p>17 Тому що всі Мої первістки у синів Ізраїля, від чоловіка до скотини. Того дня, коли Я уразив усіх первістків на землі єгипетській, Я освятив їх Собі. 
<p>18 І взяв левитів замість усіх первістків у синів Ізраїля.
<p>19 І віддав левитів Ааронові і синам його з-поміж синів Ізраїля, щоб вони провадили служіння за синів Ізраїля при скинії зібрання і служили охороною для синів Ізраїля, щоб не спостигла синів Ізраїля поразка, якби сини Ізраїля приступили до святині. 
<p>20 І вчинили отак Мойсей і Аарон, і вся громада синів Ізраїля з левитами: як звелів Господь Мойсеєві про левитів, так і вчинили з ними сини Ізраїля.
<p>21 І очистилися левити і випрали одежу свою, і звершив над ними Аарон посвячення їх перед Господом, і очистив їх Аарон, щоб зробити їх чистими.
<p>22 Після цього увійшли левити провадити служіння своє у скинії зібрання перед Аароном і перед синами його. Як звелів Господь Мойсеєві про левитів, так і вчинили вони з ними.
<p>23 І сказав Господь Мойсеєві, говорячи:
<p>24 Ось [закон] про левитів: від двадцяти п'яти років і вище мусять поступати вони на службу для робіт при скинії зібрання.
<p>25 А в п'ятдесят літ повинні припиняти провадження робіт і вже не працювати.
<p>26 Тоді нехай допомагають вони братам своїм утримувати сторожу при скинії зібрання; працювати – нехай не працюють. Так чини з левитами стосовно служіння їхнього.
<h4>Числа 9 
<p>1 І сказав Господь Мойсеєві в пустелі Сінайській, другого року по виході їх з єгипетської землі, першого місяця, кажучи: 
<p>2 Нехай сини Ізраїля звершать Пасху в призначений для неї час.
<p>3 Чотирнадцятого дня цього місяця увечері звершіть її у призначений для неї час, за всіма настановами і за всіма обрядами її звершіть її.
<p>4 І сказав Мойсей синам Ізраїля, щоб звершили Пасху.
<p>5 І звершили вони Пасху першого [місяця], чотирнадцятого дня місяця увечері, в пустелі Сінайській: у всьому, як звелів Господь Мойсеєві, так і вчинили сини Ізраїля. 
<p>6 Були люди, котрі були нечисті від [доторку] до мертвих тіл людських, і не могли звершити Пасхи того дня; і прийшли вони до Мойсея і Аарона того дня, 
<p>7 І сказали йому ті люди: Ми нечисті від [доторку] до мертвих тіл людських; для чого нас позбавляти того, щоб ми принесли приношення Господові у призначений час серед синів Ізраїля?
<p>8 І сказав їм Мойсей: Заждіть, я послухаю, що звелить про вас Господь.
<p>9 І сказав Господь Мойсеєві, говорячи:
<p>10 Скажи синам Ізраїля: Якщо хтось із вас чи з потомків ваших буде нечистий від доторку до мертвого тіла, чи буде в тривалій мандрівці, то він також має звершити Пасху Господню.
<p>11 Чотирнадцятого дня другого місяця увечері нехай такі (люди) звершать її, і з опрісноками, і з гіркими травами нехай їдять її. 
<p>12 І нехай не залишають від неї до ранку, і кісток її не ламають; нехай звершать її за всіма настановами про Пасху. 
<p>13 А хто чистий і не перебував у дорозі, і не звершить Пасхи: винищиться душа та з народу свого; бо він не приніс приношення Господові у свій час; понесе на собі гріх чоловік той.
<p>14 Якщо буде жити у вас захожий, то він також має звершити Пасху Господню: за настановою про Пасху, і за обрядом її він має звершити її. Одна настанова нехай буде у вас і для захожого, і для тубільця. 
<p>15 Того дня, як поставлена була скинія, хмарина покрила скинію зібрання, і з вечора над скинією наче вогонь було видно до самого ранку. 
<p>16 Так було завше: хмарина покривала її [вдень], і видиво вогню вночі. 
<p>17 І коли хмарина підносилася від скинії, тоді сини Ізраїля рушали в путь, і на місці, де зупинялася хмарина, там зупинялися станом сини Ізраїля. 
<p>18 За повелінням Господнім рушали сини Ізраїля в путь, і за повелінням Господнім зупинялися: увесь той час, як хмарина стояла над скинією, і вони стояли.
<p>19 І якщо хмарина тривалий час була над скинією, то й сини Ізраїля дотримувалися цього повеління Господнього, і не рушали.
<p>20 А іноді хмарина не довго була над скинією: вони за велінням Господнім зупинялися і за велінням Господнім рушали в путь.
<p>21 Іноді хмарина стояла [тільки] од вечора до ранку, і вранці підносилася хмарина, тоді й вони рушали; або ж день і ніч стояла хмарина, і коли підносилася, то й вони тоді рушали
<p>22 Або, якщо два дні, або місяць, або ж декілька днів стояла хмарина над скинією, то й сини Ізраїля стояли і не рушали в путь; а коли вона підносилася, тоді рушали.
<p>23 За повелінням Господнім зупинялися, і за повелінням Господнім рушали в путь: дотримувалися настанови Господньої за велінням Господнім, даним через Мойсея.
<h4>Числа 10 
<p>1 І сказав Господь Мойсеєві, говорячи:
<p>2 Зроби собі дві срібні сурми, карбованими зроби їх, щоб вони служили тобі для скликання громади і для звістки про зняття станів.
<p>3 Коли засурмлять ними, збереться до тебе вся громада до входу скинії зібрання.
<p>4 Коли однією сурмою засурмлять, зберуться до тебе князі і тис'яцькі, старшини Ізраїлеві.
<p>5 Коли засурмлять на сполох, піднімуться стани, що отаборилися на сході; 
<p>6 Коли ж удруге засурмлять на сполох, піднімуться стани, що отаборилися на півдні, на сполох нехай сурмлять, рушаючи в путь.
<p>7 А коли треба оголосити зібрання, сурміть, але не на сполох.
<p>8 Сини Ааронові, священики, мусять сурмити сурмами: це буде їм настановою вічною в роди ваші.
<p>9 І коли підете на війну на землі вашій супроти ворога, що наступатиме на вас, сурміть на сполох сурмами; і будете згадані перед Господом, Богом вашим, і порятовані будете від ворогів ваших.
<p>10 І в день радости вашої, і на свята ваші, і в новомісяччя ваші сурміть сурмами вашими при всеспаленнях ваших і при мирних пожертвах ваших; і це буде на спомин про вас перед Богом вашим. Я Господь, Бог ваш.
<p>11 Другого року, другого місяця, двадцятого дня місяця, піднеслася хмарина від скинії одкровення.
<p>12 І рушили сини Ізраїля станами своїми з пустелі Сінайської, і зупинилася хмарина в пустелі Паран. 
<p>13 І піднялися вони вперше, за велінням Господнім, даним через Мойсея.
<p>14 І найперше рушив прапор стану синів Юдиних за своїми військовими відділами, а над військом їхнім – Нахшон, син Аммінадавів.
<p>15 А над військом коліна синів Іссахара – Нафанаїл, син Цуарів.
<p>16 А над військом коліна синів Завулонових Еліяв, син Хелонів.
<p>17 І була розібрана скинія, і рушили сини Ґершонові і сини Мерарієві, які носили скинію. 
<p>18 І піднесений був прапор стану Рувимового за військовими відділами їхніми. А над військом його – Еліцур, син Шедеурів. 
<p>19 А над військом коліна синів Симеонових – Шелуміїл, син Цурішаддаїв. 
<p>20 І над військом коліна синів Ґадових Ел'ясаф, син Деуїлів.
<p>21 Відтак пішли сини Кегатові, які несли святиню; і поставили було скинію ще до приходу їхнього стану.
<p>22 І піднесений був прапор синів Єфремових за військовими відділами їхніми. І над військом їхнім Елішама, син Аммігуда. 
<p>23 А над військом коліна синів Манасіїних Гамаліїл, син Педацура.
<p>24 І над військом коліна синів Веніяминових – Авідан, син Ґідоніїв.
<p>25 І піднятий був прапор стану синів Данових, який був позаду всіх їхніх військових загонів. І над військом їхнім Ахіезер, син Аммішаддаїв. 
<p>26 І над військом коліна синів Асирових Паґ'іїл, син Охранів.
<p>27 І над військом коліна синів Нефталимових Ахіра, син Енана.
<p>28 Ось [порядок] рушення синів Ізраїля за полками їхніми. І рушили вони.
<p>29 І сказав Мойсей Ховаві, синові Реуїловому, мідіянину, родичеві Мойсеєвому: Ми простуємо в те місце, про яке Господь сказав: "Вам віддам його". Йди з нами, ми зробимо тобі добро, бо Господь добре вирік про Ізраїля.
<p>30 Але він сказав йому: Не піду; Я піду на свою землю і на свою батьківщину.
<p>31 А [Мойсей] сказав: Не залишай нас, тому що ти знаєш, як розташовуємося ми станом у пустелі, і ти можеш бути замість очей наших.
<p>32 Якщо підеш із нами, то добро, котре Господь учинить нам, ми вчинимо тобі.
<p>33 І рушили вони від гори Господньої на три дні шляху, і Ковчег заповіту Господнього йшов перед ними три дні шляху, щоб знайти їм місце, де зупинитися. 
<p>34 І хмарина Господня осявала їх удень, коли вони рушали зі стану.
<p>35 Коли піднімався Ковчег у дорогу, Мойсей казав: Повстань, Господе, і нехай розсіються вороги Твої, і побіжать від Тебе ті, що ненавидять Тебе! 
<p>36 А коли зупинявся Ковчег, він казав: Повернися, Господе, до багатьох тисяч Ізраїля! 
<h4>Числа 11 
<p>1 Народ почав голосно нарікати на Господа; і Господь почув, і розпалився гнів Його, і спалахнув у них вогонь Господній, і розпочав нищити край стану.
<p>2 І заволав народ до Мойсея; і помолився Мойсей Господові, і затих вогонь. 
<p>3 І назвали місце те: Тав'ера, тому що загорівся у них вогонь Господній. 
<p>4 Захожі поміж ними почали вередувати, а з ними й сини Ізраїля сиділи і плакали: Хто нагодує нас м'ясом? 
<p>5 Ми пам'ятаємо рибу, котру в Єгипті ми їли даремно, огірки і дині, і зелену, і ріпчасту цибулю й часник.
<p>6 А нині душа наша знемагає; нічого нема, тільки оця манна в очах наших. 
<p>7 А манна була схожа на коріяндрове насіння, на вигляд, мов перли. 
<p>8 Народ ходив і визбирував її, і молов на жорнах чи товк у ступах, і варив у казані, і робив з неї коржі; на смак вона нагадувала коржі з єлеєм.
<p>9 І коли роса спадала на табір вночі, тоді спадала на нього й манна.
<p>10 Мойсей слухав, що народ плаче по родинах своїх, кожне біля входу в шатро своє, і вельми спалахнув гнів Господній, і сумно було Мойсеєві.
<p>11 І сказав Мойсей Господові: Для чого Ти завдаєш болю слузі Твоєму? І чому я не знайшов милости в очах Твоїх, що Ти наклав на мене тягара всього народу цього?
<p>12 Хіба я носив у череві увесь народ оцей, хіба я породив його, що Ти говориш мені: Неси його на лоні своєму (на руках), як нянька несе дитя, на землю, якою Ти присягався батькам його? 
<p>13 Звідки мені [взяти] м'яса, щоб дати всьому народові цьому? Бо вони плачуть переді мною і кажуть: Дай нам м'яса, щоб ми могли їсти.
<p>14 Я один не можу нести народу цього, тому що він заважкий для мене. 
<p>15 Коли Ти отак чиниш зі мною, то [краще] умертви мене, я благаю Тебе, якщо я знайшов милість перед очима Твоїми, щоб мені не бачити нещастя мого. 
<p>16 І сказав Господь Мойсеєві: Збери Мені сімдесят мужів із старшин Ізраїля, котрих ти знаєш, що вони старшини, і наглядачів, і візьми їх до скинії зібрання, щоб вони були там з тобою. 
<p>17 Я зійду, і буду говорити там з тобою, візьму від Духа, який на тобі, і покладу його на них, щоб вони несли з тобою тягар народу, а не один ти носив. 
<p>18 А народові скажи: Очистіться до завтрашнього дня, і будете їсти м'ясо. Оскільки ви плакали вголос перед Господом і казали: "Хто дасть нам м'ясо їсти? Добре нам було в Єгипті", – то й дасть вам Господь м'ясо, і будете їсти.
<p>19 Не один день будете їсти, не два дні, не п'ять, не десять днів і не двадцять днів.
<p>20 Але цілісінький місяць, аж доки не вийде воно з ніздрів і не стане для вас огидним, за те, що ви зневажили Господа, котрий серед вас, і плакали перед Ним, говорячи: "Нащо нам було виходити з Єгипту?" 
<p>21 І сказав Мойсей: Шістсот тисяч піших в народі цьому, що [я] серед нього; а Ти говориш: "Я дам їм м'ясо, і будуть їсти цілий місяць". 
<p>22 Чи заколоти всіх овець і волів, щоб їм стало? Чи вся риба морська збереться, щоб задовольнити їх? 
<p>23 І сказав Господь Мойсеєві: Хіба рука Господня закоротка? Нині ти побачиш, чи справдиться слово Моє до тебе, чи ні . 
<p>24 Мойсей вийшов, переказав народові слова Господні, і зібрав сімдесят мужів із старшин народу, і поставив їх біля скинії.
<p>25 І зійшов Господь у хмарині, і говорив з ним, і, взявши від Духа, котрий на ньому, дав на сімдесят мужів старшин. І коли спочив на них Дух, вони почали пророкувати, не припиняючи.
<p>26 Двоє з мужів залишилися у стані; одному ім'я Елдад, а другому ім'я Медад; і на них спочив Дух, і вони пророкували у стані.
<p>27 І прибіг хлопчак, і повідав Мойсеєві, і сказав: Елдад і Медад пророкують у стані.
<p>28 У відповідь на це Ісус, син Навинів, служитель Мойсея, один із вибраних його, сказав: Пане мій Мойсею! Заборони їм.
<p>29 Але Мойсей сказав йому: Чи ти не ревніший за мене? О, якби всі у народі Господньому були пророками, коли б Господь послав Духа Свого на них!
<p>30 І повернувся Мойсей до стану, він і старшини Ізраїлеві.
<p>31 І знявся вітер од Господа, і приніс від моря перепілок, і накидав їх біля стану, на один день шляху по один бік, і на день шляху по другий бік біля стану, майже на два лікті од поверхні землі.
<p>32 І підвівся народ, і цілий той день, і всю ніч, і увесь наступний день збирали перепілок; і хто мало збирав, той зібрав десять хомерів; і порозкладали їх для себе довкола табору.
<p>33 Те м'ясо було ще між їхніми зубами, його ще не з'їли, а гнів Господній спалахнув на народ, і вразив Господь народ вельми значною виразкою. 
<p>34 І назвали ім'я місцю тому: Ківрот-Гаттаава, тому що там поховали примхливий народ. 
<p>35 Від Ківрот-Гаттаави рушив народ до Гацероту, і залишився в Гацероті. 
<h4>Числа 12 
<p>1 І дорікали Маріям і Аарон Мойсеєві за дружину єфіопку, котру він узяв; бо він узяв [за себе] єфіопку; 
<p>2 І сказали: Чи через одного Мойсея говорив Господь? Чи не казав Він і нам? І почув [це] Господь.
<p>3 А тоді Мойсей був чоловіком найсумирнішим із усіх людей на лиці землі. 
<p>4 І сказав Господь несподівано Мойсеєві та Ааронові і Маріям: Вийдіть ви троє до скинії зібрання. І вийшли всі троє.
<p>5 І зійшов Господь у стовпі хмари, і зупинився біля входу скинії, і покликав Аарона і Маріям, і вийшли вони обидвоє.
<p>6 І Він сказав (Господь): Слухайте зараз слова Мої: Якщо є серед вас пророк Господній, то Я відкриюся йому у видінні, уві сні мовитиму йому. 
<p>7 Але не так із служником Моїм Мойсеєм; він-бо вірний у всьому домові Моєму. 
<p>8 Устами до уст говорю Я з ним, і явно, а не у видіннях, і образ Господа він бачить; як же ви не побоялися дорікати служникові Моєму, Мойсеєві?
<p>9 І запалав гнів Господній на них, і Він відійшов. 
<p>10 І хмарина відійшла од скинії, і ось, Маріям покрилася проказою, мов снігом. Аарон глянув на Маріям, і ось, вона в проказі. 
<p>11 І сказав Аарон Мойсеєві: Пане мій! Не поклади нам за гріх, що ми вчинили легковажно і згрішили.
<p>12 Не допусти, щоб вона була, як мертва [дитина], коли вона виходить із лона матері, зітліла вже на половину тіла. 
<p>13 І заволав Мойсей до Господа, говорячи: Боже, уздоров її зараз!
<p>14 І сказав Господь Мойсеєві: Якби батько її плюнув їй в обличчя, то чи не мусила б вона соромитися сім днів? Отож, нехай буде вона замкнена сім днів поза станом, а відтак знову нехай приймуть її.
<p>15 І пробула Маріям в ув'язнені поза станом сім днів, і народ не рушав у дорогу, аж доки не повернулася Маріям.
<h4>Числа 13 
<p>1 Після цього народ рушив із Гацероту і зупинився в пустелі Паран.
<p>2 І сказав Господь Мойсеєві, говорячи:
<p>3 Пошли від себе людей, щоб вони оглянули землю ханаанську, котру Я даю синам Ізраїля; по одному чоловікові од коліна батьків їхніх пошліть, головних із них.
<p>4 І послав їх Мойсей з пустелі Паран, з веління Господнього, і всі вони мужі старшини у синів Ізраїля. 
<p>5 Ось імена їхні: з коліна Рувимового Шаммуа, син Заккурів;
<p>6 Із коліна Симеонового Шафат, син Хоріїв;
<p>7 Із коліна Юдиного Калев, син Єфунни; 
<p>8 Із коліна Іссахарового – Їґ'ал, син Йосипів.
<p>9 Із коліна Єфремового Осія, син Навинів; 
<p>10 Із коліна Веніяминового Палті, син Рафуїв;
<p>11 Із коліна Завулонового Ґаддіїл, син Содіїв;
<p>12 Із коліна Йосипового від Манасії Ґаддіїл, син Сусіїв;
<p>13 Із коліна Данового Амміїл, син Ґемалліїв;
<p>14 Із коліна Асирового Сетур, син Михаїлів.
<p>15 Із коліна Нефталимового Нахбі, син Вофсіїв.
<p>16 Із коліна Ґадового Ґеуїл, син Махіїв.
<p>17 Ось ймення мужів, котрих послав Мойсей оглянути землю. І назвав Мойсей Осію, сина Навина, Ісусом. 
<p>18 І послав їх Мойсей дослідити землю ханаанську, і сказав їм: Рушайте в ту південну країну і підніміться на гору. 
<p>19 І огляньте землю, яка вона, і народ, що живе на ній, чи сильний він чи слабкий, чи малий він, чи чисельний?
<p>20 I яка та земля, де він живе, добра вона чи ні? I які міста, в котрих він живе, у шатрах він живе чи в укріпленнях?
<p>21 І яка земля, родюча вона чи пісна? Чи є на [ній] дерева, чи нема? Будьте сміливі, і візьміть од плодів землі. А була це пора дозрівання винограду.
<p>22 Вони пішли і видивилися землю від пустелі Цін навіть до Рехова, і прийшли до Хамоту. 
<p>23 І пішли на південь, і дійшли до Хеврону, де жили Ахіман, Шешай і Талмай, діти Енакові: Хеврон, до речі, був споруджений сімома роками передніше Цоану, [міста] єгипетського. 
<p>24 І прийшли до потоку Ешкол, і зрізали там виноградну гілку з одним гроном, і понесли її на жердині удвох: [взяли] також гранатових яблук і плодів смоковниці. 
<p>25 Те місце назвали долиною Ешкол, з причини виноградного грона, котре зрізали там сини Ізраїля.
<p>26 І, вивідавши землю, повернулися вони через сорок днів.
<p>27 І рушили, і прийшли до Мойсея та Аарона, і до всієї громади синів Ізраїля в пустелі Паран, у Кадеш, і принесли їм і всій громаді відповідь, і показали їм плоди землі.
<p>28 І розповіли йому і говорили: Ми ходили на землю, до котрої ти посилав нас; на ній справді тече молоко і мед, і ось плоди її.
<p>29 Але народ, який живе на землі тій, сильний, і міста укріплені, вельми великі; і синів Енакових ми бачили там.
<p>30 Амалик живе на південній частині землі, хеттеї, євусеї і амореї живуть у горах, ханаанеї живуть біля моря і на березі Йордану.
<p>31 Але Калев заспокоював народ перед Мойсеєм, говорячи: Ходімо і оволодіймо нею, тому що ми можемо здолати її.
<p>32 А ті, що ходили з ним, говорили: Не можемо ми йти супроти народу цього, бо він могутніший від нас.
<p>33 І розповсюджували лихі перекази про землю, котру вони оглядали, поміж синами Ізраїля, говорячи: Земля, котрою проходили ми для огляду, є земля, яка пожирає тих, хто живе на ній, і увесь народ, котрого бачили ми посеред неї, люди – великого зросту. 
<p>34 Там бачили ми також велетнів, синів Енакових, від роду велетнів; і ми були в очах наших [перед ними], як сарана, такими ж були ми і в очах їхніх. 
<h4>Числа 14 
<p>1 І здійняла вся громада ґвалт, і плакав народ цілісіньку ту ніч.
<p>2 І ремствували на Мойсея та Аарона всі сини Ізраїля, і вся громада сказала їм: О, якби ми померли на землі єгипетській, або згинули в пустелі цій! 
<p>3 І навіщо Господь веде нас на цю землю, щоб ми впали від меча? Дружини наші і діти наші дістануться як здобич [ворогам]. Чи не краще нам повернутися до Єгипту?
<p>4 І сказали одне одному: оберемо собі князя і повернемося до Єгипту.
<p>5 І впали Мойсей та Аарон на лиця свої перед усім зібранням громади синів Ізраїля. 
<p>6 Й Ісус, син Навинів, і Калев, син Єфуннеїв, що також оглядали землю, розірвали одежу свою,
<p>7 І сказали всій громаді синів Ізраїля: Земля, котрою ми проходили для огляду, вельми й вельми гарна.
<p>8 Якщо Господь милостивий до нас, то введе нас на цю землю, і дасть нам її, – цю землю, по котрій тече молоко і мед. 
<p>9 Лише супроти Господа не повставайте, і не бійтеся народу землі тієї; бо він дістанеться нам для спожитку, захисту в нього не стало; а з нами Господь, не бійтеся їх. 
<p>10 І сказала вся громада: Забити їх камінням! Але слава Господня з'явилася у скинії зібрання всім синам Ізраїля. 
<p>11 І сказав Господь Мойсеєві: Доки буде дратувати Мене народ цей? І доки буде він не вірити Мені при всіх знаменнях, котрі учиняв Я серед нього?
<p>12 Уражу його виразкою і винищу його, а від тебе витворю народ численніший і сильніший від нього. 
<p>13 Але Мойсей сказав Господові: Почують єгиптяни, з-поміж яких Ти силою Своєю вивів цей народ,
<p>14 І скажуть мешканцям землі цієї, котрі чули, що Ти, Господе, знаходишся серед народу цього, і що Ти, Господе, даєш їм бачити Себе лицем до лиця, і хмарина Твоя стоїть над ними, і Ти йдеш перед ними вдень у хмаровому стовпі, а вночі у стовпі вогняному.
<p>15 І якщо Ти винищиш народ цей, як одного чоловіка, то народи, котрі чули славу Твою, скажуть:
<p>16 Господь не зміг ввести народ сей на землю, котру Він із клятвою обіцяв йому, а тому й вигубив його в пустелі. 
<p>17 Отож, нехай же звеличиться сила Господня, як Ти сказав, говорячи:
<p>18 Господь довготерпеливий і багатомилостивий, який прощає беззаконня і злочини, і не залишає без покари, але карає беззаконня батьків у дітях до третього і четвертого покоління.
<p>19 Прости гріха народові цьому з великої милости Твоєї, як ти прощав народові цьому від Єгипту аж сюди. 
<p>20 І сказав Господь [Мойсеєві:] Прощаю за словом твоїм.
<p>21 Та живий Я, і славою Господньою виповнена уся земля . 
<p>22 Усі, котрі бачили славу Мою і знамення Мої, учинені Мною в Єгипті і в пустелі, і спокушали Мене уже десять разів, і не дослухалися голосу Мого,
<p>23 Не побачать землі, котру Я, присягаючись, обіцяв батькам їхнім; всі, хто дратував Мене, не побачать її.
<p>24 Але слугу Мого Калева, за те, що в ньому був інший дух, і він неухильно прямував за Мною, введу на землю, до котрої він ходив, і сім'я його успадкує її.
<p>25 Амалик же, та Ханаан нині живуть у долині; завтра оберніться та рушайте в пустелю до Червоного моря.
<p>26 І сказав Господь Мойсеєві та Ааронові, говорячи:
<p>27 Допоки цій злій громаді ремствувати на Мене? Дорікання синів Ізраїля, котрими вони дорікають Мені, Я чую. 
<p>28 Скажи їм: Живу Я, говорить Господь: як говорили ви у вуха Мені, так і вчиню вам.
<p>29 У пустелі цій упадуть трупи ваші, і всі ви, що пораховані, скільки вас числом, від двадцяти літ і вище, котрі ремствували на Мене, 
<p>30 Не увійдете на землю, на котрій Я, піднісши руку Мою, [присягався] переселити вас, окрім Калева, сина Єфуннеєвого, та Ісуса, сина Навинового.
<p>31 Дітей ваших, про котрих ви говорили, що вони дістануться на здобич [ворогові], Я введу [туди], і вони спізнають землю, якою ви знехтували.
<p>32 А ваші трупи упадуть в пустелі цій.
<p>33 А сини ваші будуть блукати у пустелі сорок літ, і будуть нести покарання за блудодійство ваше, аж доки не згинуть усі тіла ваші в пустелі. 
<p>34 За числом сорока днів, коли ви оглядали землю, будете нести провину за гріхи ваші сорок літ, рік за день, щоб ви спізнали, [що означає] залишитися без Мене.
<p>35 Я, Господь, говорю, так і вчиню з усією цією злою громадою, яка повстала супроти Мене: в пустелі цій всі вони загинуть і перемруть.
<p>36 І ті, котрих посилав Мойсей для огляду землі, і котрі, повернувшись, підбурили супроти нього всю громаду, розповсюджуючи недобрий поголос про землю,
<p>37 Оці, що розповсюджували недобрий поголос про землю, померли, будучи уражені виразкою перед Господом. 
<p>38 Тільки Ісус, син Навинів, і Калев, син Єфуннеїв, залишилися живі із тих мужів, котрі ходили оглядати землю.
<p>39 І сказав Мойсей слова оці перед синами Ізраїля, і народ був у тяжкій жалобі.
<p>40 І підвелися рано-вранці, і повиходили на верховину гори, говорячи: Ось, ми підемо на те місце, про яке сказав Господь; бо ми згрішили. 
<p>41 Мойсей сказав: Навіщо ви переступаєте повеління Господнє? Надаремна спроба!
<p>42 Не рушайте, бо немає серед вас Господа: – щоб не здолали вас вороги ваші.
<p>43 Бо амаликитяни і ханаанеї там перед вами, і ви впадете од меча, тому що ви відступилися од Господа, і не буде з вами Господа.
<p>44 Але вони насмілилися піднятися на верховину гори; а Ковчег заповіту Господнього і Мойсей не полишали табору. 
<p>45 І зійшли амаликитяни і ханаанеї, які жили на горі тій, і побили їх, і гнали їх аж до Хорми. 
<h4>Числа 15 
<p>1 І сказав Господь Мойсеєві, говорячи:
<p>2 Оголоси синам Ізраїля і скажи їм: коли ви прийдете на землю вашого поселення, котру Я даю вам,
<p>3 І будете чинити приношення вогнем Господові, приношення всеспалення, чи пожертву підтвердження обітниці, або по щирості, або на свята ваші, щоб учинити приємні пахощі Господові, з биків та овець. 
<p>4 Тоді той, що приносить у приношення від хліба десяту частину [ефи] пшеничного борошна, змішаного з четвертою частиною гіна єлею, 
<p>5 І вина для поливного приношення принось четверту частину гіна під час приношення всеспалення або при пожертві на кожне ягня.
<p>6 І принось барана, принось для приношення хлібного дві десятих частини [ефи] пшеничного борошна, змішаного з третьою частиною гіна єлею.
<p>7 І вина для поливного приношення принось третю частину гіна для приємних пахощів Господові.
<p>8 Якщо бичка приносиш для приношення всеспалення пожертви, щоб звершити обітницю, або ж мирне приношення Господові,
<p>9 То разом із бичком треба принести приношення хлібне три десятих частини [ефи] пшеничного борошна, змішаного з половиною гіна єлею.
<p>10 І вина для поливного приношення принось півгіна на приношення, вчинене на вогні для приємних пахощів Господові.
<p>11 Так чини при кожному приношенні бичка і барана, і ягняти з овець чи кіз.
<p>12 За числом [пожертв], котрих ви приносите, так чиніть для всіх, за числом їхнім.
<p>13 Усякий тубілець мусить чинити це таким чином, приносячи приношення, вчинене на вогні для приємних пахощів Господові.
<p>14 І якщо буде між вами жити захожий або хто б не був серед вас у поколіннях ваших, і принесе приношення, вчинене на вогні, для приємних пахощів Господові, то він також має учиняти так, як ви вчиняєте. 
<p>15 Для вас, громадо Господня, і для зайшлого, котрий живе у вас, статут один, статут вічний у роди ваші: що ви, те й зайшлий нехай буде перед Господом.
<p>16 Закон один, і одні права нехай будуть для вас і для захожого, який житиме серед вас. 
<p>17 І сказав Господь Мойсеєві, говорячи:
<p>18 Оголоси синам Ізраїля і скажи їм: Коли ви прийдете на землю, на котру Я веду вас,
<p>19 І будете їсти хліб тієї землі, то піднесіть дар підношення Господові. 
<p>20 Підносьте коржа з першого борошна дар приношення; Господові підносьте його так, як підношення з току. 
<p>21 Від першого тіста вашого віддавайте для дару підношення Господові у поколіннях ваших.
<p>22 Якщо ж переступите цю [настанову], не віддаючи того, і не виконаєте усіх цих заповідей, котрі повідав Господь Мойсеєві,
<p>23 Усього, що заповідав вам Господь через Мойсея, від того дня, котрого Господь заповідав вам, і в майбутньому для поколінь ваших,
<p>24 То, якщо з недогляду громади вчинена помилка, нехай уся громада принесе одного молодого бичка для приношення всеспалення, для приємних пахощів Господові, з хлібним приношенням і поливним приношенням його, за настановами, і одне козеня для приношення за гріх. 
<p>25 І спокутує священик за всю громаду синів Ізраїля, і буде прощено їм; бо це була помилка, і вони принесуть приношення своє для пожертви Господові, і пожертву вчинену на вогні за гріх свій перед Господом, за свою помилку.
<p>26 І буде прощення всій громаді синів Ізраїля і захожому, який житиме між ними; тому що весь народ зробив те помилково.
<p>27 А якщо хтось один згрішить, не відаючи того, то нехай принесе козу однорічну для приношення за гріх. 
<p>28 І спокутує священик за душу, яка вчинила гріх, помиляючись, перед Господом, і звершить спокуту, і прощено буде їй.
<p>29 Один закон нехай буде для вас, як для місцевого мешканця із синів Ізраїля, так і для захожого, який живе у вас, якщо хтось учинить гріх, помиляючись.
<p>30 А якщо хтось із тубільців чи із захожих учинить недобре навмисне, то він зневажає Господа: винищена буде душа така з народу свого. 
<p>31 Тому що він опоганив слово Господнє і заповідь Його порушив: винищиться душа та; гріх її на ній.
<p>32 Коли сини Ізраїля були в пустелі, знайшли чоловіка, який збирав дрова в день суботи. 
<p>33 І привели ті, що знайшли його, коли збирав дрова, до Мойсея і Аарона та до всієї громади.
<p>34 І взяли його під сторожу, тому що не визначили, що треба зробити йому. 
<p>35 І сказав Господь Мойсеєві: Мусить померти чоловік сей; нехай заб'ють його камінням – вся громада поза станом.
<p>36 І вивела його вся громада геть зі стану, і забили його камінням, і він помер, як звелів Господь Мойсеєві. 
<p>37 І сказав Господь Мойсеєві, говорячи:
<p>38 Оголоси синам Ізраїля і скажи їм, щоб вони робили собі кутаси по краях одежі своєї, вони і покоління їхні, і кутаси, котрі по краях одежі, доповнять ниткою з блакитної вовни. 
<p>39 І будуть вони в кутасах у вас для того, щоб ви, дивлячись на них, пригадували всі заповіді Господні, і виконували їх, і не ходили за серцем вашим і очима вашими, котрими ви звикли ходити в блуд.
<p>40 Щоб ви пам'ятали і виконували всі заповіді Мої, і були святими Богові своєму. 
<p>41 Я Господь, Бог ваш, котрий вивів вас із єгипетської землі, щоб вашим Богом бути: Я Господь, Бог ваш. 
<h4>Числа 16 
<p>1 Корах, син Їцгара, син Кегатів, син Левієв, і Датан, і Авірон, сини Еліява, та Он, син Пелета, сини Рувимові, взяли мужів 
<p>2 І повстали на Мойсея, і [з ними] з синів Ізраїля двісті п'ятдесят князів громади, люди значні, відомі на зібранні. 
<p>3 І зібралися супроти Мойсея і Аарона, і сказали їм: Багато берете на себе, вся громада свята, і серед них Господь. Чому ж ви ставите себе понад народом Господнім? 
<p>4 Мойсей, зачувши таке, упав на обличчя своє, 
<p>5 І сказав Корахові, і всім спільникам його, кажучи: Завтра покаже Господь, хто Його, і хто святий, щоб наблизитися йому до Нього; і кого він вибрав, того й наблизить до Себе. 
<p>6 Ось що вчиніть: Корах і всі спільники його, візьміть собі кадильниці,
<p>7 І завтра покладіть до них вогню, і засипте до них кадіння перед Господом, і кого вибере Господь, той і буде святий. Це ви берете багато на себе, сини Левієві!
<p>8 І сказав Мойсей Корахові: Я благаю вас, послухайте, сини Левієві.
<p>9 Невже вам мало того, що Бог Ізраїлів відділив вас од громади Ізраїльської і наблизив вас до Себе, щоб ви виконували служіння при скинії Господній і стояли перед громадою, служачи для неї?
<p>10 Він наблизив тебе і з тобою всіх братів твоїх, синів Левія, а ви домагаєтеся ще й священства.
<p>11 Отож, ти і всі твої спільники зібралися супроти Господа. А що Аарон, що ви ремствуєте на нього?
<p>12 І послав Мойсей покликати Датана і Авірона, синів Еліявових. Але вони сказали: Не підемо!
<p>13 Хіба не досить того, що ти вивів нас із землі, в котрій тече молоко і мед, щоб вигубити нас у пустелі, і ти ще хочеш володарювати над нами!
<p>14 Чи привів ти нас на землю, де тече молоко та мед? І чи дав нам у володіння поля та виноградники? Очі цих людей ти хочеш засліпити? Не підемо! 
<p>15 Мойсей вельми розгнівався, і сказав Господові: Не завертай погляду Твого на приношення їхнє; я не взяв у жодного з них віслюка і не вчинив зла жодному з них.
<p>16 І сказав Мойсей Корахові: Завтра ти і всі спільники твої будете перед Господом, ти, вони і Аарон.
<p>17 І візьміть кожний свою кадильницю, і покладіть до них кадіння, і принесіть перед Господа, кожний свою кадильницю, двісті п'ятдесят кадильниць; ти і Аарон, кожний свою кадильницю.
<p>18 І взяв кожний свою кадильницю, і поклав до неї вогню, і засипали до них кадіння, і стали біля входу скинії зібрання; також і Мойсей та Аарон.
<p>19 І зібрав супроти них Корах всю громаду до входу в скинію зібрання. І з'явилася Слава Господня всій громаді. 
<p>20 І сказав Господь Мойсеєві і Ааронові, говорячи:
<p>21 Відділіться від громади цієї, і Я винищу їх в одну мить.
<p>22 Але вони впали на лиця свої і сказали: Боже, Боже духів усілякої плоті! Один чоловік згрішив, а Ти гніваєшся на всю громаду? 
<p>23 І сказав Господь Мойсеєві, говорячи:
<p>24 Скажи громаді: Відступіть на всі боки од житла Кораха, Датана і Авірона. 
<p>25 І підвівся Мойсей і рушив до Датана і Авірона, і за ним пішли старшини Ізраїля.
<p>26 І сказав громаді: Відійдіть од шатрів нечестивих людей цих, я благаю, не торкайтеся ні до чого, що належало їм, щоб не загинути вам у всіх гріхах їхніх.
<p>27 І відійшли вони з усіх боків од жител Кораха, Датана та Авірона; а Датан і Авірон вийшли і стояли біля входу до шатрів своїх із дружинами своїми, і синами своїми, і з малими дітьми своїми.
<p>28 І сказав Мойсей: Із цього знатимете, що Господь послав мене чинити всі діла оці, а не за своєю примхою [я чиню це;] 
<p>29 Якщо вони помруть, як помирають усі люди, і таким чином, як це [відбувається] з усіма людьми, то не Господь послав мене.
<p>30 А коли Господь звершить незвичайне, і земля розкриє уста свої і поглине їх і все, що в них, і вони живими зійдуть у могилу, то знайте, що люди оці зневажили Господа. 
<p>31 І тільки-но він сказав слова ці, розступилася земля під ними.
<p>32 І розкрила земля уста свої, і проковтнула їх і доми їхні, і всіх людей Корахових і все майно.
<p>33 І зійшли вони з усім, що належало їм, живими в могилу, і покрила їх земля, і згинули вони з-посеред громади.
<p>34 І всі Ізраїльтяни, котрі були довкола них, порозбігалися при їхньому ґвалті, щоб, говорили вони, і нас не проковтнула земля.
<p>35 І вийшов огонь від Господа, і пожер тих двісті п'ятдесятьох мужів, котрі принесли кадіння.
<p>36 І сказав Господь Мойсеєві, говорячи:
<p>37 Скажи Елеазарові, синові Аароновому, священикові, нехай позбирає кадильниці згорілих, і вогонь викине геть; бо освятилися
<p>38 Кадильниці грішників цих смертю їхньою, і нехай сплющать їх на листи для покриття жертовника, бо вони принесли їх до Господа, і вони стали освяченими, і будуть вони знаменням для синів Ізраїлевих.
<p>39 І взяв Елеазар священик мідні кадильниці, котрі принесли було спалені, і розплющили їх на листи для покриття жертовника.
<p>40 На пам'ять синам Ізраїля, щоб ніхто сторонній, котрий не від сім'я Ааронового, не затіяв приносити кадіння перед Господом, і не сталося б з ним, що з Корахом і спільниками його, як говорив йому Господь через Мойсея. 
<p>41 Другого дня вся громада синів Ізраїля почала ремствувати на Мойсея і Аарона, і говорила: Ви умертвили народ Господній.
<p>42 І коли зібралася громада супроти Мойсея і Аарона, вони обернулися до скинії зібрання, і ось, хмарина покрила її, і з'явилася Слава Господня. 
<p>43 І прийшов Мойсей і Аарон до скинії зібрання.
<p>44 І сказав Господь Мойсеєві, говорячи:
<p>45 Станьте осторонь від громади цієї, і Я вигублю їх в одну мить. І вони впали на лиця свої.
<p>46 І сказав Мойсей Ааронові: Візьми кадильницю, і поклади до неї вогню з жертовника і насип кадіння, і неси скорше до громади, і заступи їх: бо вийшов гнів од Господа [і] розпочалися ураження.
<p>47 І взяв Аарон, як сказав Мойсей, і побіг до громади, де вже розпочалося ураження. І він поклав кадіння і спокутував за народ.
<p>48 Став він поміж мертвими і живими, і ураження припинилося.
<p>49 І померло від урази чотирнадцять тисяч сімсот чоловік, окрім померлих разом із Корахом.
<p>50 І повернувся Аарон до Мойсея, до входу скинії зібрання, після того, як ураження припинилося.
<h4>Числа 17 
<p>1 І сказав Господь Мойсеєві, говорячи:
<p>2 Скажи синам Ізраїля, і візьми від кожного з них по жезлу од коліна, від усіх князів за їхніми колінами, дванадцять жезлів, і кожного ім'я напиши на жезлі його.
<p>3 А ім'я Ааронове напиши на жезлі Левієвому: бо один жезл від князя коліна їхнього [мусить бути].
<p>4 І поклади їх у скинії зібрання, перед [Ковчегом] одкровення, де Я буду стрічатися з тобою. 
<p>5 І кого Я виберу, того жезл розквітне; і отак Я зупиню нарікання синів Ізраїля, котрим вони ремствують на вас.
<p>6 І сказав Мойсей синам Ізраїля, і дали йому всі князі їхні, від кожного князя по жезлу, за колінами їхніми дванадцять жезлів, і жезл Ааронів був поміж жезлів їхніх.
<p>7 І поклав Мойсей жезли перед Господом, у скинії одкровення. 
<p>8 Другого дня увійшов Мойсей до скинії Одкровення, і ось, жезл Ааронів, від дому Левієвого, розцвів, випустив бруньки, дав квіти і приніс мигдалі. 
<p>9 І виніс Мойсей усі жезли від Господа до всіх синів Ізраїля. І побачили вони це, і взяли кожний свій жезл.
<p>10 І сказав Господь Мойсеєві: Поклади знову жезла Ааронового перед [Ковчегом] одкровення на зберігання, на ознаку для непокірних, щоб ти відкинув нарікання їхнє від Мене, і вони не вмерли.
<p>11 Мойсей учинив це, як звелів йому Господь, так він і вчинив.
<p>12 І сказали сини Ізраїля Мойсеєві: Ось, ми помираємо, гинемо, усі гинемо!
<p>13 Усе, що наближається до скинії Господньої, помирає: чи не доведеться нам усім померти? 
<h4>Числа 18 
<p>1 І сказав Господь Ааронові: Ти і сини твої та діти батька твого з тобою понесете на собі гріх за [недбалість у] святині: і ти, і сини твої з тобою понесете на собі гріх за [невправність] у священстві вашому. 
<p>2 Також і братів твоїх, коліно Левієве, плем'я батька твого, візьми собі; нехай вони будуть при тобі і служать тобі; а ти і сини твої з тобою [будете] при скинії Одкровення. 
<p>3 Нехай вони провадять службу тобі і службу у всій скинії: тільки щоб не підходили близько до знаряддя святині і до жертовника, щоб не померти і їм, і вам.
<p>4 Нехай вони будуть при тобі, і провадять службу в скинії зібрання; всі роботи у скинії; а сторонній не повинен наближатися до вас.
<p>5 Так провадьте службу у скинії зібрання і біля жертовника, щоб не було в майбутньому гніву на синів Ізраїля. 
<p>6 Тому що братів ваших, левитів, Я взяв від синів Ізраїля, і дав їх вам, у дар Господові, для служіння при скинії зібрання.
<p>7 Тому і ти, і сини твої з тобою бережіть священство ваше у всьому, що належить жертовнику і що всередині за запоною, і служіть; вам даю Я, як дар служіння священства, а сторонній, тільки-но наблизиться, помре. 
<p>8 І сказав Господь Ааронові: Ось, Я доручаю тобі пильнувати за дарами-приношеннями Мені; від усього, що посвячується синами Ізраїля, Я дав тобі і синам твоїм, заради святости вашої, установленням 
вічним. <p>9 Ось що належить тобі із найсвятіших пожертв без спалення: усіляке приношення їхнє хлібне, і всіляке приношення їхнє за гріх, і всіляке приношення за їхню провину, що вони принесуть Мені. Це – найсвятіше тобі і синам твоїм.
<p>10 На найсвятішому місці їжте це; всі чоловічої статі можуть їсти. Це буде святим для тебе. 
<p>11 І ось, що тобі з приношень дарів їхніх: усі коливні приношення синів Ізраїля Я дав тобі, і синам твоїм, і донькам твоїм із тобою, настановою вічною. Усякий, хто чистий у домі твоєму, може це їсти. 
<p>12 Усе краще з єлею і все краще з винограду і пшениці, їхні першоплоди, котрі вони призначають Господові, Я віддав тобі. 
<p>13 Усі найперші плоди землі їхньої, котрі вони принесуть Господові, нехай будуть твоїми. Усякий, хто чистий у домі твоєму, може це їсти. 
<p>14 Усе закляте на землі Ізраїля, нехай буде твоїм. 
<p>15 Усе, що відкриває лоно усілякої плоті, котре вони приносять Господові, із людей та тварин, нехай буде твоїм. А втім, первістка із людей ти маєш викупити, і першовродженого із скотини нечистої маєш ти викупити.
<p>16 За тих, що мають бути викуплені від одного місяця, за оцінкою твоєю, бери викуп п'ять шеклів, по шеклю священному, котрий на двадцять гер.
<p>17 Але за першовроджене з биків, і за першовроджене з овець, і за першовроджене із кіз не бери викупу: вони святість; кров'ю їхньою окроплюй жертовника, і жир їхній спалюй для приношення, вчиненого вогнем, для приємних пахощів Господові.
<p>18 А м'ясо їхнє тобі належить, як і грудинка коливна, і права лопатка тобі належить. 
<p>19 Усі принесені святині, котрі приносять в дар приношення сини Ізраїля Господові, віддаю тобі, і синам твоїм, і дочкам твоїм із тобою, установленням вічним. Це заповіт солі вічний перед Господом, даний для тебе і потомства твого з тобою. 
<p>20 І сказав Господь Ааронові: На землі їхній не будеш мати спадку і частки не буде тобі поміж ними. Я – частка твоя і наділ твій серед синів Ізраїля.
<p>21 А синам Левія, ось, Я дав у спадок десятину із усього, що в Ізраїля, за служіння їхнє, за те, що вони провадять служіння у скинії зібрання. 
<p>22 І сини Ізраїля зобов'язані не підходити близько до скинії зібрання, щоб не вчинити гріха і не вмерти.
<p>23 Нехай левити провадять служіння у скинії зібрання і несуть на собі гріх їхній. Це настанови вічні для поколінь ваших; а серед синів Ізраїля вони не матимуть спадщини.
<p>24 Оскільки десятину синів Ізраїля, котру вони приносять для приношення Господові, Я віддаю левитам, у виділ, тому Я сказав їм: Поміж синами Ізраїля вони не матимуть спадщини. 
<p>25 І сказав Господь Мойсеєві, говорячи:
<p>26 Оголоси левитам і скажи їм: Коли ви будете брати від синів Ізраїля десятину, котру Я дав вам од них у спадок, то принесіть із неї дар приношення Господові, десятину із десятини. 
<p>27 І зараховане буде вам це приношення ваше, як хліб з току, і як узяте з чавильні.
<p>28 Отак ви будете приносити в приношення Господові із усіх десятин ваших, котрі братимете від синів Ізраїля, і будете давати з них дар приношення Господові Ааронові священикові. 
<p>29 І з усіх дарів ваших ви повинні приносити дари приношення Господові, із усього найкращого з них, навіть освячене з нього.
<p>30 І скажи їм: Коли ви приносите із усього кращого, то це зараховане буде левитам, як таке, що одержується з току і з чавильні.
<p>31 Ви можете їсти оце на всякому місці, ви і родини ваші; бо це вам нагорода за служіння ваше у скинії зібрання. 
<p>32 І не матимете за це гріха, коли принесете краще із цього; і святощів синів Ізраїля не опоганите, і не помрете.
<h4>Числа 19 
<p>1 І сказав Господь Мойсеєві та Ааронові, говорячи:
<p>2 Ось настанови закону, котрого заповідав Господь, говорячи: Скажи синам Ізраїля, нехай приведуть до тебе руду телицю без вади, у котрої немає вад, і на котрій не було ярма. 
<p>3 І віддайте її Елеазарові священикові, хай виведе її геть зі стану, і заколять її у його присутності.
<p>4 І нехай візьме Елеазар священик пальцем своїм крови її, і кров'ю покропить перед переднім боком скинії зібрання сім разів.
<p>5 І спалять телицю на його очах: шкуру її, і м'ясо її, і кров її з нечистотою її нехай спалять.
<p>6 І нехай візьме священик кедрового дерева та ісопа, і нитку червону, і кине на спалювану телицю.
<p>7 І нехай випере священик одежу свою, і обмиє водою тіло своє, а відтак увійде до стану, і нечистим буде священик до вечора.
<p>8 І той, що спалював, нехай випере свою одежу у воді, і обмиє тіло своє водою, і нечистим буде до вечора.
<p>9 І хто-небудь чистий нехай збере попіл телиці і покладе поза станом на чистому місці, і буде він зберігатися для громади синів Ізраїля, для води очищувальної: це пожертва за гріх.
<p>10 І той, що збирав попіл з телиці, нехай випере одежу свою, і нечистим буде до вечора. Це для синів Ізраїля, і для захожих, які живуть серед них. Нехай буде настановою вічною. 
<p>11 Хто доторкнеться до мертвого тіла чоловіка, нечистий буде сім днів.
<p>12 Він мусить очистити себе цим, третього дня і сьомого дня, і буде чистим; якщо ж він не очистить себе третього і сьомого дня, то не буде чистим.
<p>13 Усякий, хто торкнеться до мертвого тіла якогось чоловіка, котрий помер, і не очистив себе, опоганює скинію Господню, винищиться чоловік той з-поміж Ізраїля, бо він не окроплений очищувальною водою, він нечистий, і ще нечистота його на ньому. 
<p>14 Ось закон: Якщо чоловік помре в шатрі, то всякий, хто прийде до шатра, і все що в шатрі, нечистим буде сім днів.
<p>15 Кожна відкрита посудина, котра не обв'язана і не покрита, нечиста.
<p>16 Кожний, хто торкнеться у полі до вбитого мечем, або до мертвого, або ж до кістки людської чи до гроба, нечистий буде сім днів.
<p>17 Для нечистого нехай візьмуть попелу тієї спаленої пожертви за гріх, і наповнять для нього джерельної води в посудину.
<p>18 І нехай хто-небудь чистий візьме ісопа і намочить його у воді, і покропить шатро, і всі посудини, і людей, котрі в шатрі, і того, що торкнувся до кістки [людської], або до вбитого, або до померлого, або ж до гроба. 
<p>19 І нехай покропить чистий нечистого третього дня і сьомого дня, і очистить його сьомого дня. І випере він одежу свою, і обмиє [тіло своє] водою, і до вечора буде чистий
<p>20 А якщо хтось буде нечистим і не очистить себе, то винищиться чоловік той з-поміж народу, бо він опоганив святиню Господа; очищувальною водою він не покроплений, він нечистий.
<p>21 І нехай буде це для них настановою вічною: той, що кропив очищувальною водою, нехай вимиє одежу свою; і той, що торкнувся до очищувальної води, нечистим буде до вечора.
<p>22 І все, до чого торкнеться нечистий, буде нечисте; і чоловік, який торкнувся [до нечистого], нечистим буде до вечора. 
<h4>Числа 20 
<p>1 І прийшли сини Ізраїля, вся громада, в пустелю Цін першого місяця, і зупинився народ у Кадеші, і вмерла там Маріям, і похована там. 
<p>2 І не було води для громади, і зібралися вони супроти Мойсея та Аарона. 
<p>3 І заремствував народ на Мойсея і сказав: О, якби померли тоді і ми, коли вмерли брати наші перед Господом! 
<p>4 Нащо ви привели громаду Господню в цю пустелю, щоб нам померти і нашій скотині?
<p>5 І для чого вивели ви нас із Єгипту, аби привести нас на це вороже місце, де не можна сіяти, немає ні смоковниць, ні винограду, ні гранатових яблук, ані навіть води напитися? 
<p>6 І рушив Мойсей та Аарон од народу до входу в скинію зібрання, і попадали ницьма на лиця свої, і з'явилася їм слава Господня.
<p>7 І сказав Господь Мойсеєві, говорячи:
<p>8 Візьми жезл і збери громаду, ти і Аарон, брат твій, і скажи на очах їхніх скелі, і вона дасть свою воду: і отак ти виведеш їм воду зі скелі, і напоїш громаду і худобу її. 
<p>9 І взяв Мойсей жезл від лиця Господа, як Він звелів йому.
<p>10 І зібрали Мойсей та Аарон народ до скелі, і сказав він їм: Послухайте непокірні, хіба нам із цієї скелі вивести для вас воду?
<p>11 І здійняв Мойсей руку свою, і вдарив по скелі жезлом своїм двічі, і ринуло багато води, і пила громада і худоба її.
<p>12 І сказав Господь Мойсеєві та Ааронові: За те, що ви не повірили Мені, щоб явити святість Мою перед очима синів Ізраїля, не введете ви народу цього на землю, котру Я даю йому.
<p>13 Це вода Меріви, біля котрої заремствували сини Ізраїля на Господа, і Він явив їм святість Свою.
<p>14 І послав Мойсей із Кадешу послів до царя едомського, сказати: Так говорить брат твій Ізраїль: Ти знаєш усі труднощі, котрі спостигли нас.
<p>15 Батьки наші перейшли до Єгипту і ми жили в Єгипті тривалий час, і недобре чинили єгиптяни з нами і з батьками нашими.
<p>16 І коли заголосили ми до Господа, почув Він голос наш і послав Ангела, і вивів нас із Єгипту. І ось, ми в Кадеші, місті біля самих рубежів твоїх.
<p>17 Дозволь нам пройти землею твоєю; ми не підемо полями і виноградниками, і не будемо пити воду із колодязів [твоїх] ; але підемо дорогою царською, не звернемо ні праворуч, ні ліворуч, доки не перейдемо володінь твоїх.
<p>18 Але Едом сказав йому: Не переходь через мене, інакше я з мечем виступлю супроти тебе.
<p>19 І сказали йому сини Ізраїля: Ми підемо великим шляхом, і якщо будемо пити воду твою, я і худоба моя, то буду платити за неї; тільки ногами моїми пройду, що нічого не коштує. 
<p>20 Але він сказав: Не переходь. І виступив супроти нього Едом із численним народом своїм та міцною рукою. 
<p>21 Ось так не погодився Едом дозволити Ізраїлю пройти через його володіння, тому Ізраїль рушив в іншому напрямку од нього.
<p>22 І рушили сини Ізраїля з Кадешу, і прийшла вся громада до гори Гор. 
<p>23 І сказав Господь Мойсеєві та Ааронові на горі Гор, біля рубежів землі едомської, говорячи:
<p>24 Нехай долучиться Аарон до народу свого; бо він не прийде на землю, котру Я даю синам Ізраїля, за те, що ви непокірні були повелінням Моїм біля води Меріви.
<p>25 І візьми Аарона та Елеазара, сина його, і виведи їх на гору Гор.
<p>26 І зніми з Аарона одежу його і одягни в неї Елеазара, сина його, і нехай Аарон відійде і помре там, і буде приєднаний до свого народу. 
<p>27 І вчинив Мойсей так, як звелів Господь. Пішли вони на гору Гор на очах усієї громади.
<p>28 І скинув Мойсей з Аарона одежу його, і одягнув у неї Елеазара, сина його. І помер там Аарон на вершині гори. А Мойсей і Елеазар спустилися з гори.
<p>29 І побачила вся громада, що Аарон помер, і оплакував Аарона увесь дім Ізраїлів тридцять днів.
<h4>Числа 21 
<p>1 Ханаанський цар Араду, що жив південніше, зачувши, що Ізраїль рухається шляхом Аторім, розпочав битву з Ізраїльтянами і декілька з них захопив у полон.
<p>2 І дав Ізраїль обітницю Господові, і сказав: Якщо віддаси народ сей до рук моїх, то вщент винищу міста їхні. 
<p>3 Господь почув голос Ізраїля і віддав ханаанеїв до рук йому, і вони ущент винищили їх і міста їхні, і назвали ім'я місцю тому Хорма.
<p>4 Від гори Гор подалися вони узбережжям Червоного моря, аби проминути землю Едома. І душа народу була пригнічена від шляху. 
<p>5 І ремствував народ на Бога, і нарікав на Мойсея: Нащо вивели ви нас із Єгипту, щоб померти [нам] у пустелі? Тому що [тут] немає ні хліба, ні води, і душі нашій остогид цей непридатний харч.
<p>6 І послав Господь на народ отруйних зміюк, котрі жалили народ, і померло багато народу із [синів] Ізраїля. 
<p>7 І прийшов народ до Мойсея і сказав: Згрішили ми, що ремствували на Господа, і на тебе: помолися Господові, щоб Він забрав од нас зміїв. І помолився Мойсей про народ. 
<p>8 І сказав Господь Мойсеєві: Зроби собі змія і пристав його до прапора, і кожен покусаний, глянувши на нього, залишиться живий.
<p>9 І виготовив Мойсей мідного змія і приставив його до прапора, і коли гад кусав чоловіка, він, глянувши на мідного змія, залишався живий. 
<p>10 І рушили сини Ізраїля, і зупинилися в Овоті. 
<p>11 І рушили із Овоту, і зупинилися в Ійє-Гаварімі, в пустелі, що навпроти Моава, на схід сонця. 
<p>12 Звідти рушили, і зупинилися в долині Зереду. 
<p>13 Рушивши звідси, зупинилися біля тієї частини Арнону в пустелі, котра виходить від рубежів Амореїв; бо Арнон – то кордон Моава, між Моавом і Амореєм.
<p>14 Тому й сказано у книзі війн Господніх:
<p>15 Вагев у Суфі і потоки Арнону, і вершина потоків, котра схиляється до Шебет-Ару і підходить до володінь Моава. 
<p>16 Звідси вони [рушили] до Беера. Це та криниця, про яку Господь сказав Мойсеєві: Збери народ, і дам їм води. 
<p>17 Тоді заспівав Ізраїль пісню оцю: Виповнюйся, кринице, співайте їй;
<p>18 Криниця, котру викопали князі, викопали вожді народу за наказом законодавця жезлами своїми. І з пустелі [рушили] до Маттани.
<p>19 З Маттани до Нагаліїлу, із Нагаліїлу на Бамот.
<p>20 З Бамоту на Гай, котрий на землі Моава, на верховині [гори] Пісґі, яка [обернена лицем] до пустелі.
<p>21 І послав Ізраїль послів до Сигона, царя аморейського, щоб сказати:
<p>22 Дозволь мені перейти землею твоєю; не будемо заходити в поля і виноградники, не будемо пити з криниць [твоїх], а підемо шляхом царським, доки не перейдемо кордонів твоїх. 
<p>23 Але Сигон не дозволив Ізраїлю йти через свою землю; і зібрав Сигон увесь народ свій, і виступив супроти Ізраїля в пустелю, і дійшов до Йогці, і воював з Ізраїлем.
<p>24 І вдарив його Ізраїль мечем, і посів землю його від Арнону до Яббока, аж до рубежів аммонських; тому що міцні були рубежі аммонійців. 
<p>25 І завоював Ізраїль усі міста оті, і осів у всіх містах аморейських, у Хешбоні і в усіх, які залежали від нього.
<p>26 Тому що Хешбон було місто Сигона, царя аморейського; і він воював із попереднім царем моавським, і взяв із рук його всю землю його до Арнону.
<p>27 Тому й розповідають оповідачі: "Рушайте до Хешбону, нехай спорудять і утвердять місто Сигона.
<p>28 Бо вже вогонь вийшов з Хешбону, полум'я з міста Сигонового, і пожер Ар-Моав і володарів вершинами Арнону. 
<p>29 Горе тобі Моав! Загинув ти, народе Кемошів! Віддав синів своїх і доньок своїх у полон аморейського царя Сигона. 
<p>30 Ми вразили їх стрілами; загинув Хешбон до Дівону, ми спустошили їх до Нофаху, котра поблизу Медеви. 
<p>31 І жив Ізраїль на землі амореїв.
<p>32 І послав Мойсей відвідати Язера, і вони здобули поселення їхні, які залежали від нього, і прогнали амореїв, котрі в них були.
<p>33 І повернули й пішли на Башан. І виступив супроти них Ог, цар башанський, сам і увесь народ його, на битву при Едреї. 
<p>34 І сказав Господь Мойсеєві: Не бійся його; бо Я віддам його і увесь народ його, і всю землю його в руки твої, і вчиниш із ним, як учинив із Сигоном, царем аморейським, котрий жив у Хешбоні.
<p>35 І побили вони його і синів його, і увесь народ його аж так, що жодного не лишилося, і оволоділи землею його.
<h4>Числа 22 
<p>1 І рушили сини Ізраїля, і зупинилися на рівнинах Моава, при Йордані, навпроти Єрихону. 
<p>2 І бачив Балак, син Ціппорів усе, що зробив Ізраїль амореям. 
<p>3 І вельми боялися моавитяни народу сього, тому що він був численним, і злякалися моавитяни синів Ізраїльських. 
<p>4 І сказали моавитяни князям мідіянським: Сей народ злиже усе довкола нас, як віл пожирає траву в полі. А Балак, син Ціппорів, був царем моавитян того часу. 
<p>5 І послав він послів до Валаама, сина Беорового, до Петору, котрий на річці [Єфрат], в краю синів народу його, щоб покликати його і сказати: Ось народ вийшов із Єгипту, і покрив обличчя землі, і живе він навпроти мене.
<p>6 Тож, прийди, я благаю тебе, прокляни мені народ сей, бо він сильніший від мене; можливо, я аж тоді буду у змозі перемогти його і вигнати його з [моєї] землі. Я знаю, що, кого ти благословиш, той благословенний, і кого ти проклянеш, – проклятий. 
<p>7 І рушили старшини моавські і старшини мідіянські з дарунками в руках за ворожіння, і прийшли до Валаама, і переказали йому Балакові слова. 
<p>8 І сказав він їм: Переночуйте тут цю ніч, і дам вам відповідь, як скаже мені Господь. І лишилися князі моавські у Валаама.
<p>9 І прийшов Бог до Валаама, і сказав: Що це за люди в тебе?
<p>10 Валаам сказав Богові: Балак, син Ціппорів, цар моавський, прислав [їх] до мене [сказати:] 
<p>11 Ось, народ вийшов з Єгипту і покрив обличчя землі; тож прийди, прокляни мені його: можливо, я тоді буду в змозі перемогти його і вигнати його. 
<p>12 І сказав Бог Валаамові: Не йди з ними, не проклинай народу сього; бо він благословенний.
<p>13 І підвівся Валаам вранці і сказав князям Балаковим: Вертайтеся на землю вашу; тому що не хоче Господь дозволити мені піти з вами.
<p>14 І підвелися князі моавські, і прийшли до Балака, і сказали йому: Не погодився Валаам йти з нами.
<p>15 Балак послав іще князів, більш поважніших від перших.
<p>16 І прийшли вони до Валаама, і сказали йому: так говорить Балак, син Ціппорів: Не відмовся прийти до мене.
<p>17 Я виявлю тобі велику честь і вчиню [тобі] все, що скажеш мені. Прошу, прийди ж і прокляни мені народ сей.
<p>18 І відповідав Валаам, і сказав служникам Балаковим: А хоч би Балак давав мені повнісінький дім свій срібла і золота, я не можу переступити повеління Господа, Бога мого, і вчинити щось менше, або більше. 
<p>19 Тому лишіться тут і ви на ніч, і я довідаюся, чи не скаже мені Господь більше.
<p>20 І прийшов Бог до Валаама вночі, і сказав йому: Якщо люди ці прийдуть кликати тебе, підведися, піди з ними; але роби тільки те, що Я буду говорити тобі.
<p>21 Валаам підвівся вранці, засідлав віслючку свою і рушив із князями моавськими.
<p>22 І спалахнув гнів Божий за те, що він пішов, і став Ангел Господній на шляху, щоб зупинити його. Він їхав на віслючці своїй, і з ним двоє служників його.
<p>23 І побачила віслючка Ангела Господнього, який стояв на шляху з оголеним мечем у руці, і звернула віслючка з дороги, і пішла у поле; а Валаам почав бити віслючку, щоб завернути її на шлях.
<p>24 І став Ангел Господній на вузькій дорозі, поміж виноградниками, [де] з одного боку стіна і з другого боку стіна.
<p>25 Віслючка, забачивши Ангела Господнього, притулилася до муру, і притисла Валаамові ногу до муру, і він за це знову почав бити її.
<p>26 Ангел Господній знову прийшов і став у тіснішому місці, де не звернути ні праворуч, ні ліворуч.
<p>27 Віслючка, забачивши Ангела Господнього, упала під Валаамом. І спалахнув гнів Валаама, і почав він бити віслючку палицею.
<p>28 І відкрив Господь уста віслючці, і вона сказала Валаамові: Що я тобі зробила, що ти б'єш мене ось уже втретє? 
<p>29 Валаам сказав віслючці: За те, що ти зневажила мене; якби у мене в руці був меч, то я тут-таки порішив би тебе.
<p>30 А віслючка сказала Валаамові: Чи не я твоя віслючка, на якій ти їздив звіддавна, аж до сього дня? Чи мала я звичку так учиняти з тобою? Він сказав: Ні.
<p>31 Тоді відкрив Господь очі Валаамові, і побачив він Ангела Господнього, який стояв на дорозі з оголеним мечем у руці, і поклонився й упав на лице своє. 
<p>32 І сказав йому Ангел Господній: За що ти бив свою віслючку ось уже тричі? Я вийшов, щоб зупинити тебе, тому що путь [твоя] крива переді Мною.
<p>33 І віслючка, забачивши Мене, звернула від Мене ось уже тричі. Якби вона не звернула від Мене, то Я убив би тебе, а її залишив би живою.
<p>34 І сказав Валаам Ангелові Господньому: Згрішив я, бо не знав, що ти стоїш супроти мене на дорозі; отож, якщо це небажане в очах Твоїх, то я повернуся.
<p>35 І сказав Ангел Господній Валаамові: Рушай з людьми цими, тільки говори те, що Я буду говорити тобі. І пішов Валаам із князями Балаковими.
<p>36 Балак, зачувши, що йде Валаам, вийшов назустріч йому до міста моавського, котре при Арноні, що біля самого рубежа.
<p>37 І сказав Балак Валаамові: Чи не посилав я до тебе, кликати тебе? Чому ти не йшов до мене? Невже я справді-таки не можу пошанувати тебе?
<p>38 І сказав Валаам Балакові: Ось, я прийшов до тебе, але чи то воля моя щось [від себе] сказати? Що вкладе Бог в уста мої, те я й буду говорити.
<p>39 І рушив Валаам з Балаком і прийшли в Кір'ят-Хуцот.
<p>40 І заколов Балак волів і овець, і послав до Валаама і князів, котрі були з ним.
<p>41 Другого дня вранці Балак узяв Валаама і вивів його на верховину Бамот-Баал, щоб він побачив звідти тільки частину народу. 
<h4>Числа 23 
<p>1 І сказав Валаам Балакові: Споруди мені отут сім жертовників, і приготуй мені тут сім бичків та сім баранів.
<p>2 Балак учинив так, як говорив Валаам, і піднесли Балак та Валаам по бичку і по баранові на кожному жертовнику.
<p>3 І сказав Валаам Балакові: Постій біля приношення всеспалення, а я піду; можливо, Господь вийде мені назустріч, і що Він відкриє мені, я повідаю тобі. І рушив на підвищене місце.
<p>4 І стрівся Бог із Валаамом, і сказав Йому [Валаам:] Сім жертовників спорудив я, і підніс по бичкові та баранові на кожному жертовнику.
<p>5 І вклав Господь слово в уста Валаамові, і сказав: Повернися до Балака і так говори.
<p>6 І повернувся до нього, і ось, він стоїть біля пожертви всеспалення свого, він і всі князі моавські.
<p>7 І оповів притчу свою і сказав: Із Месопотамії привів мене Балак, цар Моава, від гір східних: "Прийди, прокляни мені Якова, прийди, наклич лихо на Ізраїля!" 
<p>8 Як прокляну я того, кого Бог не проклинає? Як накличу зло? Господь не накликає на [нього лиха].
<p>9 З верховини скель бачу я його, і з пагорбів дивлюся на нього; ось народ живе окремо, і між народами його не враховано. 
<p>10 Хто перелічить пісок Якова і число четвертої частки Ізраїля? Нехай помре душа моя смертю праведників, і нехай буде кінець мій, як його. 
<p>11 І сказав Балак Валаамові: Що ти зі мною робиш? Я взяв тебе, аби проклясти ворогів моїх, а ти, ось, – благословив їх разом.
<p>12 І відповідав він і сказав: Чи не повинен я в подробицях оповісти те, що вкладає Господь в уста мої? 
<p>13 І сказав йому Балак: Ходімо зі мною на друге місце, з котрого ти побачиш його, але тільки частку його побачиш, а всього його не побачиш; і прокляни мені його звідти.
<p>14 І взяв його на місце сторожі, на верховину [гори] Пісґі, і спорудив сім жертовників, і підніс по бичку і по баранові на кожному жертовнику. 
<p>15 І сказав [Валаам] Балакові: Постій тут біля приношення всеспалення твого, а я [піду] назустріч [Богові].
<p>16 І зустрівся Господь з Валаамом, і вклав слово в уста його, і сказав: Повернися до Балака, і отак говори.
<p>17 І прийшов до нього, і ось, він стоїть біля приношення всеспалення свого, і з ним князі моавські. І сказав йому Балак: Що говорив Господь?
<p>18 А він оповів притчу свою і сказав: Підведися, Балаку, і послухай уважно мене, сину Ціппорів.
<p>19 Бог – не людина, щоб Йому неправду казати, і не син людський, щоб Йому каятися . Чи він сказав що-небудь і не зробив? Буде говорити і не звершить успішно? 
<p>20 Ось, я дістав заповідь благословити, і Він благословив, і я не можу знехтувати цим.
<p>21 Не видно бідування у Якова і не помітно нещастя в Ізраїля; Господь, Бог його, з ним, і царський звук сурми із ним. 
<p>22 Бог вивів їх із Єгипту, як той, що має силу, як у єдинорога. 
<p>23 Бо немає ворожби поміж Яковом, і чарів нема в Ізраїля. [Свого] часу скажуть про Якова і про Ізраїля: Ось що витворив Бог!
<p>24 Ось народ, наче величний лев устає, і як лев молодий підводиться; не ляже, доки не з'їсть здобичі і не нап'ється крови з убитої.
<p>25 І сказав Балак Валаамові: Ні проклинати не проклинай, ні благословляти не благословляй його.
<p>26 І відповідав Валаам, і сказав Балакові: Чи не казав я тобі, що я буду робити все те, що скаже мені Господь?
<p>27 І сказав Балак Валаамові: Іди, я візьму тебе ще до іншого місця, – може, буде прихильність в очах Божих, і звідти проклянеш мені його.
<p>28 І взяв Балак Валаама на верховину Пеору, що дивиться на Ешімон.
<p>29 І сказав Валаам Балакові: Споруди мені тут сім жертовників, і приготуй мені сім бичків і сім баранів.
<p>30 І вчинив Балак, як сказав Валаам, і підніс по бичку і баранові на кожному жертовнику.
<h4>Числа 24 
<p>1 Валаам побачив, що Господові приємно благословляти Ізраїля, і не пішов, як раніше, на ворожбу, але обернувся лицем своїм до пустелі. 
<p>2 І глянув Валаам, і побачив Ізраїля, котрий вилаштувався за своїми племенами, і був на ньому Дух Божий.
<p>3 І виголосив він притчу свою, і сказав: говорить Валаам, син Беорів, говорить муж з очима відкритими.
<p>4 Говорить той, котрий чує слова Божі, котрий бачить видіння Всемогутнього; впадає у потьмарення, але відкриті очі його. 
<p>5 Які чудові шатра твої, Якове, і житла твої, Ізраїлю! 
<p>6 Розляглися вони, мов долина, як сади біля річки, мов дерева алойні, насаджені Господом, мов кедри при водах. 
<p>7 Вода тече з його відер, і насіння [його] буде у багатьох водах, і піднесеться над Аґаґом цар його і піднесеться царство його.
<p>8 Бог вивів його з Єгипту, як той, що має силу, як у єдинорога, пожирає народи, ворожі до нього, трощить кості їхні і стрілами своїми уражає [ворога]. 
<p>9 Приліг, лежить, мов лев, і, як левиця, хто підніме його? Той, хто благословляє тебе, благословенний, і той, хто проклинає тебе, – проклятий. 
<p>10 І запалав гнів Балаків на Валаама, і вдарив він рукою об руку свою, і сказав Балак Валаамові: Я прикликав тебе, щоб ти прокляв ворогів моїх, а ти благословляєш їх уже утретє.
<p>11 Отож, забирайся на своє місце; я хотів пошанувати тебе, та ось, Господь позбавляє тебе честі.
<p>12 І сказав Валаам Балакові: Чи не казав я послам твоїм, котрих ти прислав до мене:
<p>13 А хоч би мені давав Балак повнісінький дім срібла і золота, не можу йти не за Господньою заповіддю, щоб учинити що-небудь добре чи погане за своїм розумом: але що скаже Господь, те й буду говорити." 
<p>14 Отож, ось, я йду до народу свого; іди, я звіщу тобі, що вчинить народ сей з народом твоїм із плином часу. 
<p>15 І проголосив притчу свою, і сказав: Говорить Валаам, син Беорів, говорить муж із очима відкритими.
<p>16 Говорить той, що чує слова Божі, той, що має знання од Всевишнього, котрий бачить видіння Всемогутнього, впадає у потьмарення, але відкриті очі його.
<p>17 Бачу Його, але нині ще ні, бачу Його, але не близько. Сходить Зоря від Якова і повстає жезло від Ізраїля, і уразить Моава, та винищіть усіх синів Сетових .
<p>18 Едом буде його володінням, Сеїр також буде під владою ворогів його, а Ізраїль виявить силу [свою].
<p>19 Від Якова [прийде той], що матиме владу і вигубить того, хто залишиться в місті.
<p>20 І побачив він Амалика, і виголосив притчу свою, і сказав: Перший з народу Амалик, але кінець його – загибель вічна. 
<p>21 І побачив він кенеїв, і виголосив притчу свою, і сказав: міцне житло твоє, і на скелі поклав ти гніздо своє, 
<p>22 Але зруйнований буде Каїн, і невдовзі станеться, що Ашшур поведе тебе в полон.
<p>23 І виголосив притчу свою, і сказав: Горе, тому хто залишиться живим, коли Бог учинить таке!
<p>24 [Припливуть] кораблі від кіттеїв, і упокорять Ашшура, і упокорять Евера, але і їм загибель вічна.
<p>25 І підвівся Валаам, і рушив знову на своє місце, а Балак також пішов своїм шляхом. 
<h4>Числа 25 
<p>1 І жив Ізраїль у Шіттімі, і почав народ блудити з доньками Моава.
<p>2 І запрошували вони народ до пожертви богів своїх, і їв народ [пожертви] їхні і поклонявся богам їхнім.
<p>3 І з'єднав себе Ізраїль з Баал-Пеором. І спалахнув гнів Господній на Ізраїля. 
<p>4 І сказав Господь Мойсеєві: Візьми усіх старшин народу і повісь їх Господові навпроти сонця, щоб опав гнів лютий Господа на Ізраїля. 
<p>5 І сказав Мойсей суддям Ізраїльським: Убийте кожний людей своїх, які приліпилися до Баал-Пеору.
<p>6 І ось, один із синів Ізраїля прийшов і привів до братів своїх мідіянку, на очах Мойсея і на очах цілої громади синів Ізраїля, коли вони плакали біля входу скинії зібрання.
<p>7 Пінхас, син Елеазарів, сина Аарона священика, побачивши те, підвівся з-поміж громади, і взяв до рук свого списа. 
<p>8 І зайшов слідом за Ізраїльтянином до опочивальні, і пронизав обидвох їх, Ізраїльтянина і жінку в черево її; і припинилася ураза синів Ізраїля.
<p>9 А померлих від урази було двадцять чотири тисячі. 
<p>10 І сказав Господь Мойсеєві, говорячи:
<p>11 Пінхас, син Елеазарів, сина Аарона священика, відвернув гнів Мій від синів Ізраїля, виповнившись жаданням до Мене серед них, і Я не винищив синів Ізраїля у ревності Моїй.
<p>12 А тому скажи: Ось, Я дам йому Мого заповіта миру. 
<p>13 І він буде мати його і потомство його після нього, заповіта священства вічного, за те, що він виявив ревність до Бога свого і звершив покуту синів Ізраїля. 
<p>14 Ім'я убитого Ізраїльтянина, котрий убитий з жінкою мідіянкою, було Зімрі, син Салу, князь дому Симеонового.
<p>15 А ім'я вбитої мідіянки Хазва, вона була донькою Цура, князя дому мідіянського. 
<p>16 І сказав Господь Мойсеєві, говорячи:
<p>17 Ворогуйте з мідіянами і знищуйте їх; 
<p>18 Бо вони вороже вчинили з вами у підступності своїй, спокусивши вас Пеором і Козбі, донькою князя мідіянського, сестрою своєю, убитою в день поразки за Пеора.
<h4>Числа 26 
<p>1 Після цієї урази сказав Господь Мойсеєві і Елеазарові, синові Аароновому, священикові, говорячи:
<p>2 Перелічіть всю громаду синів Ізраїля від двадцяти літ і вище, за родинами їхніми, усіх придатних для війни в Ізраїля. 
<p>3 І сказав їм Мойсей та Елеазар священик на рівнинах моавських біля Йордану, навпроти Єрихону, говорячи: 
<p>4 [Перелічіть усіх] від двадцяти літ і вище, як звелів Господь Мойсеєві і синам Ізраїля, котрі вийшли із Єгипетської землі.
<p>5 Рувим, первісток Ізраїля. Сини Рувима: від Ханоха покоління Ханохів, від Паллу рід Паллуїв,
<p>6 Від Хецрона рід Хецронів, від Кармі рід Карміїв.
<p>7 Оце роди Рувимові: і нараховано їх сорок три тисячі сімсот тридцять.
<p>8 І сини Паллуя: Еліяв.
<p>9 Сини Еліява: Немуїл, Датан і Авірон. Це ті Датан і Авірон, котрі були відомі в зібранні, які зчинили бунт супроти Мойсея та Аарона разом із спільниками Кораха, коли ці виступили супроти Господа. 
<p>10 І розверзла земля уста свої і проковтнула їх разом із Корахом; померли й спільники їхні, коли вогонь пожер двісті п'ятдесят чоловік, і стали вони знаменням.
<p>11 Але сини Корахові не вмерли.
<p>12 Сини Симеонові за родами їхніми: від Немуїла рід Немуїлів, від Ямина рід Яминів, від Яхина рід Яхинів. 
<p>13 Від Зераха рід Зерахів, від Саула рід Саулів.
<p>14 Оце роди Симеонові: двадцять дві тисячі двісті.
<p>15 Сини Ґадові за родами їхніми: від Цефона рід Цефонів, від Хаґґі рід Хаґґіїв, від Шуні – рід Шуніїв.
<p>16 Від Озні рід Озніїв, від Ері рід Еріїв.
<p>17 Від Арода рід Ародів, від Ар'елі рід Ар'еліїв.
<p>18 Оце роди синів Ґадових, за переписом їхнім. Сорок тисяч п'ятсот.
<p>19 Сини Юдині: Ер і Онан; але Ер та Онан померли в Ханаанськім краю. 
<p>20 І були сини Юдині за родами їхніми: від Шели рід Шелин, від Переца рід Переців, від Зераха – рід Зерахів. 
<p>21 І були Перецеві сини: від Хецрона рід Хецронів, від Хамула рід Хамулів. 
<p>22 Ось роди Юдині; за переписом їхнім: сімдесят шість тисяч п'ятсот.
<p>23 Сини Іссахарові за родами їхніми: від Тола рід Толинів, від Цувви – рід Цуввин. 
<p>24 Від Яшува рід Яшувів, від Шімрона – рід Шімронів.
<p>25 Ось роди Іссахарові, за переписом їхнім: шістдесят чотири тисячі триста.
<p>26 Сини Завулонові за родами їхніми: від Середа рід Середів, від Елона – рід Елонів, від Яхлеїла рід Яхлеїлів. 
<p>27 Оце роди Завулонові, за переписом їхнім: шістдесят тисяч п'ятсот.
<p>28 Сини Йосипа за родами їхніми: Манасія та Єфрем.
<p>29 Сини Манасіїні: від Махіра рід Махірів; від Махіра народився Ґілеад, від Ґілеада рід Ґілеадів.
<p>30 Оце сини Ґілеадові: від Єзера рід Єзерів, від Хелека рід Хелеків.
<p>31 Від Асріїла рід Асріїлів, від Шехема рід Шехемів,
<p>32 Від Шеміда рід Шемідин, від Хефера рід Хеферів.
<p>33 У Целофхада, сина Хеферового, не було синів, а лише доньки. Ім'я дочок: Махла й Ноа, Хогла, Мілка й Тірца. 
<p>34 Оце роди Манасіїні, а нараховано їх п'ятдесят дві тисячі сімсот.
<p>35 Оце сини Єфремові за родами їхніми: від Шутелаха рід Шутелахів, від Бехера – рід Бехерів, від Тахана рід Таханів.
<p>36 І оце сини Шутелахові: від Ерана – рід Еранів.
<p>37 Оце роди синів Єфремових після перепису їхнього: тридцять дві тисячі п'ятсот. Ось сини Йосипові: за родами їхніми.
<p>38 Сини Веніяминові за родами їхніми: від Бели рід Белин, від Ашбела рід Ашбелів, від Ахірама рід Ахірамів,
<p>39 Від Шефуфама рід Шефуфамів, від Хуфама рід Хуфамів.
<p>40 І були сини Белині: Ард і Нааман. [Від] Арда рід Ардів, від Наамана рід Нааманів.
<p>41 Оце сини Веніяминові за родами їхніми, а пораховано їх сорок п'ять тисяч шістсот.
<p>42 Ось сини Данові за родами їхніми: від Шухама – рід Шухамів. Оце рід Данів за родами їхніми.
<p>43 Усі роди Шухамові за їхнім переписом: шістдесят чотири тисячі чотириста.
<p>44 Сини Асирові за родами їхніми; від Їмни рід Їмнин, від Їшві рід Їшвіїв, від Берії рід Беріїв.
<p>45 Від синів Берії: від Хевера рід Хеверів; від Малкиїла рід Малкиїлів.
<p>46 Ім'я доньки Асирової Сарах.
<p>47 Ось роди синів Асирових, за переписом їхнім: п'ятдесят три тисячі чотириста.
<p>48 Сини Нефталимові за родами їхніми: від Яцхеїла рід Яцхеїлів, від Ґуні рід Ґуніїв.
<p>49 Від Єцера рід Єцерів, від Шіллема рід Шіллемів.
<p>50 Оце роди Нефталимові за родами їхніми; а нараховано їх сорок п'ять тисяч чотириста.
<p>51 Ось число тих, що увійшли до перепису синів Ізраїля; шістсот одна тисяча сімсот тридцять.
<p>52 І сказав Господь Мойсеєві, говорячи:
<p>53 Оцим у спадок треба розподілити землю за числом імен.
<p>54 Хто численніший, тим дай спадок більший, а хто нечисленний, тому дай спадок менший; кожному треба дати спадок, згідно з числом людей, які пораховані у нього.
<p>55 За жеребом треба поділити землю, за іменами колін батьків їхніх мають вони одержати землю у спадок. 
<p>56 За жеребом треба поділити їм спадок їхній, поміж численними, а також нечисленним.
<p>57 Ось перелічені левити за їхніми родами: від Ґершона рід Ґершонів, від Кегата рід Кегатів, від Мерарі рід Мераріїв.
<p>58 Ось покоління Левитів: рід Левіїв, рід Хевроніїв, рід Махліїв, рід Мушіїв, рід Корахів. Від Кегата народився Амрам.
<p>59 Ім'я дружини Амрамової Йохевед, донька Левієва, котру породила дружина Левієва в Єгипті, а вона Амрамові породила Аарона і Мойсея, і Маріям, сестру їхню.
<p>60 І народилися в Аарона Надав і Авігу, Елеазар та Ітамар.
<p>61 Але Надав та Авігу померли, коли принесли чужий вогонь перед Господом. 
<p>62 І було пораховано двадцять три тисячі усіх чоловічої статі, від місячного віку і вище. Бо вони не були пораховані разом із синами Ізраїля; тому що не дано їм спадку серед синів Ізраїля.
<p>63 Ось перелічені Мойсеєм і Елеазаром священиком, що рахували синів Ізраїля на рівнинах моавських біля Йордану, навпроти Єрихону.
<p>64 У тому переліку не було жодного чоловіка із порахованих Мойсеєм та Аароном священиком, котрі рахували синів Ізраїля в пустелі Сінайській.
<p>65 Бо Господь сказав їм, що помруть вони в пустелі; і не залишилося з них нікого, окрім Калева, сина Єфуннеєвого, та Ісуса, сина Навинового.
<h4>Числа 27 
<p>1 І прийшли доньки Целофхада, сина Хеферового, сина Ґілеадового, сина Махірового, сина Манасіїного з родів Манасії, сина Йосипового, і ось імена доньок його: Махла, Ноа, і Хогла, і Мілка, і Тірца. 
<p>2 І постали перед Мойсеєм і перед Елеазаром священиком, і перед князями, і перед усією громадою біля входу скинії зібрання і сказали:
<p>3 Батько наш помер у пустелі, і він не був у числі змовників, які зібралися супроти Господа зі спільниками Кораховими, але за свій гріх помер, і синів у нього не було.
<p>4 За яку провину щезати йменню батька нашого з-поміж роду його, тому, що він не має синів? Дай же нам спадок серед братів батька нашого.
<p>5 І оповів Мойсей про справу їхню Господові. 
<p>6 І сказав Господь Мойсеєві:
<p>7 Правду кажуть доньки Целофхадові: дай їм володіння у спадок серед братів батька їхнього і передай їм спадщину батька їхнього.
<p>8 А синам Ізраїля оголоси і скажи: Якщо хтось помре, не маючи у себе сина, то передайте володіння його доньці його.
<p>9 А якщо немає в нього доньки, передайте володіння його братам його.
<p>10 А коли немає у нього братів, віддайте володіння його братам батька його.
<p>11 А коли немає братів батька його, віддайте спадок його близькому його родичеві, з покоління його, щоб він успадкував його; і нехай буде це для синів Ізраїля настановою закону, як звелів Господь Мойсеєві.
<p>12 І сказав Господь Мойсеєві: Вийди на гору оцю Аварім, і поглянь на землю, котру Я даю синам Ізраїля. 
<p>13 І коли оглянеш її, прилучишся ти до народу свого, як прилучився Аарон, брат твій. 
<p>14 Тому що ви повстали супроти наказів Моїх у пустелі Сін, під час свавілля громади, щоб святити Мене перед очима їхніми біля води [Меріви]. 
<p>15 І сказав Мойсей Господові, говорячи:
<p>16 Нехай же поставить Господь, Бог духів усілякій плоті, над громадою цією чоловіка, 
<p>17 Котрий виходив би перед ними і котрий входив би перед ними, котрий виводив би їх, і котрий приводив би їх, щоб не залишилася громада Господня, як вівці, у котрих немає пастуха. 
<p>18 І сказав Господь Мойсеєві: Візьми собі Ісуса, сина Навинового, чоловіка, в котрому є Дух, і поклади на нього руку твою,
<p>19 І постав його перед Елеазаром священиком і перед усією громадою, і передай йому наказ перед очима їхніми.
<p>20 І дай йому від слави твоєї, щоб корилася йому вся громада синів Ізраїля. 
<p>21 І стане він перед Елеазаром священиком, який запитуватиме про нього за судом Уріму перед Господом; і за його словом мають виходити, і за його словом мають входити він і всі сини Ізраїля з ним, і вся громада. 
<p>22 І учинив Мойсей, як наказав йому Господь, і взяв Ісуса, і поставив його перед Елеазаром священиком і перед усією громадою.
<p>23 І поклав на нього руки свої, і передав йому владу, як заповідав Господь через Мойсея.
<h4>Числа 28 
<p>1 І сказав Господь Мойсеєві, говорячи:
<p>2 Накажи синам Ізраїля і скажи їм: Пильнуйте, аби приношення Моє, хліб Мій для пожертв Моїх, вчинених на вогні для приємних пахощів Мені, приносилося Мені належного часу. 
<p>3 І скажи їм: Ось приношення, вчинене на вогні, котре ви маєте приносити Господові: двоє ягнят однолітніх без вади день у день для постійного приношення всеспалення. 
<p>4 Одне ягня принось уранці, а друге ягня принось увечері.
<p>5 І в приношення хлібне [принось] десяту частину [ефи] пшеничного борошна, змішаного з чвертю гіна битого єлею. 
<p>6 Це постійне приношення всеспалення, котре було обумовлено (чинити) на горі Сінай, для приємних пахощів, для пожертви Господові.
<p>7 І приношення поливне при ній – чверть гіна на одне ягня; на святому місці вилий міцного вина, і це приношення буде для Господа.
<p>8 Друге ягня принось увечері, з таким хлібним приношенням, як уранці, і з таким самим поливним приношенням при ньому принось його для пожертви, вчинену на вогні, для приємних пахощів Господові.
<p>9 А в суботу приносьте двох ягнят однорічних без вади, і для приношення хлібного дві десятих частки ефи пшеничного борошна, змішаного з єлеєм, і поливного приношення. 
<p>10 Це – приношення всеспалення кожної суботи, понад постійне приношення всеспалення і поливне приношення при ньому.
<p>11 Щоразу, коли настане у вас новий місяць, приноситимете на всеспалення Господові: з великої худоби двох бичків, одного барана, семеро ягнят однолітніх без вади. 
<p>12 І три десятих частини [ефи пшеничного] борошна, змішаного з єлеєм, для приношення хлібного на одного бичка, і дві десятих частини ефи [пшеничного] борошна, змішаного з єлеєм, для приношення хлібного на одного барана.
<p>13 І по десятій частині ефи пшеничного борошна, змішаного з єлеєм, для приношення хлібного на кожне ягня. Для приношення всеспалення, приємні пахощі, пожертва, вчинена вогнем Господові.
<p>14 І поливне приношення при них має бути півгіна вина на бичка, третина гіна на барана, і чверть гіна на ягня. [Це] – приношення всеспалення місячне, [кожного місяця] року. 
<p>15 І одного козла приносьте Господові для приношення за гріх; понад приношення всеспалення постійного треба приносити його з поливним приношенням його.
<p>16 Першого місяця, чотирнадцятого дня місяця – Пасха Господня.
<p>17 І п'ятнадцятого дня цього місяця – свято; сім днів необхідно їсти опрісноки. 
<p>18 Першого дня [нехай буде у вас] святе зібрання; жодної роботи не робіть.
<p>19 Але приносьте пожертву, вчинену на вогні для приношення всеспалення Господові: з двох молодих бичків, одного барана та семеро однорічних ягнят; без вади вони мають бути у вас. 
<p>20 І при них для приношення хлібного має бути борошно, змішане з єлеєм, три десятих частини [ефи] на кожного бичка, і дві десятих частини [ефи] на барана.
<p>21 І по десятій частині [ефи] принось на кожного із семи ягнят. 
<p>22 І одного козла для приношення за гріх, для спокути вашої.
<p>23 Ви маєте приносити понад вранішнє приношення всеспалення, для постійного приношення всеспалення.
<p>24 Отак приносьте кожного із семи днів; [це] хліб, пожертва, вчинена на вогні, приємні пахощі Господові; це [має бути] принесено понад всеспалення постійного і поливного приношення його.
<p>25 І сьомого дня нехай буде у вас святе зібрання; жодної роботи не робіть.
<p>26 І в день перших плодів, коли приносите Господові нове приношення хлібне в седмиці ваші, нехай буде у вас святе зібрання; жодної роботи не робіть. 
<p>27 І приносьте приношення всеспалення для приємних пахощів Господові: двох молодих бичків, одного барана і семеро однорічних ягнят.
<p>28 І при них для приношення хлібного борошна, змішаного з єлеєм, три десятих частини ефи на кожного бичка, дві десятих частини [ефи] на барана.
<p>29 І по десятій частині [ефи] на кожного із семи ягнят.
<p>30 І одного козла для спокути вашої.
<p>31 Понад постійне приношення всеспалення і хлібне приношення при ньому, приносьте [оце Мені] з поливним приношенням їх, без вади мають бути вони у вас.
<h4>Числа 29 
<p>1 І сьомого місяця, першого [дня] місяця, нехай буде у вас святе зібрання; жодної роботи не робіть; нехай буде [це] у вас день сурмлення сурми. 
<p>2 І приносьте приношення усеспалення для приємних пахощів Господові: одного бичка, одного барана, семеро однорічних ягнят, без вади. 
<p>3 І при них для приношення хлібного борошна, змішаного з єлеєм, три десятих частини [ефи] на бичка, дві десятих [ефи] на барана.
<p>4 І одну десяту частину ефи на кожного із семи ягнят.
<p>5 І одного козла для приношення за гріх, для вашої спокути.
<p>6 Понад щомісячне приношення всеспалення і постійного хлібного приношення його, і поливного приношення їх, за настановою, для приємних пахощів пожертви, вчиненій на вогні для Господа.
<p>7 І десятого [дня] цього сьомого місяця нехай буде у вас святе зібрання; упокорюйте [тоді] душ[і] ваші, і жодної роботи не провадьте. 
<p>8 І приносьте приношення всеспалення Господові для приємних пахощів: одного бичка, одного барана, семеро однорічних ягнят; без вади нехай будуть вони у вас;
<p>9 І при них для приношення хлібного пшеничного борошна, змішаного з єлеєм, три десяті частки [ефи] на бичка, дві десяті частини [ефи] на барана,
<p>10 І по десятій частині [ефи] на кожного із семи ягнят;
<p>11 І одного козла для приношення [за] гріх, понад пожертву спокути за гріх, понад приношення всеспалення постійного і хлібного приношення його, і поливного приношення їх. 
<p>12 І п'ятнадцятого дня сьомого місяця нехай буде у вас святе зібрання; жодної роботи не робіть, і святкуйте свято Господнє сім днів. 
<p>13 І приносьте приношення всеспалення, пожертву, приємні пахощі Господові: тринадцять бичків, двох баранів, чотирнадцять однорічних ягнят; без вади нехай будуть вони;
<p>14 І при них для приношення хлібного пшеничного борошна, змішаного з єлеєм, три десяті частини [ефи] на кожного з тринадцяти бичків, дві десяті частини [ефи] на кожного з двох баранів.
<p>15 І по десятій частині [ефи] на кожного із чотирнадцяти ягнят,
<p>16 І одного козла для приношення за гріх, понад приношення всеспалення постійне і хлібного приношення його і поливного приношення його.
<p>17 І другого дня дванадцять бичків, двох баранів, чотирнадцять однорічних ягнят, без вади,
<p>18 І при них приношення хлібного і поливного приношення для бичків, баранів і ягнят, за числом їхнім, за настановами.
<p>19 І одного козла для приношення за гріх, понад приношення усеспалення постійного і хлібного приношення і поливного приношення їх.
<p>20 І третього дня одинадцять бичків, двох баранів, чотирнадцять однорічних ягнят, без вади,
<p>21 І при них приношення хлібне і поливне приношення для бичків, баранів і ягнят, за числом їхнім, за установленням;
<p>22 І одного козла для приношення за гріх, понад приношення усеспалення постійне і хлібного приношення і поливного приношення його.
<p>23 І четвертого дня десять бичків, двох баранів чотирнадцять однорічних ягнят, без вади,
<p>24 І при них приношення хлібне і поливне приношення для бичків, баранів і ягнят, за числом їхнім, за настановами,
<p>25 І одного козла для приношення за гріх, понад приношення усеспалення постійне, хлібного приношення і поливного приношення його.
<p>26 І п'ятого дня дев'ять бичків, двох баранів, чотирнадцять однорічних ягнят, без вади,
<p>27 І при них приношення хлібне і поливне приношення для бичків, баранів і ягнят, за числом їхнім, за настановами,
<p>28 І одного козла для приношення за гріх, понад приношення усеспалення постійного і хлібного приношення і поливного приношення його,
<p>29 І шостого дня вісім бичків, двох баранів, чотирнадцять однорічних ягнят, без вади.
<p>30 І при них приношення хлібне і поливне приношення для бичків, баранів і ягнят, за числом їхнім, за настановами,
<p>31 І одного козла для приношення за гріх, понад приношення усеспалення постійного і хлібного приношення і поливного приношення його.
<p>32 І сьомого дня семеро бичків, двох баранів, чотирнадцять однорічних ягнят, без вади,
<p>33 І при них приношення хлібне і поливне приношення для бичків, баранів і ягнят, за числом їхнім, за настановами.
<p>34 І одного козла для приношення за гріх, понад приношення усеспалення постійного й хлібного приношення і поливного приношення його.
<p>35 Восьмого дня нехай буде у вас урочисте зібрання: жодної роботи не робіть. 
<p>36 І приносьте приношення усеспалення, пожертву вчинену на вогні, приємні пахощі Господові: одного бичка, одного барана, семеро однорічних ягнят, без вади.
<p>37 І при них приношення хлібне і поливне приношення для бичка, барана і ягнят, за числом їхнім, за настановами.
<p>38 І одного козла для приношення за гріх, понад приношення усеспалення постійного і приношення хлібного і поливного приношення його.
<p>39 Приносьте це Господові на свята ваші, понад [обітниці], як і ваші приношення вдячности для ваших приношень усеспалення і для приношень хлібних ваших, і поливних приношень ваших і для мирних приношень ваших.
<h4>Числа 30 
<p>1 І переказав Мойсей синам Ізраїля все, що наказав Господь Мойсеєві.
<p>2 І сказав Мойсей князям колін синів Ізраїлевих стосовно синів Ізраїля, говорячи: Ось, що наказав Господь.
<p>3 Якщо хтось дасть обітницю Господові, або заприсягнеться клятьбою, зв'язавши обов'язком душу свою, то нехай не порушує слова свого, але виконає все, що пообіцяли уста його.
<p>4 Якщо жінка дасть обітницю Господові і зв'яже [себе] обов'язком у домі батька свого, у юності своїй;
<p>5 І почує батько обітницю її і обов'язок, якого вона поклала на душу свою, і змовчить про те батько її; тоді всі обітниці її справдяться, і всілякий обов'язок її, котрого вона поклала на душу свою, справдиться.
<p>6 А якщо батько її, зачувши, заборонить їй того дня всі обітниці її і зароки, котрі вона поклала на душу свою, і вони не справдяться, то Господь простить їй, тому що заборонив їй батько її.
<p>7 Якщо вона вийде заміж і візьме обітницю її, чи поклялася устами своїми, чим вона зв'язала душу свою, 
<p>8 І почує чоловік її, і, зачувши, буде мовчати того дня, то обітниці її справдяться, і зароки її, котрі вона поклала на душу свою, справдяться.
<p>9 А коли чоловік її, зачувши, заборонить їй, того дня відкине обітницю її, котра на ній, і слово уст її, котрим вона зв'язала себе, [то вони не справдяться], і Господь простить їй.
<p>10 Однак обітниця вдови і розлученої, який зарок не поклали б вони на душу свою, справдиться.
<p>11 А якщо [вона] в домі чоловіка свого дала обітницю чи поклала зарок на душу свою з присягою,
<p>12 І чоловік її, зачувши, буде мовчати, і не заборонить їй, то всі обітниці її справдяться, і всякий зарок, якого вона поклала на душу свою, справдиться.
<p>13 А якщо чоловік її, зачувши, відкинув їх, то всі обітниці її, які вийшли з уст її, і зароки душі її не справдяться; чоловік її вчинив їх пустими, і Господь простить їй.
<p>14 Усяка обітниця і всякий зарок із присягою, щоб упокорити душу, чоловік її може пітдвердити, і чоловік її може зробити пустим.
<p>15 А якщо чоловік її мовчав про те день за днем, то [тим самим] утвердив усі обітниці її, і всі зароки її, котрі на ній, потвердив, тому що він, зачувши, мовчав про те.
<p>16 А якщо відкинув їх, після того, як зачув, то він узяв на себе гріха її.
<p>17 Ось настанови, котрі Господь заповідав Мойсеєві про стосунки між чоловіком і дружиною його, поміж батьком і донькою його за юности її у домі батька її.
<h4>Числа 31 
<p>1 І сказав Господь Мойсеєві, говорячи:
<p>2 Помстися мідіянам за синів Ізраїля, а потім прилучишся до народу свого. 
<p>3 І сказав Мойсей народові, говорячи: Озбройте з-поміж себе людей на війну; щоб вони виступили супроти мідіян, звершити помсту Господню над мідіянами.
<p>4 По тисячі від коліна, від усіх колін Ізраїля пошліть на війну.
<p>5 І виділили із тисяч Ізраїля, по тисячі з коліна, дванадцять тисяч озброєних на війну.
<p>6 І послав їх Мойсей на війну, по тисячі з коліна, їх і Пінхаса, сина Елеазарового, священика, на війну, і в руці його священні посудини і сурми, щоб сурмити.
<p>7 І рушили війною на мідіян, як наказав Господь Мойсеєві, і вбили всіх чоловічої статі. 
<p>8 І разом із убитими їхніми убили царів мідіянських: Евія, Рекема, Цура, Хура і Реву, п'ять царів мідіянських, і Валаама, сина Беорового, убили мечем. 
<p>9 А жінок мідіянських і дітей їхніх сини Ізраїля взяли в полон, і всю худобу їхню, і всі отари їхні, і весь маєток їхній взяли як здобич.
<p>10 І всі міста їхні у володіннях їхніх, і всі поселення їхні спалили вогнем.
<p>11 І взяли все захоплене і всю здобич, від людини до тварини.
<p>12 І припровадили полонених і здобич, і захоплене до Мойсея, і до Елеазара священика, і до громади синів Ізраїля, до стану, на рівнинах моавських, що біля Йордану, навпроти Єрихону.
<p>13 І вийшли Мойсей та Елеазар священик, і всі князі громади зустрічати їх, зі стану.
<p>14 І розгнівався Мойсей на військових урядовців, тис'яцьких та сотників, що вертали з війни,
<p>15 І сказав їм Мойсей: [Чому ви] залишили живими всіх жінок?
<p>16 Та ж вони, за порадою Валаама, були для синів Ізраїля приводом для відступу од Господа для догоди Пеорові, [за що] й була ураза в громаді Господній. 
<p>17 Тож повбивайте всіх дітей чоловічої статі, і всіх жінок, які спізнали чоловіка на чоловічому ложі убийте. 
<p>18 А всіх дітей жіночої статі, котрі не спізнали чоловічого ложа, залишіть живими для себе.
<p>19 І побудьте поза станом сім днів; кожен, хто вбив чоловіка і який торкнувся до вбитого, очиститься третього дня і сьомого дня, ви і полонені ваші. 
<p>20 І всю одежу, і всі шкіряні речі, і все виготовлене з козячої вовни і всі дерев'яні речі очистите.
<p>21 І сказав Елеазар священик воїнам, які ходили на війну: Ось настанови закону, котрий заповідав Господь Мойсеєві:
<p>22 Золото, срібло, мідь, залізо, олово і свинець,
<p>23 І все, що проходить через вогонь, проведіть через вогонь, щоб воно очистилося, а, крім того, ще й очищувальною водою треба очистити; а все, що не проходить через вогонь, проведіть через воду.
<p>24 І одежу вашу виперіть сьомого дня, і очиститеся, і потому заходьте до стану.
<p>25 І сказав Господь Мойсеєві, говорячи:
<p>26 Перелічи здобич полону, від людини до худоби, ти і Елеазар священик і князі племен громади.
<p>27 І поділи здобич наполовину між тими, що воювали, ходили на війну, і поміж усією громадою.
<p>28 І від воїнів, які ходили на війну, візьми данину Господові, по одній душі з п'ятисот, з людей, а також із великої худоби, і з віслюків та з дрібної скотини.
<p>29 Візьми це з половини їхньої, і віддай Елеазарові священикові для приношення як дар Господові.
<p>30 І з половини синів Ізраїля візьми по одній частці з п'ятдесяти, з людей, з великої худоби, з віслюків та з отари дрібної скотини, і віддай це левитам, які служать при скинії Господній. 
<p>31 І вчинив Мойсей та Елеазар священик, як наказав Господь Мойсеєві.
<p>32 І було здобичі, що лишилася від захопленого, що захопили ті, що були на війні: овець шістсот сімдесят п'ять тисяч,
<p>33 Великої худоби сімдесят дві тисячі;
<p>34 Віслюків шістдесят одна тисяча,
<p>35 Людей, жінок, котрі не знали чоловічого ложа, всіх душ тридцять дві тисячі.
<p>36 Половина – частка тих, що ходили на війну, після обрахунку, була: овець триста тридцять сім тисяч п'ятсот;
<p>37 І данина Господові з овець шістсот сімдесят п'ять.
<p>38 Великої худоби тридцять шість тисяч, і данина з них Господові сімдесят дві;
<p>39 Віслюків тридцять тисяч п'ятсот, і данина з них Господові шістдесят один.
<p>40 Людей шістнадцять тисяч, і данина з них Господові тридцять дві душі.
<p>41 І віддав Мойсей данину, підношення у дар Господові, Елеазарові священикові, як наказав Господь Мойсеєві. 
<p>42 І з половини синів Ізраїля, котру відділив Мойсей у людей, що були на війні;
<p>43 А половина [на] громаду була: дрібного скота – триста тридцять сім тисяч п'ятсот;
<p>44 Великої худоби – тридцять шість тисяч,
<p>45 Віслюків – тридцять тисяч п'ятсот;
<p>46 Людей – шістнадцять тисяч.
<p>47 Із половини синів Ізраїля узяв Мойсей одну п'ятдесяту частину з людей та із скотини, і віддав те левитам, які виконували служіння при скинії Господній, як наказав Господь Мойсеєві.
<p>48 І прийшли до Мойсея старшини над тисячами війська, тисячники і сотники,
<p>49 І сказали Мойсеєві: служники твої порахували воїнів, котрі нам доручені, і не згинув жоден з них;
<p>50 І [ось], ми принесли приношення Господові, хто що дістав із золотих речей; ланцюжки, зап'ястя, персні, сережки і привіски, для спокути душ наших перед Господом. 
<p>51 І взяв у них Мойсей та Елеазар священик золото, – усі ці речі.
<p>52 І було всього золота, котре принесли для підношення Господові шістнадцять тисяч сімсот п'ятдесят шеклів, від тис'яцьких і сотників.
<p>53 Тому що вояки брали здобич кожний для себе.
<p>54 І взяв Мойсей та Елеазар священик золото від тис'яцьких і сотників, і принесли його до скинії зібрання, на пам'ять синам Ізраїля перед Господом. 
<h4>Числа 32 
<p>1 У синів Рувимових і в синів Ґадових було дуже багато черед, і побачили вони, що земля Єзер і земля Ґілеад є місце [придатне] для стад. 
<p>2 І прийшли сини Ґадові, і сини Рувимові і сказали Мойсеєві та Елеазарові священикові і князям громади, говорячи:
<p>3 Атарот, і Дівон, і Язер, і Німра, і Хешбон, і Ел'але, і Севам, і Нево, і Беон,
<p>4 Земля, котру Господь уразив перед громадою Ізраїля, земля [придатна] для черед, а в служників твоїх є череди.
<p>5 І сказали: Якщо ми знайшли прихильність в очах твоїх, віддай землю оцю служникам твоїм для володіння; не переводь нас через Йордан.
<p>6 І сказав Мойсей синам Ґадовим і синам Рувимовим: Брати ваші підуть на війну, а ви залишитеся тут?
<p>7 Для чого ви відвертаєте серце синів Ізраїля від переходу на землю, котру дає їм Господь?
<p>8 Так учинили батьки ваші, коли я посилав їх із Кадеш-Барнеа для оглядин землі.
<p>9 Вони доходили до долини Ешкол, і бачили землю, і одвернули серце синів Ізраїля, щоб не йшли вони на землю, котру Господь дав їм.
<p>10 І спалахнув того дня гнів Господній, і присягнувся Він, говорячи:
<p>11 Оці люди, які вийшли з Єгипту, від двадцяти літ і вище, не побачать землі, про котру Я присягався Авраамові, Ісаакові і Якові, тому що вони не уповні прямували за Мною. 
<p>12 Окрім Калева, сина Єфуннеєвого, кенізеянина, та Ісуса, сина Навинового, тому що вони були цілком з Господом. 
<p>13 І запалав гнів Господній на Ізраїля, і водив Він їх пустелею сорок літ, аж доки не скінчився (вимер) увесь рід, який учинив зло в очах Господніх.
<p>14 І ось, замість батьків ваших, повстали ви, поріддя грішників, аби підсилити ще силу гніву Господнього на Ізраїля.
<p>15 Якщо ви одвернетеся від Нього, то Він знову залишить його в пустелі, і ви загубите увесь народ цей.
<p>16 І наблизилися вони до нього, і сказали: Ми збудуємо тут кошари для стад наших і міста для дітей наших.
<p>17 А самі першими озброємося і підемо попереду синів Ізраїля, аж доки не приведемо їх в місця їхні; а діти наші нехай залишаться в укріплених містах, [для безпеки] від мешканців землі. 
<p>18 Не повернемося в доми наші, доки не займуть сини Ізраїля кожний володіння своє. 
<p>19 Тому що ми не візьмемо з ними володінь потойбіч Йордану і далі, тому що володіння нам дісталися по цей бік Йордану, східніше.
<p>20 І сказав їм Мойсей: Якщо ви так зробите, якщо озброєні рушите на війну перед Господом, 
<p>21 І піде кожний із вас озброєний за Йордан перед Господом, аж доки не винищить Він ворогів своїх перед Собою,
<p>22 І підкорена буде земля ота перед Господом; то потім повернетеся і будете невинні перед Господом і перед Ізраїлем, і буде оця земля вашим володінням перед Господом.
<p>23 А якщо не вчините так, то згрішите перед Господом, і, будьте певні, ваш гріх знайде вас.
<p>24 Споруджуйте собі міста для дітей ваших і кошари для овець ваших, і робіть, що сповідане устами вашими. 
<p>25 І сказали сини Ґадові і сини Рувимові Мойсеєві: Служники твої вчинять, як наказав володар наш.
<p>26 Діти наші, дружини наші, отари наші і вся худоба наша залишиться тут, у містах Ґілеаду;
<p>27 А служники твої, всі озброївшися, як воїни, рушать перед Господом на війну, як говорить володар наш.
<p>28 І наказав Мойсей про них Елеазарові священикові та Ісусові, синові Навиновому, і князям колін синів Ізраїля.
<p>29 І сказав їм Мойсей: Якщо сини Ґадові і сини Рувимові перейдуть з вами за Йордан, усі озброївшися на війну перед Господом, і підкорена буде вами ота земля; то віддайте їм землю Ґілеаду для володіння. 
<p>30 А якщо не підуть вони з вами озброєні, то вони одержать володіння разом із вами на землі ханаанській.
<p>31 І відповідали сини Ґадові і сини Рувимові, і сказали: Як наказав Господь служникам твоїм, так і вчинимо.
<p>32 Ми підемо озброєні перед Господом у землю ханаанську, а спадок володіння нашого нехай буде по цей бік Йордану.
<p>33 І віддав Мойсей їм, синам Ґадовим і синам Рувимовим, і половині коліна Манасії, сина Йосипового, царство Сигона, царя аморейського, і царство Ога, царя башанського, землю з містами її і околицями, – міста землі на всі боки. 
<p>34 І спорудили сини Ґадові Дівон, і Атарот, і Ароер,
<p>35 І Атарот-Шофан, і Язер, і Йоґбегу.
<p>36 І Бет-Німру, і Бет-Гаран, міста укріпленні, і кошари для овець.
<p>37 І сини Рувимові збудували Хешбон, Ел'але і Кір'ятаїм,
<p>38 І Нево, і Баал-Меон, котрих імення замінені, і Сивму, і дали інші наймення містам, котрі вони збудували.
<p>39 І рушили сини Махіра, сина Манасії, до Ґілеаду, і взяли його, і вигнали амореїв, котрі були в ньому. 
<p>40 І віддав Мойсей Ґілеад Махірові, синові Манасії, і він оселився в ньому.
<p>41 А Яір, син Манасії, пішов і здобув їхні маленькі міста і назвав їх: Хавот-Яір.
<p>42 А Новах пішов і захопив Кенат і міста, залежні від нього, і назвав його своїм ім'ям – Новах.
<h4>Числа 33 
<p>1 Ось стани синів Ізраїлевих, котрі вийшли із землі єгипетської з військовими відділами своїми, на чолі з Мойсеєм та Аароном.
<p>2 Мойсей, за повелінням Господнім, описав мандрівку їхню за зупинками їхніми, і ось стани мандрування їхнього:
<p>3 Із Рамсесу рушили вони першого місяця, п'ятнадцятого дня першого місяця; другого дня Пасхи вийшли сини Ізраїля під рукою високою на очах усіх єгиптян.
<p>4 А тим часом, єгиптяни ховали всіх первістків, яких уразив у них Господь, і над богами їхніми Господь звершив суд. 
<p>5 Отак рушили сини Ізраїля з Рамсесу і розташувалися станом у Суккоті. 
<p>6 І рушили з Суккоту, і отаборилися станом у Етамі, що на рубежі пустелі. 
<p>7 І рушили з Етаму, і знову повернули на Пі-Хіроту, що перед Баал-Цефоном, і отаборилися перед Мігдолом. 
<p>8 Тоді рушили від Хіроту, пройшли посеред моря в пустелю, і йшли три дні пустелею Етамською, і отаборилися у Марі.
<p>9 І вирушили з Мари, і прийшли до Еліму; у Елімі було дванадцять джерел води і сімдесят фінікових дерев, і отаборилися там. 
<p>10 І вирушили з Еліму, й отаборилися біля Червоного моря.
<p>11 І вирушили від Червоного моря, і отаборилися в пустелі Сін. 
<p>12 І вирушили з пустелі Сін, і отаборилися в Дофці.
<p>13 І вирушили з Дофки, і отаборилися в Алуші.
<p>14 І вирушили з Алушу, і отаборилися в Ріфідимі, і не було там води, для пиття народу. 
<p>15 І вирушили з Рифідиму, і отаборилися в пустелі Сінайській.
<p>16 І вирушили з пустелі Сінайської, і отаборилися в Ківрот-Гаттааві.
<p>17 І вирушили в Ківрот-Гаттаави, і отаборилися в Хацероті.
<p>18 І вирушили з Хацероту і отаборилися в Рітмі. 
<p>19 І вирушили з Рітми, і отаборилися в Ріммоні-Переца.
<p>20 І вирушили з Ріммону-Переца, і отаборилися в Лівні.
<p>21 І вирушили з Лівни, і отаборилися в Ріссі.
<p>22 І вирушили з Рісси, і отаборилися в Кегелаті.
<p>23 І вирушили з Кегелати, і отаборилися на горі Шефер.
<p>24 І вирушили від гори Шефер, і отаборилися в Хараді.
<p>25 І вирушили з Харади, і отаборилися в Макгелоті.
<p>26 І вирушили з Макгелоту, і отаборилися в Тахаті.
<p>27 І вирушили з Тахату, і отаборилися в Тераху.
<p>28 І вирушили з Тераху, і отаборилися в Мітці.
<p>29 І вирушили з Мітки, і отаборилися в Хашмоні.
<p>30 І вирушили з Хашмони, і отаборилися в Мосероті.
<p>31 І вирушили з Мосероту, і отаборилися в Бене-Яакані. 
<p>32 І вирушили з Бене-Яакану, і отаборилися в Хорі-Ґідґаду.
<p>33 І вирушили з Хорі-Ґідґаду, і отаборилися в Йотваті. 
<p>34 І вирушили з Йотвати, і отаборилися в Авроні.
<p>35 І вирушили з Аврону, і отаборилися в Ецйон-Ґевері. 
<p>36 І вирушили з Ецйон-Ґеверу, і отаборилися в пустелі Сін, вона ж Кадеш. 
<p>37 І вирушили з Кадешу, і отаборилися на горі Гор, біля рубежів землі едомської.
<p>38 І зійшов Аарон священик на гору Гор за повелінням Господнім, і помер там на сороковому році після виходу синів Ізраїля із Єгипетської землі першого дня, п'ятого місяця.
<p>39 Аарон мав сто двадцять три роки, коли помер на горі Гор.
<p>40 Ханаанський цар Араду, котрий жив південніше землі ханаанської, почув, що йдуть сини Ізраїля.
<p>41 І рушили вони від гори Гор, і отаборилися в Цалмоні.
<p>42 І вирушили з Цалмони, і отаборилися в Пуноні.
<p>43 І вирушили з Пунону, і отаборилися в Овоті. 
<p>44 І вирушили з Овоту, і отаборилися в Ійє-Гааварімі, на рубежах Моава. 
<p>45 І вирушили з Ійїму, і отаборилися в Дівон-Ґаді.
<p>46 І вирушили з Дівон-Ґаду, і отаборилися в Алмон-Дівлатаймі.
<p>47 І вирушили з Алмон-Дівлатайму, і отаборилися на горах Аварімських перед Нево. 
<p>48 І вирушили від гір Аварімських, і отаборилися на рівнинах моавських біля Йордану, навпроти Єрихону. 
<p>49 Вони розташувалися біля Йордану – від Бет-Єшмоту, аж до Шіттіму на рівнинах моавських.
<p>50 І сказав Господь Мойсеєві: на рівнинах моавських біля Йордану, навпроти Єрихону, говорячи:
<p>51 Оголоси синам Ізраїля і скажи їм: Коли перейдете через Йордан на землю ханаанську, 
<p>52 То проженіть від себе усіх мешканців землі, і винищіть всі зображення їхні, і всіх литих ідолів їхніх знищіть, і всі висоти їхні поруйнуйте. 
<p>53 І візьміть у володіння землю, і оселіться на ній, бо Я даю вам землю цю для володіння.
<p>54 І поділіть землю за жеребом на наділи між вашими племенами: чисельному дайте наділ більший, а малочисельному дай наділ менший; кому де випаде жереб, там йому і буде [наділ;] за колінами батьків ваших візьміть собі наділи. 
<p>55 Якщо ж ви не проженете від себе мешканців цієї землі, то ті, що залишаться, будуть терням біля очей ваших і голками для боків ваших, і будуть чинити утиски вам на землі, на котрій ви будете жити.
<p>56 І тоді з часом, що Я замірявся вчинити їм, зроблю для вас.
<h4>Числа 34 
<p>1 І сказав Господь Мойсеєві, говорячи:
<p>2 Накажи синам Ізраїля, і скажи їм: Коли прийдете на землю ханаанську, то ось, земля, котра дістанеться вам у спадок, земля ханаанська з її рубежами. 
<p>3 Південна сторона буде у вас від пустелі Сін, біля Едому, і пройде у вас південний рубіж від кінця Солоного моря, зі сходу. 
<p>4 І поверне той рубіж на південь до узвишшя Акраббіму і піде через Цін, і простягнеться вона на південь до Кадеш-Барнеа і проляже вона до Хацар-Аддару і пройде до Ацмону. 
<p>5 Від Ацмону побіжить рубіж до потоку Єгипетського, і будуть виходи її до моря. 
<p>6 А рубежем західним буде у вас море Велике, це буде для вас західним рубежем. 
<p>7 А на північ буде у вас рубіж: від Великого моря проведете її до гори Гор;
<p>8 Від гори Гор проведете до Гамату, і будуть виходи рубежа до Цедаду.
<p>9 Звідти піде рубіж до Зіфрону, і виходи будуть сягати Гацар-Енану. Це у вас буде рубіж північний.
<p>10 Рубіж східний проведіть собі від Гацар-Енану до Шефаму.
<p>11 Від Шефаму піде рубіж до Рівли, зі східного боку Аіну, потім піде рубіж і торкнеться берегів моря Кінеретського зі східного боку.
<p>12 І протягнеться рубіж до Йордану, і будуть виходи його до Солоного моря. Це буде земля ваша з рубежами її з усіх боків. 
<p>13 І наказав Мойсей синам Ізраїля, і сказав: Ось земля, котру ви успадкуєте за жеребом, котру наказав Господь дати дев'яти колінам і половині коліна. 
<p>14 Тому що коліно синів Рувимових за родинами їхніми, і коліно синів Ґадових за родинами їхніми, і половина коліна Манасіїного, дістали спадок свій.
<p>15 Два коліна і половина коліна дістали спадок свій за Йорданом навпроти Єрихону на схід.
<p>16 І сказав Господь Мойсеєві, говорячи:
<p>17 Ось ймення мужів, котрі будуть ділити вам землю: Елеазар священик, та Ісус, син Навинів.
<p>18 І по одному князеві від коліна візьми для розподілу землі за спадщиною.
<p>19 І ось ймення сих мужів: для коліна Юдиного Калев, син Єфуннеїв; 
<p>20 Для коліна синів Симеонових Шемуїл, син Аммігудів;
<p>21 Для коліна Веніяминового Елідад, син Кіслонів;
<p>22 Для коліна синів Данових князь Буккі, син Йоґліїв;
<p>23 Для синів Йосипових, для коліна Манасіїних князь Ханніїл, син Ефодів;
<p>24 Для коліна синів Єфремових князь Кемуїл, син Шіфтанів;
<p>25 Для коліна синів Завулонових князь Еліцафан, син Парнахів;
<p>26 Для коліна синів Іссахарових князь Палтіїл, син Аззанів;
<p>27 Для коліна синів Асирових князь Ахігуд, син Шеломіїв;
<p>28 Для коліна синів Нефталимових князь Педаїл, син Аммігудів.
<p>29 Ось ті, котрим Господь звелів наділити спадком синів Ізраїля на землі ханаанській.
<h4>Числа 35 
<p>1 І сказав Господь Мойсеєві на рівнинах моавських біля Йордану навпроти Єрихону, говорячи:
<p>2 Накажи синам Ізраїля, щоб вони із наділів володінь своїх дали левитам міста для прожиття, і поля (лани) при містах з усіх боків дайте левитам. 
<p>3 Міста будуть їм для прожиття, а поля будуть для скотини їхньої, і для маєтків їхніх і для всіх тварин їхніх.
<p>4 Поля при містах, котрі ви маєте дати левитам, від стіни міста [мусять тягнутися] на тисячу ліктів, на всі боки.
<p>5 І відміряйте за містом до східної стіни дві тисячі ліктів, і до південної стіни дві тисячі ліктів, і до західної стіни дві тисячі ліктів, і до північної стіни дві тисячі ліктів, а посередині місто: такими будуть у них поля при містах.
<p>6 Із міст, котрі ви дасте левитам, [будуть] шість міст для сховку, у яких ви дозволите ховатися убивникам; а понад них дайте ще сорок двоє міст.
<p>7 Усіх міст, котрі ви маєте дати левитам, буде сорок вісім міст, з полями при них. 
<p>8 І коли будете давати міста із володінь синів Ізраїля, тоді з більших дайте більше, із менших менше, кожне коліно, зважаючи на володіння, яке дістане, мусить дати з міст своїх левитам.
<p>9 І сказав Господь Мойсеєві, говорячи:
<p>10 Оголоси синам Ізраїля і скажи їм: Коли ви перейдете через Йордан на землю ханаанську,
<p>11 Виберіть собі міста, котрі були б у вас містами для сховку, куди міг би сховатися убивник, що убив людину ненавмисне.
<p>12 І будуть у вас міста оці сховком од месника, щоб не умертвили того, хто вбив, передніше того, як він постане перед громадою на суд. 
<p>13 А міст, котрі ви повинні дати для притулку має бути шестеро.
<p>14 Троє міст дайте по цей бік Йордану і троє міст дайте на землі ханаанській; містами сховку мають вони стати. 
<p>15 Для синів Ізраїля, і для захожого, і для осадника поміж вами будуть оці шестеро міст, щоб утікати туди кожному, хто уб'є людину ненавмисне.
<p>16 Якщо хтось ударить когось залізним знаряддям так, що той помре, – то він убивник; а убивника мусите зрокувати на смерть.
<p>17 І якщо хтось ударить когось кинутим каменем, від котрого можна вмерти, – так, що той помре, – то він убивник; убивника мусите зрокувати на смерть.
<p>18 Або, якщо дерев'яним знаряддям, од котрого можна вмерти, ударить так, що той помре, – то він убивник: убивника мусите зрокувати на смерть.
<p>19 Месник за кров сам може умертвити убивника; тільки-но стріне його, – сам може умертвити його.
<p>20 Якщо хтось штовхне когось з ненависти, або з наміром кине на нього [що-небудь], так, що той помре, 
<p>21 Або з ворожнечі ударить його рукою, так, що той помре, то того, що вдарив, треба зрокувати на смерть, – він убивник; месник за кров може умертвити убивника, тільки-но стріне його.
<p>22 А якщо він штовхне його ненавмисне, без ворожнечі, чи кине на нього що-небудь без лихого наміру, 
<p>23 Або якогось каменя, від котрого можна померти, не бачачи, ненароком випустить з рук і той упаде на нього так, що цей помре, але він не був ворогом його і не бажав йому зла,
<p>24 То громада має розсудити поміж убивником і месником за кров за оцими настановами:
<p>25 Має врятувати громада убивника від руки месника за кров, і має повернути його громада в місто сховку його, куди він утік, щоб він мешкав там до смерти першосвященика, котрий помазаний священним єлеєм.
<p>26 А якщо убивник вийде за межі міста сховку, в котре він утік,
<p>27 І знайде його месник за кров поза межами міста-сховку його, і заб'є убивника цього месник за кров, то не буде на ньому вини кровопролиття.
<p>28 Тому, що той мусив жити в місті сховку до смерти першосвященика, а по смерті великого священика мусив був повернутися убивник на землю володіння свого.
<p>29 Нехай же буде оце у вас настановою законною для поколінь ваших, у всіх житлах ваших. 
<p>30 Якщо хтось заб'є чоловіка, то вбивника треба убити за словами свідків; але одного свідка недосить, [щоб засудити] на смерть.
<p>31 І не беріть викупу за душу убивника, котрий винний за вбивство, але його треба зрокувати на смерть.
<p>32 І не беріть викупу за того, що втік у місто сховку, щоб йому [дозволити] жити на землі своїй передніше смерті [великого] священика.
<p>33 Не опоганюйте землі, на котрій ви [будете жити], бо кров опоганює землю, і земля не очиститься інакше від пролитої на неї крови, як лише кров'ю того, хто пролив її. 
<p>34 Не опоганюйте землю, на котрій ви живете, осередь котрої живу Я; тому що Я Господь, живу серед синів Ізраїля . 
<h4>Числа 36 
<p>1 Прийшли старшини родин від коліна синів Ґілеада, сина Махірового, сина Манасіїного, і говорили перед Мойсеєм і перед князями, старшинами поколінь синів Ізраїля, 
<p>2 І сказали: Господь наказав володареві нашому дати землю для володіння синам Ізраїля за жеребом, і панові нашому наказано Господом дати землю Целофхада, брата нашого, у спадок донькам його. 
<p>3 Якщо ж вони будуть дружинами синів якого-небудь [другого] коліна синів Ізраїля, то наділ їхній відбирається від наділів батьків наших і додається до наділу того коліна, в котрому вони будуть [жити] і відбирається од нашого спадку за жеребом наділу нашого.
<p>4 І навіть, коли буде в синів Ізраїля ювілей, тоді наділ їхній додасться до наділу того коліна, в котрому вони будуть, і від наділу коліна батьків наших відбереться наділ їхній. 
<p>5 І оголосив Мойсей синам Ізраїля, за словом Господнім, і сказав: Добре говорить коліно синів Йосипових.
<p>6 Ось що заповідає Господь про доньок Целофхада: Вони можуть бути дружинами тих, хто сподобається очам їхнім, тільки мають бути дружинами з роду коліна батька свого,
<p>7 Щоб спадок синів Ізраїля не переходив із коліна в коліно, тому що кожний із синів Ізраїля має бути прилучений до спадку коліна батьків своїх. 
<p>8 І будь-яка донька, що успадковує наділ в колінах синів Ізраїлевих, мусить бути дружиною кого-небудь із родового коліна батька свого, щоб сини Ізраїля успадкували кожний наділ батьків своїх. 
<p>9 І щоб не переходив наділ-спадок із коліна в інше коліно, бо кожне коліно синів Ізраїля має бути прилучене до свого спадку.
<p>10 Як наказав Господь Мойсеєві, так і вчинили доньки Целофхадові.
<p>11 І вийшли доньки Целофхадові Махла, Тірца, Хогла, Мілка і Ноа заміж за синів дядьків своїх.
<p>12 У коліні синів Манасії, сина Йосипового, вони були дружинами, і лишився спадок їхній в коліні родів батька їхнього.
<p>13 Оце є заповіді і настанови, котрі дав Господь синам Ізраїля через Мойсея на рівнинах моавських, біля Йордану, навпроти Єрихону.
