<h2>Перше Послання Івана</h2>

<h4>1 Івана 1 Апостольські свідчення про Слово життя. 
<p>1 Про те, що було від початку, що ми чули, що бачили своїми очима, що розглядали, і чого руки наші торкалися, – про Слово життя, – 
<p>2 Бо життя з‘явилося, і ми бачили і засвідчуємо, і сповіщаємо вам це вічне життя, котре було у Батька і з‘явилося до нас, – 
<p>3 Про те, що ми бачили і чули, сповіщаємо вам, щоб ви також спілкувалися з нами; а наше спілкування – з Батьком і Сином Його, Ісусом Христом. 
<p>4 І оце пишемо вам, щоб радість ваша була досконала. 
<p>5 І ось Добра Вість, котру ми чули від Нього і сповіщаємо вам: Бог є світло, і немає в Ньому жодної пітьми. 
<p>6 І коли ми кажемо, що маємо спілкування з Ним, а самі ходимо в пітьмі, то ми обманюємо і не вчиняємо за істиною! 
<p>7 А коли ходимо у світлі, так, як Він у світлі, то маємо спілкування один з одним, і кров Ісуса Христа, Сина Його, очищає нас від усякого гріха. 
<p>8 Якщо кажемо, що не маємо гріха, – обманюємо самі себе, й істини в нас немає. 
<p>9 Якщо сповідуємо гріхи наші, то Він, завше вірний і праведний, простить нам гріхи наші і очистить нас від усілякої неправди. 
<p>10 Якщо кажемо, що ми не згрішили, то маємо Його за неправдивого, і Слова Його немає в нас. 
<h4>1 Івана 2 Ісус – наш Заступник. 
<p>1 Діти мої! Це пишу вам, щоб ви не грішили; а якби хтось згрішив, то ми маємо Заступника, перед Батьком, Ісуса Христа, Праведника: 
<p>2 Він є уласкавленням за гріхи наші, і не тільки за наші, але й за гріхи цілого світу. 
<p>3 А що ми пізнали Його, дізнаємося з того, що дотримуємося Його заповідей. 
<p>4 Хто каже: Я пізнав Його, але заповідей Його не дотримується, той облудник, і немає в ньому істини;
<p>5 А хто дотримується слова Його, в тому справді любов Божа звершилася: саме з цього дізнаємося, що ми в Ньому. 
<p>6 Хто каже, що в Ньому перебуває (живе), той має вчинити так, як Він чинив. 
<p>7 Улюблені! Пишу вам не нову заповідь, але заповідь старожитню, котру ви мали від початку: заповідь давня є Слово, котре ви чули від початку. 
<p>8 Але при цьому й нову заповідь пишу вам, що є істинне і в Ньому, і у вас: тому що пітьма минається, а істинне світло вже світить. 
<p>9 Хто каже, що він у світлі, а ненавидить брата свого, той іще в пітьмі. 
<p>10 Хто любить брата свого, той перебуває у світлі, і немає в ньому спокуси; 
<p>11 А хто ненавидить брата свого, той знаходиться в пітьмі, і в пітьмі ходить, і не відає, куди йде, тому що пітьма осліпила йому очі. 
<p>12 Пишу вам, дітки, тому що прощаються вам гріхи заради ймення Його. 
<p>13 Пишу вам, батьки, тому що ви пізнали Того, Хто від початку. Пишу вам, юнаки, тому, що ви перемогли лукавого. Пишу вам, підлітки, тому що ви пізнали Батька. 
<p>14 Я написав вам, батьки, тому що ви пізнали Того, Хто споконвіку. Я написав вам, юнаки, тому що ви міцні, і слово Боже у вас існує і ви перемогли лукавого. 
<p>15 Не любіть світу, ані того, що в світі; хто любить світ, в тому немає Батькової любови; 
<p>16 Бо все, що у світі: похіть плоті, похіть очей, і гордощі житейські, не є від Батька, але від світу цього. 
<p>17 І світ минає, і похіть його, а той, хто виконує волю Божу, живе повіки. 
<p>18 Діти! Останній час. І, як ви чули, що прийде антихрист, і тепер з‘явилося багато антихристів, то ми якраз пізнаємо з цього, що останній час настає. 
<p>19 Вони вийшли від нас; але не були наші; інакше, якби вони були наші, то залишилися б з нами; але вони вийшли, і через те відкрилося, що не всі наші. 
<p>20 А втім, ви маєте помазання від Святого і знаєте все. 
<p>21 Я написав вам не тому, що ви не знаєте істини, але через те, що ви знаєте її, а також те, що всіляка неправда не від істини. 
<p>22 Хто облудник, якщо не той, хто відкидає, що Ісус є Христос? Це антихрист, що нехтує Батьком і Сином. 
<p>23 Кожний, хто зрікається Сина, не має Батька; а той, що сповідує Сина, має Батька. 
<p>24 Отож, що ви чули від початку, те нехай існує у вас; якщо залишається у вас те, що ви чули від початку, то й ви житимете в Сині і в Батькові. 
<p>25 А обітниця, котру Він обіцяв нам, є життя вічне. 
<p>26 Це написав я вам про тих, що зводять вас. 
<p>27 А втім, помазання, котре ви одержали від Нього, у вас перебуває, і ви не маєте потреби, щоб хтось навчав вас; але отак, як саме це помазання навчає нас всьому, і воно істинне й правдиве, то як воно навчило вас, у тім перебувайте. 
<p>28 Таким чином, дітоньки, перебувайте у Ньому, щоб, коли з‘явиться Він, мати нам відвагу і не осоромитися перед Ним, як Він прийде.
<p>29 Якщо ви знаєте, що Він Праведник, знайте також і те, що всякий, хто вчиняє правду, народжений від Нього. 
<h4>1 Івана 3 Слава дітей Божих. 
<p>1 Дивіться, яку любов дав нам Батько, щоб нам називатися і бути дітьми Божими. Світ через те не знає нас, що не пізнав Його. 
<p>2 Улюблені! Ми тепер діти Божі; але ще не відкрилося, якими будемо. Знаємо лише, що коли відкриється, будемо схожі на Нього, тому що побачимо Його, який Він є. 
<p>3 І кожний, хто має цю надію на Нього, очищає себе так, як Він чистий. 
<p>4 Кожний, хто чинить гріх, чинить і беззаконня, і гріх є беззаконня. 
<p>5 І ви знаєте, що Він прийшов для того, щоб узяти гріхи наші, і що в Ньому немає гріха. 
<p>6 Кожний, хто в Ньому перебуває, не грішить; і кожний, хто грішить, не бачив Його і не спізнав Його. 
<p>7 Діти! Нехай не зводить вас ніхто. Хто чинить правду, той праведний, як Він праведний. 
<p>8 Хто чинить гріх, той від диявола, тому що спочатку диявол згрішив. Якраз для цього й з‘явився Син Божий, щоб зруйнувати заміри лукавого. 
<p>9 Кожний, народжений від Бога, не чинить гріха, тому що насіння Його перебуває в ньому; і він не може грішити, тому що народжений від Бога. 
<p>10 Діти Божі і діти диявола пізнаються так: Кожний, хто не чинить правди, не є від Бога, а також той, хто не любить брата свого. 
<p>11 Бо таке благовістя, котре ви чули від початку, щоб ми любили один одного. 
<p>12 Не так, як ото Каїн, котрий був од лукавого і вбив брата свого. А за що убив його? За те, що справи його були недобрі, а вчинене братом його, – праведне. 
<p>13 Не дивуйтеся, браття мої, якщо світ ненавидить вас. 
<p>14 Ми знаємо, що ми перейшли із смерти до життя, тому що любимо братів; а хто не любить брата, перебуває в смерті. 
<p>15 Кожний, хто ненавидить брата свого, є людиновбивник; а ви знаєте, що жодний людиновбивник не має життя вічного, яке в ньому перебуває. 
<p>16 Любов спізнали ми в тому, що Він поклав за нас життя Своє; і ми повинні віддавати життя своє за братів. 
<p>17 А хто має достаток у цьому світі, але, коли бачить брата свого в нужді і зачиняє від нього серце своє, – то яким чином перебуває в ньому любов Божа? 
<p>18 Діти мої! Любімо не словом чи язиком, але ділом добрим та істиною. 
<p>19 Якраз із цього дізнаємося, що ми від істини, і заспокоюємо перед Ним серця наші; 
<p>20 Бо якщо серце наше осуджує нас, то наскільки більший Бог, тому що Бог більший від серця нашого і знає все. 
<p>21 Улюблені! Якщо серце наше не осуджує нас, то ми маємо відвагу до Бога. 
<p>22 І чого лише попросимо, дістанемо від Нього, тому що дотримуємося заповіді Його і чинимо добре й угодне перед Ним. 
<p>23 А заповідь Його та, щоб ми вірували у ймення Сина Його Ісуса Христа і любили один одного, як Він заповідав нам. 
<p>24 І хто зберігає заповіді Його, той перебуває в Ньому, а Він у тому. А що Він перебуває в нас, дізнаємося від Духа, котрого Він дав нам. 
<h4>1 Івана 4 Як впізнавати Духа істини і духа облудности. 
<p>1 Улюблені! Не кожному духові вірте, але випробовуйте духів, чи від Бога вони, тому що багато лжепророків з‘явилося в світі. 
<p>2 Духа Божого і духа омани впізнавайте так: усілякий дух, котрий сповідує Ісуса Христа, Котрий прийшов у плоті, є від Бога; 
<p>3 А всілякий дух, який не сповідує Ісуса Христа, Котрий прийшов у плоті, не є від Бога, але це дух антихриста, про котрого ви чули, що він прийде і тепер уже є в світі. 
<p>4 Діти! Ви від Бога, і перемогли їх; бо Той, Хто в вас, більший від того, що в світі. 
<p>5 Вони від світу, тому й говорять по-світському, і світ слухає їх. 
<p>6 Ми від Бога: той, хто знає Бога, слухає нас; хто не від Бога, той не чує нас. З цього пізнаємо духа істини і духа омани. 
<p>7 Улюблені! Будемо любити один одного, тому що любов од Бога, і кожний, хто любить, народжений від Бога і знає Бога. 
<p>8 Хто не любить, той не спізнав Бога, тому що Бог є любов. 
<p>9 Любов Божа до нас відкрилася в тому, що Бог послав у світ Єдиновродженого Сина Свого, щоб ми одержали життя через Нього. 
<p>10 У тому любов, що не ми полюбили Бога, але Він полюбив нас і послав Сина Свого в умилостивлення за гріхи наші. 
<p>11 Улюблені! Якщо так полюбив нас Бог, то ми також маємо любити один одного. 
<p>12 Бога ніхто ніколи не бачив: якщо ми любимо один одного, то Бог в нас перебуває, і любов Його досконала є в нас. 
<p>13 Що ми перебуваємо в Ньому і Він у нас, дізнаємося з того, що Він дав нам від Духа Свого. 
<p>14 І ми бачили й засвідчуємо, що Батько послав Сина Рятівником світові. 
<p>15 Хто сповідує, що Ісус є Син Божий, у тому перебуває Бог, і він у Богові. 
<p>16 І ми пізнали любов, яку має до нас Бог, і увірували в неї. Бог є любов, і той, хто перебуває в любові, перебуває в Богові, і Бог у ньому. 
<p>17 Любов удосконалюється з нами так, що ми маємо сміливість на день суду, тому що чинимо у світі цьому, як Він. 
<p>18 У любови немає страху, але досконала любов проганяє страх; тому що у страхові є страждання; хто боїться, той недосконалий у любові. 
<p>19 Будемо любити Його, тому що Він передніше полюбив нас. 
<p>20 Хто запевняє: Я люблю Бога, а брата свого ненавидить, той облудник; бо той, що не любить брата свого, котрого бачить, як може любити Бога, Котрого не бачить? 
<p>21 І ми маємо від Нього таку заповідь, щоб той, хто любить Бога, любив також брата свого. 
<h4>1 Івана 5 Віра в Ісуса Сина Божого перемагає світ. 
<p>1 Кожний, хто вірує, що Ісус є Христос, від Бога вроджений, і кожний, хто полюбив Того, Котрий Породив, любить також і Того, Хто народився від Нього. 
<p>2 Що ми любимо дітей Божих, дізнаємося тоді, коли любимо Бога і дотримуємося заповідей Його. 
<p>3 Бо це є любов до Бога, щоб ми дотримувалися заповідей Його; і заповіді Його не важкі. 
<p>4 Бо кожний, хто народжений від Бога, перемагає світ; і це є перемога, яка перемагає світ, – віра наша. 
<p>5 Хто перемагає світ, як не той, хто вірує, що Ісус є Син Божий? 
<p>6 Цей є Ісус Христос, Котрий прийшов водою і кров‘ю і Духом, не водою лише, але водою і кров‘ю; і Дух засвідчує про Нього, тому що Дух є істина. 
<p>7 Бо троє засвідчують на небі: Батько, Слово і Святий Дух: і Оці троє суть Одне. 
<p>8 І троє засвідчують на землі: дух, вода і кров; і оці троє про одне. 
<p>9 Якщо ми приймаємо свідчення людське, то свідчення Боже – більше, бо це є свідчення Боже, котрим Бог свідчив про Свого Сина. 
<p>10 Хто вірує в Сина Божого, має свідчення в самому собі; а той, хто не вірить Богові, засвідчує Його неправдивим, тому що не вірує в свідчення, котрим Бог засвідчував про Сина Свого. 
<p>11 Свідчення це якраз у тому, що Бог дарував нам життя вічне, і це життя в Синові Його. 
<p>12 Хто має Сина Божого, має життя; а хто не має Сина Божого, не має життя, 
<p>13 Це написав я вам, тим, що віруєте в ім‘я Сина Божого, щоб ви знали, що ви, віруючи в Сина Божого, маєте життя вічне. 
<p>14 І ось, яку сміливість ми маємо до Нього, що коли просимо чогось із волі Його, то Він слухає нас; 
<p>15 А коли ми знаємо, що Він слухає нас у всьому, чого б ми не попросили, – знаємо також те, що одержуємо від Нього те, що просимо. 
<p>16 Якщо хтось бачить брата свого, що грішить гріхом не на смерть, то нехай молиться, і Бог дасть йому життя, тобто тому, хто згрішив не на смерть. Є гріх на смерть: не про нього кажу, щоб молився. 
<p>17 Усіляка неправда є гріх, але є також гріх не на смерть. 
<p>18 Ми знаємо, що кожний, народжений від Бога, не грішить; але народжений від Бога береже себе, і лукавий не торкається до нього. 
<p>19 Ми знаємо, що ми від Бога, і що увесь світ лежить у злі. 
<p>20 Знаємо також, що Син Божий прийшов і дав нам світло і розум, нехай же спізнаємо Бога істинного і нехай будемо в істинному Сині Його Ісусі Христі: Цей є істинний Бог і життя вічне. 
<p>21 Діти! Бережіть себе від ідолів. Амінь. 
