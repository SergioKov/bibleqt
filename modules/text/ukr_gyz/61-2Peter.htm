<h2>Друге Послання Петра</h2>

<h4>2 Петра 1 Підготовка до завершення порятунку. 
<p>1 Симон Петро, служник і Апостол Ісуса Христа, до тих, що прийняли разом з нами неоціниму віру за правдою Бога і Рятівника Ісуса Христа: 
<p>2 Благодать і мир вам нехай примножиться у пізнанні Бога та Христа Ісуса, Господа нашого. 
<p>3 Як від Божої влади (сили) Його подароване нам усе необхідне для життя і благочестя, через пізнання Того, Хто покликав нас до слави і доброчинства, 
<p>4 Котрими даровані нам величні і найдорожчі обітниці, щоб ви через них стали причетними до Божого єства, відкинувши похіть, що панує у світі розпусти, 
<p>5 То ви, докладаючи до цього всіх зусиль, покажіть вірою вашою чесноти, у чеснотах – поміркованість, 
<p>6 У поміркованості – стриманість, у стриманості – терплячість, у терплячості – благочестя,
<p>7 У благочесті – братолюбство, у братолюбстві – любов. 
<p>8 Якщо це у вас є і примножується, то ви не залишитеся без успіху і плоду в пізнанні Господа нашого Ісуса Христа; 
<p>9 А якщо в комусь цього немає, той сліпий, заплющив очі, забув про очищення попередніх гріхів своїх. 
<p>10 Ось чому, браття, якомога більше дбайте утвердити ваше покликання і вибрання: бо так учинивши, ніколи не спіткнетеся, 
<p>11 Бо саме так відкриється вам вільний вхід до вічного Царства Господа нашого і рятівника Ісуса Христа. 
<p>12 Ось чому я ніколи не перестану нагадувати вам про це, хоч ви його знаєте і утверджені у справжній і теперішній істині. 
<p>13 А справедливим вважаю, доки знаходжуся в цій тілесній оселі, будити вас нагадуванням, 
<p>14 Відаючи, що невдовзі маю залишити оселю мою, як Господь наш Ісус Христос відкрив мені. 
<p>15 Тому буду прагнути, щоб ви також по моєму відходженні завжди тримали це у пам‘яті. 
<p>16 Бо ми звістили вам силу і пришестя Господа нашого Ісуса Христа, не хитро вигаданими байками йдучи слідом, але як такі, що були самовидцями Його величі. 
<p>17 Бо Він прийняв од Бога Вітця честь і славу, коли від пречудової слави прилинув до Нього такий голос: Це є Син Мій улюблений, в Котрому Моя добра воля. 
<p>18 І цей голос, що прилинув з небес, ми чули, коли були з Ним на святій горі. 
<p>19 І причому маємо найпереконливіше пророче слово; і ви гаразд чините, що навертаєтеся до нього, мов до світильника, що сяє у темному місці, аж доки не почне розвиднятися і не зійде вранішня зоря у серцях ваших, 
<p>20 Відаючи найперше про те, що жодне пророцтво у Писанні не припускає власного тлумачення. 
<p>21 Бо ніколи пророцтво не зголошувалося з волі людської, але звіщали його святі Божі люди, ведені Духом Святим. 
<h4>2 Петра 2 Про розбещених лжевчителів і суд над ними. 
<p>1 Були й лжепророки в народі, як у вас будуть лжевчителі, котрі запровадять згубні єресі, і, відрікшися Господа, що звільнив їх, наведуть самі на себе незабарну загибель. 
<p>2 І багато людей піде за їхньою розпустою, і через них шлях істини буде зневажатися. 
<p>3 І в зажерливості будуть ловити вас облесливими словами; суд їм давно готовий, і погибель їхня не дрімає. 
<p>4 Бо коли Бог ангелів, що згрішили, не помилував, а навпаки, зв‘язавши ланцюгами пекельного мороку, віддав охороняти до суду для покарання; 
<p>5 І якщо не помилував першого світу, але у восьми душах зберіг родину Ноя, проповідника правди, коли навів потоп на світ нечестивих, 
<p>6 І якщо міста Содом і Гомору, засудивши на винищення, обернув на попіл, показавши приклад майбутнім лиходіям, 
<p>7 А праведного Лота, знеможеного стосунками поміж людьми несамовито розбещеними, визволив, – 
<p>8 Бо цей праведник, живучи поміж ними, щоденно страждав у праведній душі, тому що бачив і чув про справи безбожні; 
<p>9 То напевне відає Господь, як визволяти побожних від спокуси, а лиходіїв зберігати на день суду, для покарання, 
<p>10 А найбільше тих, котрі йдуть слідом недобрих похотей плоті і зневажають владу, зухвалі, свавільні, і не страхаються лихословити вищих. 
<p>11 Тоді як Ангели, хоч переважали їх міцністю і силою, не виповідають супроти них зневажливого осуду. 
<p>12 Вони, як безмовна звірина, що ведеться природою, народжені для зловлення та винищення, лихословлячи те, чого не розуміють, у розпусті своїй винищаться; 
<p>13 Вони діждуться помсти за злочини: бо вони щоденну розпусту мають за розкіш; безсоромники і опоганювачі, вони втішаються своєю облудністю, бенкетуючи з вами. 
<p>14 Очі в них виповнені перелюбом і неспинного гріха; вони зваблюють нетверді душі; серце їхнє привчене до зажерливости: це – сини прокляття. 
<p>15 Вони залишили свій шлях і заблукали, йдучи слідами Валаама, сина Беорового, котрий полюбив винагороду неправдиву, 
<p>16 Але був викритий у своєму беззаконні: безмовна віслючка, озвавшись людським голосом, зупинила безум пророка. 
<p>17 Це джерела безводні, хмариська, бурею гнані; на них чекає морок вічної пітьми. 
<p>18 Бо, промовляючи набундючене марнослів‘я, вони зваблюють у тілесні похоті і розпусту тих, котрі заледве ухилилися від облуди; 
<p>19 Обіцяють їм волю, хоч самі залишаються рабами тліну; бо хто ким переможений, той тому й раб. 
<p>20 Бо якщо, ухилившися від мерзоти світу через пізнання Господа і Рятівника нашого Ісуса Христа, знову потрапляють у їхні пута та перемагаються ними, то останнє буває для них гірше першого. 
<p>21 Було б краще їм не спізнати шляху правди, аніж спізнавши, повернутися назад від переданої їм святої заповіді. 
<p>22 Але з ними сталося, мов за певного прислів‘я: пес повертається до своїх вивертів; і помита свиня поспішає у твані повалятися. 
<h4>2 Петра 3 
<p>1 Це вже друге Послання пишу до вас улюблені, в них нагадуванням пробуджую ваш чистий глузд, 
<p>2 Щоб ви пам‘ятали слова, передніше повідані святими пророками, і заповідь Господа й Рятівника, сповіщену Апостолами вашими. 
<p>3 Найперше знайте, що в останні дні з‘являться нахабні глузливці, що чинитимуть за своїми похотями, 
<p>4 Що скажуть: Де обітниця пришестя Його? Бо від часу, як почали умирати батьки, від початку творення все залишається незмінним. 
<p>5 Ті, що так міркують, не відають, що на початку словом Божим небеса і земля вчинені з води і водою; 
<p>6 А тому тодішній світ згинув, затоплений водою. 
<p>7 А нинішні небеса і земля утримуються тим самим словом, зберігаються для вогню на день суду і загибелі нечестивих людей. 
<p>8 Нехай же одне це не буде утаємничене від вас, улюблені, що в Господа один день, як тисяча літ, і тисяча літ, як один день. 
<p>9 Не бариться Господь з виконанням обітниці, як дехто має те за неквапливість; але довготерпить нас, не бажаючи, щоб хтось загинув, а щоб усі прийшли до каяття. 
<p>10 А день Господній прийде, мов злодій уночі, і тоді небеса з леготом знебудуться, а стихії, спалахнувши, зруйнуються, і земля та всі зачини на ній згорять. 
<p>11 І, якщо отак усе зруйнується, то якими мусите бути у святому житті і побожности ви, 
<p>12 Що наджидаєте і бажаєте пришестя дня Божого, в якому палаючі небеса зруйнуються і в розбурханому вогні стихії розтануть? 
<p>13 А втім, ми, за обітницею Його, наджидаємо нового неба і нової землі, на котрих живе правда. 
<p>14 Отож, улюблені, очікуючи цього, подбайте з‘явитися перед Ним неоскверненими і без вади у світі. 
<p>15 А довготерпіння Господа нашого вважайте спасінням, як брат наш улюблений, Павло, за даною йому премудрістю, написав вам, 
<p>16 Як він говорить про те у всіх Посланнях, у котрих є дещо заважке для глузду, що його неуки і неутверджені, на власну свою погибель, спотворюють, як, зрештою, й інші Писання. 
<p>17 Отож, улюблені, оскільки ви знали про це раніше, бережіться, щоб вам не захопитися облудністю лиходіїв і не відпасти від свого утвердження, 
<p>18 Але зростайте у благодаті і пізнанні Господа нашого і Рятівника Ісуса Христа. Йому слава і нині, і дня вічного! Амінь. 
