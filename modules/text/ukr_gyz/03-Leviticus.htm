<h2></h2>
<h4>Левіт 1 <span class="prim_h6">Про пожертву всеспалення. </span>
<p>1 Озвався Господь до Мойсея і сказав йому із скинії зібрання, кажучи: 
<p>2 Оголоси синам Ізраїля і скажи їм: Коли хтось із вас хоче принести пожертву Господові, то, якщо із скотини, приносьте пожертву вашу із худоби великої і дрібної. 
<p>3 Якщо приношення його є всеспалення із великої худоби, нехай принесуть її чоловічої статі, без вади; нехай приведуть її до дверей скинії зібрання, щоб здобути йому прихильність Господню. 
<p>4 І покладе руку свою на голову [пожертви] всеспалення, і здобуде він прихильність для очищення від гріхів його. 
<p>5 І заколе теля перед Господом; а сини Ааронові, священики, принесуть кров і покроплять кров'ю з усіх боків на жертовник, котрий біля входу до скинії зібрання. 
<p>6 І стягне шкуру з [пожертви] всеспалення, і розітне її на частки. 
<p>7 А сини Ааронові, священики, покладуть на жертовник жарини, і на жаринах розкладуть належним чином дрова; 
<p>8 І розкладуть сини Ааронові, священики, оті частки, голову і жир на дровах, котрі на жаринах, що на жертовнику. 
<p>9 А нутрощі [пожертви] і ноги її вимиє він у воді, і спалить священик усе на жертовнику: [це] пожертва всеспалення, приношення вогнем, пожертва, пахощі, приємні Господові. 
<p>10 Якщо приношення його із дрібної скотини, із овечок або із кіз, для пожертви всеспалення нехай принесе її чоловічої статі, без вади. 
<p>11 І заколе її перед Господом на північному боці жертовника, і сини Ааронові, священики, покроплять кров'ю її на жертовник з усіх боків. 
<p>12 І розітнуть її на частки, [відділивши] голову її і жир її, і розкладе їх священик належним чином на дровах, котрі на вогні, на жертовнику. 
<p>13 А нутрощі і ноги помиє водою, і принесе священик усе, і спалить на жертовнику: [це] пожертва всеспалення, приношення вогнем, пахощі духмяні, приємні Господові. 
<p>14 А якщо із птахів приносить він Господові пожертву всеспалення, нехай принесе приношення своє із горлиць чи з молодих голубів. 
<p>15 Священик принесе її до жертовника, і скрутить їй голову, і спалить на жертовнику, а кров зцідить на стінку жертовника. 
<p>16 Воло її з пір'ям її відніме й кине його за жертовник на східний бік, де попіл. 
<p>17 І надламає її в крилах її, не відділяючи їх, і спалить її священик на жертовнику, на дровах, котрі на вогні: це пожертва усеспалення, приношення вогнем, пахощі духмяні, приємні Господові. 
<h4>Левіт 2 <span class="prim_h6">Про приношення хлібне. </span>
<p>1 Якщо якась душа захоче принести Господові пожертву приношення хлібного, нехай принесе пшеничного борошна, і хлюпне на неї єлеєм, і покладе на неї ладану. 
<p>2 І принесе її синам Аароновим, священикам, і візьме повну пригорщу борошна з єлеєм та з усім ладаном, і спалить це священик на пам'ять на жертовнику; [це] приношення вогнем, пахощі духмяні, приємні Господові. 
<p>3 А залишки від приношення хлібного Ааронові і синам його: [це] найсвятіше з приношень, учинених вогнем Господові. 
<p>4 А якщо приносиш пожертву приношення хлібного з печеного у печі, [то принось] хліби з найкращого борошна, прісні, змішані з єлеєм, або млинці прісні, помазані єлеєм. 
<p>5 Якщо пожертва твоя – приношення хлібне, спечене на сковороді, то це має бути найкраще борошно, змішане з єлеєм, прісне. 
<p>6 Розламай її на куски і полий її єлеєм: це приношення хлібне. 
<p>7 Якщо пожертва твоя – приношення хлібне з горщика, то має бути вчинене воно з найкращого борошна з єлеєм. 
<p>8 І принеси приношення, котре з нього складене, Господові; і коли покажеш його священикові, він принесе його до жертовника. 
<p>9 І візьме священик із цієї пожертви частину для пам'ятку, і спалить на жертовнику: [це] приношення вогнем, пахощі духмяні, приємні Господові. 
<p>10 А залишки приношення хлібного Ааронові та синам його: найсвятіше із приношень, учинених вогнем Господові. 
<p>11 Ніякого приношення хлібного, котре приносите Господові, не вчиняйте квашеного; тому що ні квашеного, ані меду не повинні ви приносити у приношення Господові. 
<p>12 Як приношення першоплодів приносьте їх Господові, але вони не спалюються на жертовнику як духмяні пахощі. 
<p>13 Усіляке приношення твоє хлібне присолюй сіллю, і не лишай пожертви твоєї без солі заповіту Бога твого: при всякому приношенні твоєму принось і сіль.
<p>14 Якщо приносиш Господові приношення хлібне з першоплодів, принось у дар від перших плодів твоїх із колосків, пряжених на вогні, й вимолочене ціле зерно. 
<p>15 І полий його єлеєм, і поклади на нього ладану: це приношення хлібне. 
<p>16 І спалить священик для пам'ятку частину зерна і єлею з усім ладаном: [це] приношення вогнем Господові. 
<h4>Левіт 3 <span class="prim_h6">Про пожертву мирну. </span>
<p>1 Якщо приношення його пожертви мирне, і якщо він приносить з великої худоби, чоловічої або жіночої статі, нехай принесе її Господові, щоб не мала вади. 
<p>2 І покладе руку свою на голову пожертви своєї, і заколе її біля дверей скинії зібрання; а сини Ааронові, священики, покроплять кров'ю на жертовник з усіх боків. 
<p>3 І принесе він із мирної пожертви у приношення Господові лій, котрий покриває нутрощі, і весь лій, котрий на нутрощах, 
<p>4 І обидві нирки і лій, котрий на них, який на стегнах, і сальник, що на печінці; з нирками нехай відділить це. 
<p>5 А сини Ааронові спалять це на жертовнику над пожертвою з усеспаленням, котра на дровах, на вогні: [це] приношення вогнем, духмяність, приємна Господові. 
<p>6 А якщо з дрібної скотини приносить він пожертву мирного приношення Господові, чоловічої, або жіночої статі, нехай принесе її, без вади на ній. 
<p>7 Якщо з овечок приносить він приношення своє, нехай принесе її до Господа. 
<p>8 І покладе руку свою на голову пожертви своєї, і заколе її перед скинією зібрання, і сини Ааронові покроплять кров'ю її на жертовник з усіх боків. 
<p>9 І нехай принесе у пожертву мирного приношення Господові лій її, увесь курдюк, відтявши його по самісіньку хребтину, і лій, що покриває нутрощі, і лій увесь, котрий на нутрощах. 
<p>10 І обидві нирки і лій, котрий на них, який на стегнах, і сальника, що на печінці; з нирками він відділить це. 
<p>11 Священик спалить його на жертовнику; [це] – пожива приношення вогнем Господові. 
<p>12 А якщо він приносить пожертву із кіз, нехай принесе її перед Господом. 
<p>13 І покладе руку свою на голову її, і заколе її перед скинією зібрання, і покроплять сини Ааронові кров'ю її на жертовник з усіх боків. 
<p>14 І принесе з неї в приношення, в пожертву вогнем Господові лій, котрий покриває нутрощі, і увесь лій, котрий на нутрощах. 
<p>15 І обидві нирки і лій, котрий на них, який на стегнах, і сальника, що на печинці; з нирками він відділить це. 
<p>16 І спалить їх священик на жертовнику; [це] – пожива приношення вогнем – приємна духмяність [Господові] ; увесь лій Господові.
<p>17 Оця постанова вічна для поколінь ваших, у всіх житлах ваших, ніякого лою, і ніякої крови не споживайте.
<h4>Левіт 4 <span class="prim_h6">Про пожертви за гріх. </span>
<p>1 І сказав Господь Мойсеєві, кажучи: 
<p>2 Скажи синам Ізраїля: Якщо котрась душа згрішить ненароком супроти якихось заповідей Господніх, і вчинить що-небудь, чого не слід робити; 
<p>3 Якщо священик помазаний згрішить на провину народу: то за гріх свій, котрим згрішив, нехай принесе з великої худоби бичка без вади, Господові в приношення за гріх. 
<p>4 І приведе бичка до дверей скинії зібрання перед Господа, і покладе руки свої на голову бичка, і заколе бичка перед Господом. 
<p>5 І візьме священик помазаний крови бичка і внесе її до скинії зібрання. 
<p>6 І вмочить священик пальця в ту кров, і покропить кров'ю сім разів перед Господом, перед запоною святині. 
<p>7 І намастить священик кров'ю [бичка] роги кадильного жертовника, що стоїть перед Господом у скинії зібрання, а решту крови бичка вихлюпне до підніжжя жертовника приношень усеспалення, який біля входу до скинії зібрання. 
<p>8 І вийме з бичка увесь лій його у приношення за гріх, лій, що покриває нутрощі, і весь лій, котрий на нутрощах. 
<p>9 І обидві нирки і лій, котрий на них, який на стегнах, і сальника на печінці; з нирками відділить він це. 
<p>10 Як відділяються од бичка пожертви мирні; і спалить їх священик на жертовнику приношень усеспалення. 
<p>11 А шкуру бичка, і всю плоть його з головою і з ногами його, і нутрощі його, і нечистоти його, 
<p>12 Усього бичка нехай винесе поза табір на чисте місце, де висипається попіл, і спалить його вогнем на дровах; де висипається попіл, там нехай буде спалений.
<p>13 А якщо вся спільнота Ізраїля згрішить ненароком і прихована буде ця річ від очей зібрання, і вчинить що-небудь супроти заповідей Господніх, чого не треба було робити, і завинить, 
<p>14 То, коли визнаний буде гріх, котрим вони згрішили, нехай від усієї громади припровадять вони молодого бичка на пожертву за гріх, і приведуть його перед скинією зібрання.
<p>15 І покладуть старшини громади руки свої на голову бичка перед Господом, і заколять теля перед Господом. 
<p>16 І внесе помазаний священик крови бичка до скинії зібрання; 
<p>17 І вмочить священик пальця свого в кров і покропить сім разів перед Господом перед запоною [святині]. 
<p>18 І помастить кров'ю роги жертовника, котрий перед Господом у скинії зборів, а решту крови вихлюпне на підніжжя жертовника усеспалення, котрий біля входу до скинії зібрання. 
<p>19 І увесь лій його вийме з нього, і спалить на жертовнику. 
<p>20 І вчинить з бичком те, що вчиняється з бичком приношення за гріх; так мусить вчинити з ним, і так спокутує їх священик, і прощено буде їм. 
<p>21 І винесе бичка поза табір і спалить його так, як спалив попереднього бичка. Це приношення за гріх громади. 
<p>22 А якщо згрішить старший, і вчинить те ненароком, супроти заповідей Господа, Бога свого, чого не треба було чинити, то завинить: 
<p>23 Тож, коли сповіданий ним гріх, котрим згрішив, нехай приведе він у приношення козла без вади; 
<p>24 І покладе руку свою на голову козла, і заколе його на місці, де заколюється приношення усеспалення перед Господом: це приношення за гріх 
<p>25 І візьме священик пальцем своїм крови від пожертви за гріх, і помастить роги жертовника приношень усеспалення, а решту крови його вихлюпне до підніжжя жертовника всеспалення. 
<p>26 І увесь лій його спалить на жертовнику так, як пожертви мирного приношення, і так спокутує його священик від гріха, і прощено йому буде. 
<p>27 А якщо хтось з народу землі згрішить помилково, і вчинить що-небудь супроти заповідей Господніх, чого не треба було чинити, то завинить. 
<p>28 Тож, коли усвідомить свій гріх, котрим згрішив, нехай приведе він у приношення козу без вади, за гріх свій, котрим він згрішив. 
<p>29 І покладе руку свою на голову пожертви за гріх, і заколять приношення пожертви за гріх на місці, [де заколюють] приношення усеспалення, 
<p>30 І візьме священик крови її пальцем своїм, і помастить роги жертовника приношень усеспалення, а решту крови її вихлюпне до підніжжя жертовника. 
<p>31 І увесь лій її відділить, так, як відділяють лій від пожертви мирної, і [спалить] його священик на жертовнику для приємних пахощів Господу; і отак спокутує його священик, і прощено йому буде.
<p>32 А якщо з овець [захоче] він принести приношення за гріх, нехай принесе жіночої статі, без вади. 
<p>33 І покладе руку свою на голову пожертви за гріх, і заколе її як приношення за гріх на тому місці, де заколюють приношення всеспалення. 
<p>34 І візьме священик пальцем своїм крови від цього приношення пожертви за гріх, і помастить роги жертовника усеспалення, а решту крови її вихлюпне до підніжжя жертовника. 
<p>35 І увесь лій її відділить, як відділяється лій вівці з пожертви мирного приношення, і спалить це священик на жертовнику як пожертву Господові; і отак очистить його священик від гріха, котрим він згрішив, і прощено буде йому.
<h4>Левіт 5 <span class="prim_h6">Про пожертву каяття. </span>
<p>1 Якщо хтось згрішить тим, що чув голос прокляття і був свідком, або ж бачив чи знав, але не оприлюднив, то він понесе на собі гріх. 
<p>2 Або, якщо торкнеться до чогось нечистого, або до трупа звіра нечистого, чи до трупа скотини нечистої, або ж до трупа гада нечистого, але не знав цього, то він нечистий і завинив. 
<p>3 Або, якщо торкнеться нечистоти людської, якою б вона не була, та нечистота, від котрої оскверняються, і він не знав цього, але потім довідається, то він завинив. 
<p>4 Або, якщо хтось [нерозсудливо] вустами своїми присягнеться зробити що-небудь лихе чи добре, будь-яку справу, за яку люди бездумно клянуться, і він не знав цього, але довідається пізніше, то він завинив у цьому. 
<p>5 Якщо він завинив у чомусь із цього, і визнає, 03034 08694 що він у цьому згрішив, 
<p>6 То нехай принесе приношення Господові за гріх свій, котрим він згрішив, ягня або козеня жіночої статі у пожертву, вівцю чи козу, за гріх, і спокутує його священик від гріха його. 
<p>7 Якщо ж він не зможе принести вівцю, то за гріх свій нехай принесе Господові двох горлиць, або двох молодих голубів; одного у приношення за гріх, а другого для приношення всеспалення. 
<p>8 Нехай принесе їх священикові, і [священик] візьме передусім того [із цих птахів], котрий є приношенням за гріх, і скрутить голову його від шиї його, але не відділить, 
<p>9 І покропить кров'ю цієї пожертви за гріх на стіну жертовника, а решту крови вицідить до підніжжя жертовника: це приношення за гріх. 
<p>10 А другого використає для приношення всеспалення; і отак спокутує його священик від гріха його, котрим він згрішив, і прощено буде йому. 
<p>11 А якщо він не може принести двох горлиць чи двох молодих голубів, нехай принесе за те, що згрішив, десяту частку ефи пшеничного борошна в приношення за гріх; нехай не виливає на неї єлею і ладану, бо це приношення за гріх. 
<p>12 І принесе її до священика, а священик візьме з неї повну жменю як нагадування, і спалить на жертовнику згідно з приношенням вогнем Господові: це приношення за гріх. 
<p>13 І отак спокутує його священик за гріха його, котрим він згрішив у якомусь [випадку], про котрі оце згадано, і прощено буде йому; а [залишок] належить священикові, як приношення хлібне. 
<p>14 І сказав Господь Мойсеєві, кажучи:
<p>15 Якщо хтось учинить злочин і ненароком згрішить супроти посвяченого Господові, нехай за провину свою принесе Господові з отари своєї барана без вади, за твоєю оцінкою, срібними шеклями – по шеклю священному, у приношення за провину. 
<p>16 За ту святиню Господню, супроти котрої він згрішив, нехай принесе і додасть до того п'яту частку, і віддасть її священикові, і священик спокутує його бараном приношення за провину, і буде прощено йому. 
<p>17 Коли якась душа згрішить супроти заповідей Господніх, чого не належало чинити, і він цього не знав, завинив і понесе на собі гріха: 
<p>18 Нехай принесе до священика в приношення за провину барана без вади, за оцінкою твоєю, і викупиться недобрий вчинок його, в чому він згрішив з необачности, то прощено йому буде. 
<p>19 Це приношення провини за гріх, [котрий] він учинив перед Господом. 
<h4>Левіт 6 <span class="prim_h6">Iще про пожертву каяття. </span>
<p>1 І сказав Господь Мойсеєві, кажучи: 
<p>2 Якщо хтось згрішить і вчинить злочин проти Господа, і утаємничить перед ближніми своїми те, що йому доручено, або те, що мав зберігати, чи те, що він украв, або ж навіть когось обдурив, 
<p>3 Або знайде загублене і приховає його, і присягнеться неправдиво за щось, що у всьому цьому люди чинять і тим грішать, 
<p>4 То, згрішивши і завинивши, отже, він мусить повернути вкрадене, що викрав, або пограбоване, що пограбував, або доручене, що йому доручалося (на збереження), або загублене, що він знайшов. 
<p>5 Або, якщо він присягнувся неправдиво, то мусить повернути повністю, і докласти до того п'яту частку і віддати тому, кому оте належить, у день його приношення за провину. 
<p>6 І приношення за провину свою нехай принесе Господові до священика в приношення за провину з отари овець барана без вади, за оцінкою твоєю. 
<p>7 І спокутує його священик перед Господом, і прощено йому буде, що б він не вчинив, все, в чому він завинив. 
<p>8 І сказав Господь Мойсеєві, кажучи: 
<p>9 Заповідай Ааронові і синам його: Ось закон приношення усеспалення: всеспалення нехай залишиться на місці спалення на жертовнику всю ніч до ранку, і вогонь жертовника нехай горить на ньому. 
<p>10 І нехай священик одягнеться у лляну одежу свою, і одягне на тіло своє лляний нижній одяг, і зніме попіл від усеспалення, котре спалив огонь на жертовнику, і покладе його біля жертовника.
<p>11 І нехай скине з себе одежу свою, і одягне другу одежу, і винесе попіл поза табір, на чисте місце.
<p>12 А вогонь на жертовнику нехай горить, не згасає; і нехай священик підпалює на ньому дрова щоранку, і розкладає на ньому приношення усеспалення, і спалює на ньому лій мирного приношення. 
<p>13 Вогонь безперестану хай горить на жертовнику, [і] не згасає. 
<p>14 Ось закон про приношення хлібне: сини Ааронові мусять приносити його перед Господа до жертовника. 
<p>15 І нехай візьме [священик] жменею своєю із приношення хлібного і пшеничного борошна і єлею, і увесь ладан, котрий на приношенні, і спалить на жертовнику: [це] приємні пахощі на пам'ять перед Господом. 
<p>16 А решту з нього нехай споживають Аарон і сини його. З прісним хлібом треба їсти його на святому місці; у дворі скинії зібрання нехай споживають його. 
<p>17 Не можна пекти його з квашеним, це даю Я їм частку із Моїх приношень вогнем, це найбільша святиня, як приношення за гріх і приношення за провину. 
<p>18 Усі нащадки Ааронові чоловічої статі можуть їсти її. Це – вічний набуток поколінням вашим із Господніх приношень, учинених на вогні. Усе, що торкнеться до них, буде святим. 
<p>19 І сказав Господь Мойсеєві, кажучи: 
<p>20 Ось приношення від Аарона і синів його, котре принесуть вони Господові в день помазання його: десяту частину ефи пшеничного борошна на пожертву постійну, половину цього для ранку, і половину для вечора. 
<p>21 На сковороді в єлеї вона має бути приготовлена; насичену [єлеєм], принось її в кусках, як розламується на куски приношення хлібне; принось її, для приємних пахощів Господові. 
<p>22 І священик, помазаний на місце його із синів його, мусить звершувати це: бо воно – вічна настанова Господа. Вона вся має бути спалена. 
<p>23 І всіляке хлібне приношення від священика нехай буде спалене, а не спожите. 
<p>24 І сказав Господь Мойсеєві, кажучи: 
<p>25 Скажи Ааронові і синам його: Ось закон про приношення за гріх; приношення за гріх має бути заколене перед Господом на тому місці, де заколюється приношення усеспалення. Це – найбільша святиня. 
<p>26 Священик, який звершує пожертву за гріх, повинен їсти її; вона має бути спожита на святому місці, на подвір'ї скинії зібрання. 
<p>27 Усе, що торкнеться до м'яса її, освятиться; і якщо кров'ю її буде забризкана одежа, то забризкане помий на святому місці. 
<p>28 Глиняну посудину, в котрій воно варилося, необхідно розбити; якщо воно варилося в мідній посудині, то необхідно її вичистити і вимити водою. 
<p>29 Уся чоловіча стать священикового роду може їсти її: це – найбільша святиня. 
<p>30 А всіляке приношення за гріх, від котрого кров заноситься до скинії зібрання для очищення у святині, не можна споживати: його треба спалювати на вогні.
<h4>Левіт 7 <span class="prim_h6">Закон про пожертву каяття. </span>
<p>1 Ось закон про приношення за провину: це – велика святиня. 
<p>2 Пожертву каяття треба заколоти на тому місці, де колять усеспалення, і кров'ю її покропити жертовника з усіх боків. 
<p>3 [Той], [що приносить], мусить принести з неї увесь лій, курдюк і лій, котрий на нутрощах. 
<p>4 І обидві нирки, і лій, котрий на них, котрий на стегнах, і сальника, котрий на печінці; з нирками нехай він відділить це. 
<p>5 І спалить назване священик на жертовнику для пожертви Господові. Це – пожертва каяття. 
<p>6 Вся чоловіча стать священикового роду буде їсти її; на святому місці можна їсти її; це – велика святиня. 
<p>7 Як про приношення за гріх, так і про приношення за провину, закон – один: вона належить священикові, котрий нею звершує покуту. 
<p>8 І коли священик приносить чиєсь приношення усеспалення, шкура від [приношення] всеспалення, котре він приносить, належить священикові. 
<p>9 І всіляке приношення хлібне, котре печене в печі, і всіляке приготовлене в горщику, або ж на сковороді, належить священикові, який приносить його. 
<p>10 І всіляке приношення хлібне, змішане з єлеєм, і сухе, належить всім синам Аароновим, як одному, так і другому. 
<p>11 Ось закон про пожертву мирного приношення, котру він приносить Господові; 
<p>12 Якщо хтось на подяку приносить її, то при пожертві вдячности він мусить принести прісні хліби, змішані з єлеєм і прісні коржі, помазані єлеєм, і пшеничне борошно, насичене [єлеєм], хліби, змішані з єлеєм. 
<p>13 Окрім коржів, нехай він принесе в приношення своє квасний хліб, при мирній пожертві вдячности. 
<p>14 Одне щось із всього приношення свого нехай принесе він у приношення Господові; це належить священикові, який кропить кров'ю мирної пожертви. 
<p>15 М'ясо пожертви мирного приношення для вдячности необхідно з'їсти в день приношення її, не треба лишати від нього до ранку. 
<p>16 А якщо пожертва його приношення за обітницею, або щире приношення, то пожертву його необхідно їсти в день приношення, і другого дня те, що залишилося від неї, їсти можна. 
<p>17 А залишки від м'яса пожертви на третій день треба спалити на вогні. 
<p>18 А якщо будуть їсти м'ясо пожертви мирного приношення на третій день, то вона не буде прийнята. Хто її принесе, тому нічого не зарахується; бо це осквернення, і хто буде їсти її, той понесе на собі свій гріх. 
<p>19 М'яса цього, якщо воно торкнеться до чогось нечистого, не треба їсти, але необхідно спалити його на вогні; а м'ясо чисте може їсти кожний чистий. 
<p>20 А якщо якась душа, маючи в собі нечистоту, буде їсти м'ясо мирного приношення пожертви Господньої, то винищиться душа та з народу свого. 
<p>21 І якщо якась душа, торкнувшися до чогось нечистого, до нечистоти людської, або до нечистої скотини, або ж до якогось нечистого гада, і буде їсти м'ясо мирного приношення пожертви Господньої, то винищиться душа та з народу свого. 
<p>22 І сказав Господь Мойсеєві, кажучи: 
<p>23 Скажи синам Ізраїля: Жодного лою ні з вола, ні з вівці, ані з козла не їжте. 
<p>24 Лій з мертвого і лій з розтерзаного звіром можна використовувати на всяку справу; а їсти, не їжте його. 
<p>25 Тому що, хто буде їсти лій із скотини, котра приноситься як приношення вогнем, Господові, винищиться душа та з народу свого. 
<p>26 І жодної крови не їжте у всіх житлах ваших; ні з птахів, ні із звірів, ані з домашніх тварин.
<p>27 А хто буде їсти яку-небудь кров, винищиться душа та з народу свого. 
<p>28 І сказав Господь Мойсеєві, кажучи: 
<p>29 Скажи синам Ізраїля: Хто приносить свою пожертву мирного приношення Господові, той [сам] мусить принести частину із мирної пожертви Господові. 
<p>30 Своїми руками повинен він принести приношення вогнем Господові; лій із грудинкою мусить він принести, коливаючи грудинкою для приношення коливанням перед лицем Господнім. 
<p>31 Лій спалить священик на жертовнику, а грудинка належить Ааронові і синам його. 
<p>32 І праве плече, як підношення, з пожертв мирного приношення вашого віддавайте священикові. 
<p>33 Хто із синів Ааронових приносить кров з мирного приношення і лій, повинен узяти праве плече собі як частку. 
<p>34 Тому що Я беру від синів Ізраїля з мирних пожертв їхню грудинку коливну і плече підношення, і віддаю їх Ааронові священикові і синам його у вічну настанову серед синів Ізраїля. 
<p>35 Ось частка з помазання Ааронові та частка помазання синам його з приношень Господніх вогнем, у день, коли він покладе перед Господом, для служіння Господові, 
<p>36 Котрого звелів Господь давати їм од синів Ізраїля від дня, коли він помазав їх, вічною настановою їхнім поколінням. 
<p>37 Ось закон про приношення всеспалення, про приношення хлібне, про пожертву за гріх, про пожертву каяття, про приношення за гріх, про приношення за провину, про пожертву посвячення приношення мирного, 
<p>38 Котрого дав Господь Мойсеєві на горі Сінай, коли наказав синам Ізраїля в пустелі Сінайській приносити Господові приношення їхні. 
<h4>Левіт 8 <span class="prim_h6">Про посвячення свя ще ників. </span>
<p>1 І сказав Господь Мойсеєві, говорячи: 
<p>2 Візьми Аарона і синів його з ним, і одежу і єлей помазання, і бичка для приношення за гріх і двох баранів, і корзину опрісноків, 
<p>3 І збери всю громаду до входу в скинію зібрання. 
<p>4 Мойсей учинив так, як звелів йому Господь, і зібралася громада (народ) до входу в скинію зібрання. 
<p>5 І сказав Мойсей до громади: Ось, що звелів Господь зробити. 
<p>6 І привів Мойсей Аарона та синів його, і обмив їх водою. 
<p>7 І поклав на нього хітона і підперезав його поясом, і одягнув на нього верхню ризу, і поклав на нього ефод, і підперезав його поясом ефода, і прикріпив ним ефод на ньому. 
<p>8 І поклав на нього нагрудника, і в нагрудник поклав Урім і Туммім. 
<p>9 І поклав на голову його кидар, а на кидар з переднього боку поклав золоту дощечку, святий вінець, як звелів Господь Мойсеєві. 
<p>10 І взяв Мойсей єлей помазання, і помазав скинію і все, що в ній, і освятив це. 
<p>11 І покропив ним жертовника сім разів, і помазав жертовника і всі знаряддя його, і умивальницю, і підніжжя її, щоб освятити їх. 
<p>12 І вилив єлей помазання на голову Аарона, і помазав його, щоб освятити його. 
<p>13 І привів Мойсей синів Ааронових, і одягнув їх у хітони, і підперезав їх поясом, і поклав на них кидари, як звелів Господь Мойсеєві. 
<p>14 І привів бичка для приношення за гріх, і Аарон, і сини його поклали руки свої на голову бичка за гріх. 
<p>15 І заколов [його], і взяв Мойсей крови, і пальцем своїм помастив роги жертовника з усіх боків, і очистив жертовника, а [решту] крови вихлюпнув до підніжжя жертовника, і освятив його, щоб учинити приношення на ньому. 
<p>16 І взяв увесь лій, котрий на нутрощах, і сальника на печінці, і обидві нирки і лій їхній, і спалив Мойсей на жертовнику. 
<p>17 А барана і шкуру його, і м'ясо його, і нечистоти його спалив на вогні поза табором, як звелів Господь Мойсеєві. 
<p>18 І привів барана для приношення всеспалення, і поклав Аарон і сини його руки свої на голову барана; 
<p>19 І заколов [його] Мойсей і покропив кров'ю жертовника з усіх боків. 
<p>20 І розтяв барана на частини, і спалив Мойсей голову і частини і лій; 
<p>21 А нутрощі і ноги помив водою, і спалив Мойсей всього барана на жертовнику: це пожертва всеспалення для приємних пахощів; це приношення вогнем Господові, як звелів Господь Мойсеєві. 
<p>22 І привів другого барана, барана посвячення, і поклали Аарон і сини його руки свої на голову барана. 
<p>23 І заколов [його] Мойсей, і взяв крови його, і помастив нею крайчик правого вуха Ааронового і великого пальця правої руки його і великого пальця правої ноги його. 
<p>24 І привів Мойсей синів Ааронових, і помастив кров'ю крайчик правого вуха їхнього і великого пальця правої руки їхньої і великого пальця правої ноги їхньої, і покропив Мойсей кров'ю жертовника з усіх боків. 
<p>25 І взяв лій і курдюка, і увесь лій, котрий на нутрощах, і сальника на печінці, і обидві нирки, і лій їхній, і праве плече. 
<p>26 І з корзини з опрісноками, котра перед Господом, узяв одного опріснока і один хліб з єлеєм і одного коржа, і поклав на лій і на праве плече. 
<p>27 І поклав усе це на руки Ааронові і на руки синам його, і приніс це, коливаючи перед Господом. 
<p>28 І взяв це Мойсей з рук їхніх і спалив на жертовнику з усеспаленням; це пожертва посвячення для приємних пахощів; це – приношення вогнем Господові. 
<p>29 І взяв Мойсей грудинку і приніс її, поколивав нею для коливного приношення перед лицем Господнім; це була частка Мойсеєва від барана посвячення, як звелів Господь Мойсеєві. 
<p>30 І взяв Мойсей єлею помазання і крови, котра на жертовникові, і покропив Аарона і шати його, і синів його, і одежу синів його з ним; і так освятив Аарона і шати його, і синів його, і одежу синів його з ним. 
<p>31 І сказав Мойсей Ааронові і синам його: Зваріть м'ясо біля входу скинії зібрання, і там їжте його з хлібом, котрий у корзині посвячення, як мені наказано і сказано: Аарон і сини його повинні його їсти. 
<p>32 А залишки м'яса і хліба спаліть на вогні. 
<p>33 Сім днів не відходьте од дверей скинії зібрання, доки не сповняться дні посвячення вашого; бо сім днів Він буде звершувати посвячення ваше. 
<p>34 Як сьогодні було вчинено, так заповідав Господь чинити для очищення вашого. 
<p>35 Біля входу до скинії зібрання будьте день і ніч упродовж семи днів, і будьте на сторожі у Господа, щоб не вмерти; бо так мені наказано [від Господа Бога]. 
<p>36 І виконав Аарон і сини його все, що заповідав Господь через Мойсея. 
<h4>Левіт 9 <span class="prim_h6">Свя ще ники започатковують служіння. </span>
<p>1 Восьмого дня прикликав Мойсей Аарона і синів його, і старшин Ізраїля, 
<p>2 І сказав Ааронові: Візьми собі теля для приношення за гріх і бичка для приношення всеспалення, обидвох без вади і постав перед Господом. 
<p>3 І синам Ізраїля скажи: Візьміть козеня для приношення за гріх, і теля, і ягня, одноліток, без вади, для приношення усеспалення. 
<p>4 І бичка, і барана на приношення мирне, щоб звершувати жертвоприношення перед Господом, і приношення хлібне, змішане з єлеєм; бо сьогодні Господь з'явиться вам. 
<p>5 І принесли те, що наказав Мойсей, перед скинією зібрання, і прийшла вся громада і стала перед Господом. 
<p>6 І сказав Мойсей: Ось, що звелів Господь учинити, і з'явиться вам Слава Господня. 
<p>7 І сказав Мойсей Ааронові: Підійди до жертовника і зверши приношення твоє за гріх і приношення усеспалення твого, і очисть себе і народ, і вчини приношення від народу, і очисть їх, як заповідав Господь. 
<p>8 І наблизився Аарон до жертовника, і заколов теля, котре за нього, для приношення за гріх. 
<p>9 Сини Ааронові піднесли йому кров, і він умочив пальця свого у кров і помастив нею роги жертовника, а [решту] крови вилив до підніжжя жертовника. 
<p>10 А лій і нирки і сальника на печінці від пожертви за гріх спалив на жертовнику, як звелів Господь Мойсеєві. 
<p>11 А м'ясо і шкуру спалив на вогні поза станом. 
<p>12 І заколов приношення усеспалення, і сини Ааронові принесли йому кров; він покропив нею жертовника з усіх боків. 
<p>13 І принесли йому приношення усеспалення в кусках і голову, і він спалив на жертовнику. 
<p>14 А нутрощі і ноги помив і спалив для приношення усеспаленням, на жертовнику. 
<p>15 І приніс приношення від народу, і взяв од народу козла для приношення за гріх, і заколов його, і приніс його на пожертву за гріх, як і попереднього. 
<p>16 І приніс приношення усеспалення і звершив його за настановою. 
<p>17 І приніс приношення хлібне і виповнив ним руки свої, і спалив на жертовнику понад вранішню пожертву усеспалення. 
<p>18 І заколов бика і барана, котрі від народу, на пожертву мирного приношення, і сини Ааронові піднесли йому кров, і він покропив нею жертовника з усіх боків. 
<p>19 [Піднесли] також лій з бика і з барана, курдюка, і [лій], що на [нутрощах], нирки і сальника на печінці. 
<p>20 І поклали лій на грудинку, і він спалив лій на жертовнику. 
<p>21 А грудинку і праве плече приніс Аарон, коливаючи ним для приношення перед лицем Господнім, як звелів Мойсей. 
<p>22 І підніс Аарон руки свої, [звернувшись] до народу, і благословив його, і зійшов від приношення за гріх, приношення усеспалення і приношення мирного. 
<p>23 І увійшли Мойсей та Аарон до скинії зібрання, і вийшли, і благословили народ. І з'явилася Слава Господня усьому народові. 
<p>24 І вийшов огонь від Господа і пожер на жертовнику приношення усеспалення і лій, і бачив увесь народ, і вигукував радісно, і впав на лице своє. 
<h4>Левіт 10 <span class="prim_h6">Надав і Авігуд приносять чужий вогонь. </span>
<p>1 Надав і Авігуд, сини Ааронові, взяли кожний свою кадильницю і поклали до них вогню, і вклали в нього кадіння, і принесли перед Господом вогонь чужий, котрого Він не наказував їм. 
<p>2 І зійшов огонь від Господа і спалив їх, і померли вони перед Господом. 
<p>3 І сказав Мойсей Ааронові: Ось про що говорив Господь, коли сказав: Тими, що наближаються до Мене, освячусь, і перед усім народом прославлюся. Аарон мовчав. 
<p>4 І покликав Мойсей Мисаїла і Елцафана, синів Уззиїла, дядька Ааронового, і сказав їм: Підіть, винесіть братів ваших із святині за стан. 
<p>5 І пішли, і винесли їх у хітонах їхніх за стан, як сказав Мойсей. 
<p>6 А Ааронові і Елеазарові, і Ітамарові, синам його, Мойсей сказав: Голів ваших не оголюйте і одежі вашої не роздирайте, щоб вам не померти і не навести гніву на всю громаду; нехай дім Ізраїля плаче за спаленими, котрих спалив Господь.
<p>7 І з дверей скинії зібрання не виходьте, щоб не померти вам: бо на вас єлей помазання Господнього. І вчинили за словом Мойсея. 
<p>8 І сказав Господь Ааронові, кажучи: 
<p>9 Вина і міцних напоїв не пий ти і сини твої з тобою, коли входите до скинії зібрання, щоб не вмерти. [Це] – вічна настанова у покоління ваші. 
<p>10 Щоб ви могли вирізняти священне від несвященного і нечисте від чистого, 
<p>11 І навчати синів Ізраїля усіх настанов, котрі лишив їм Господь через Мойсея. 
<p>12 І сказав Мойсей Ааронові і Елеазарові та Ітамарові, синам його, що залишилися: Візьміть приношення хлібне, яке лишилося від приношень Господніх, і їжте його прісним біля жертовника, бо це є найсвятіше. 
<p>13 І їжте його на святому місці, бо це частка твоя і частка синів твоїх від пожертв Господніх, учинених на вогні: Так мені велено [від Господа]. 
<p>14 І грудинку коливну, і плече піднесення їжте на чистому місці, ти і сини твої, і дочки твої з тобою; бо це дано як виділ (пай) тобі і для виділу синам твоїм із пожертв мирних приношень синів Ізраїля.
<p>15 Плече піднесення і грудинку коливну повинні вони приносити з пожертвами лою приношення вогнем, коливаючи перед лицем Господнім; і нехай буде це вічним виділом тобі і синам твоїм з тобою, як звелів Господь. 
<p>16 І козла пожертви за гріх шукав Мойсей, і ось, він спалений. І розгнівався на Елеазара та Ітамара, синів Ааронових, що залишилися, і сказав: 
<p>17 Чому ви не їли приношення за гріх на святому місці? Бо вона – святиня велика, і вона дана вам, щоб очищати гріхи громади і спокутувати їх перед Господом. 
<p>18 Ось, кров її не внесена до середини святині, а ви мусили були їсти її на святому місці, як заповідано мені. 
<p>19 Аарон сказав Мойсеєві: Ось, нині принесли вони приношення своє за гріх і своє приношення всеспалення перед Господом, і все це сталося зі мною; якщо я сьогодні з'їм приношення за гріх, чи буде це добре в очах Господніх? 
<p>20 І почув Мойсей, і схвалив. 
<h4>Левіт 11 <span class="prim_h6">Про тварин чистих і нечистих. </span>
<p>1 І сказав Господь Мойсеєві та Ааронові, кажучи їм: 
<p>2 Скажіть синам Ізраїля: Ось звірі, котрих будете їсти з усіх звірів на землі. 
<p>3 Із усього, що має роздвоєні копита і на копитах глибокий розтин, і жує жуйку, їжте. 
<p>4 Лише з-поміж цих не їжте, які жують жуйку, і які мають роздвоєні копита: верблюда, тому що він жує жуйку, але копита у нього не роздвоєні, нечистий він для вас. 
<p>5 І кроля, бо він жує жуйку, але ратички у нього не роздвоєні; нечистий він для вас; 
<p>6 І зайця, бо він жує жуйку, але ратички у нього не роздвоєні; нечистий він для вас. 
<p>7 І свині, хоч ратиці у неї роздвоєні і на ратицях розтин глибокий, проте вона не жує жуйки; нечиста вона для вас. 
<p>8 М'яса з них не їжте і до трупів їхніх не торкайтеся; нечисті вони для вас. 
<p>9 З усіх [тварин], котрі у водах, їжте цих: у котрих є плавники і луска у воді, у морях чи річках, тих їжте.
<p>10 А всі ті, у котрих немає плавників або луски, чи в морях, а чи в річках, із усіх, що плавають у воді, і з усього, що рухається у воді, і з усякого живого творіння, що у водах, гидкі для вас. 
<p>11 Вони мають бути гидкими для вас. Ви не мусите їсти їхньої плоті і трупи їхні мають бути для вас мерзотою. 
<p>12 Усі тварини, що не мають плавників і луски у водах, мають бути гидкі для вас. 
<p>13 Із птахів гидуйтеся цих: орла, орла морського і скопи; їх не їжте, вони мерзота для вас. 
<p>14 Грифа і коршака з породою його, 
<p>15 Усілякого ворона з породою його. 
<p>16 Страуса, сови, нічного яструба з породою його. 
<p>17 Пугача, рибалки та ібіса, 
<p>18 Лебедя, пелікана і сипа; 
<p>19 Лелеки, чаплі з породою її, удода і кажана. 
<p>20 Комахи, що літають роєм, що пересуваються на чотирьох [ногах], вони мерзота для вас. 
<p>21 Із усіх плазунів, крилатих, тих, що пересуваються на чотирьох [ногах], тих лише їжте, у котрих є гомілки вище ніг, щоб стрибати ними по землі. 
<p>22 Оцих їжте з них: сарану з її породою, солам з його породою, харгол з його породою, і хагав з його породою. 
<p>23 Всілякий [інший] плазун, крилате, у котрого чотири ноги, бридке для вас. 
<p>24 Від них ви будете нечисті: всілякий, хто торкнеться до трупа їхнього, нечистий буде до вечора. 
<p>25 І всілякий, хто візьме трупа їхнього, мусить обмити одежу свою, і нечистий буде до вечора. 
<p>26 Трупи всіх тварин, у котрих копита роздвоєні, але немає глибокого розтину, і котрі не жують жуйки, нечисті для вас: всякий, хто торкнеться до них, буде нечистий. 
<p>27 Із усіх звірів чотириногих ті, котрі пересуваються на лапах, нечисті для вас: усякий, хто торкнеться до трупа їхнього, нечистий буде до вечора. 
<p>28 Хто візьме трупа їхнього, той мусить обмити одежу свою, і нечистий буде до вечора; нечисті вони для вас. 
<p>29 Ось, що нечисте для вас із тварин, що пересуваються по землі: кріт, і миша, і ящірка за родом її. 
<p>30 І ховрах, і щур, і слимак, і їжак, і тхір. 
<p>31 Оці нечисті для вас із усяких плазунів: усякий, хто торкнеться до них мертвих, нечистий буде до вечора. 
<p>32 І все, на що впаде щось мертве з них, всяка дерев'яна посудина чи одежа, або шкура, чи мішок, і всілякі речі, котрі при ділі, будуть нечисті: у воду необхідно занурити їх, і нечисті будуть до вечора, відтак будуть чисті. 
<p>33 А коли що-небудь із них упаде в який-небудь глиняний [посуд], то вміст його буде нечистим, і саму посудину розбийте. 
<p>34 Усякий харч, котрий їдять, на якому була вода [з такої посудини], нечиста буде, і всяке пиття, котре п'ють, у всякій [такій] посудині нечисте буде. 
<p>35 Усе, на що впаде якась частина їхнього трупа, нечисте буде: піч, або полиці для посуду треба розламати, вони нечисті; і вони мають бути нечисті для вас. 
<p>36 Тільки джерело або криниця, де багато води, лишаються чистими; А хто торкнеться до трупа їхнього, той нечистий. 
<p>37 І коли що-небудь від трупа їхнього впаде на яке-небудь сім'я, котре висівають, то воно чисте. 
<p>38 Якщо ж тоді, коли вода скропить сім'я, впаде на нього що-небудь від трупа їхнього, то воно нечисте для вас. 
<p>39 І коли помре яка-небудь тварина, котра використовується вами в їжу, то той, хто торкнеться до трупа її, буде нечистий до вечора. 
<p>40 І той, хто буде їсти мертвечину її, мусить обмити одежу свою, і нечистий буде до вечора; і той, хто понесе труп її, мусить обмити одежу свою, і нечистий буде до вечора. 
<p>41 Усіляка тварина, яка плазує по землі, бридка для вас, не можна їсти [її]. 
<p>42 Усього, що повзає на череві, і всього, що пересувається на чотирьох ногах, і багатоніжок із тварин, які плазують по землі, не їжте: бо вони мерзота. 
<p>43 Не опоганюйте себе якоюсь твариною, яка плазує, і не робіть себе через них нечистими, щоб бути через них нечистими. 
<p>44 Бо Я Господь, Бог ваш: Тому ви маєте освячувати себе і бути святими, тому що Я святий, і не опоганюйте себе якоюсь твариною, яка повзає по землі. 
<p>45 Бо Я Господь, який вивів вас із Єгипетської землі, щоб вашим Богом бути . Отож, ви маєте бути святі, тому що Я святий . 
<p>46 Ось закон про тварин, птахів і про всіх істот, які живуть у воді, і про всіх тварин, які повзають по землі. 
<p>47 Щоб відрізнити нечисте від чистого, і тварин, яких можна їсти, від тварин, котрих їсти не можна. 
<h4>Левіт 12 <span class="prim_h6">Закон про материнство. </span>
<p>1 І сказав Господь Мойсеєві, кажучи: 
<p>2 Скажи синам Ізраїля: Якщо жінка зачне і народить [немовля] чоловічої статі, то вона нечиста буде сім днів; як у дні страждання її очищенням, вона буде нечиста. 
<p>3 Восьмого дня обріжеться крайня плоть його. 
<p>4 І тридцять три дні мусить сидіти вона, очищаючись від крови своєї, ні до чого священного не повинна торкатися, і до святині нехай не приходить, доки не виповняться дні очищення її. 
<p>5 Якщо ж вона народить [немовля] жіночої статі, то на час очищення свого вона буде нечиста два тижні, і шістдесят шість днів мусить сидіти, очищаючись від крови своєї. 
<p>6 По закінченні днів очищення свого за сина чи за дочку, вона повинна принести однолітнє ягня для приношення всеспалення і молодого голуба чи горлицю для пожертви за гріх, до входу у скинію зібрання до священика. 
<p>7 Він принесе оце перед Господом і спокутує її, і вона буде чиста від кровотечі її. Ось закон для тієї, яка народила [немовля] чоловічої чи жіночої статі. 
<p>8 А якщо вона не має змоги принести ягня, то нехай візьме двох горлиць, або двох молодих голубів, одного для приношення всеспалення, а другого для пожертви за гріх, і очистить її священик, і вона буде чиста. 
<h4>Левіт 13 <span class="prim_h6">Про прокажених. </span>
<p>1 І сказав Господь Мойсеєві та Ааронові: 
<p>2 Коли у когось з'явиться на шкірі тіла його пухлина, або лишаї, або пляма, і на шкірі тіла його утвориться наче виразка прокази, то необхідно привести його до Аарона священика, або ж до одного з синів його, священика. 
<p>3 Священик огляне виразку на шкірі тіла, і якщо волосся на виразці стало білим, і виразка виявиться заглибленою в шкіру тіла його, то це виразка прокази; священик, оглянувши його, оголосить його нечистим. 
<p>4 А якщо на шкірі тіла його пляма біла, але вона не виявиться заглибленою у шкіру, і волосся на ньому не побіліло, то священик мусить замкнути [його] на сім днів. 
<p>5 Сьомого дня священик огляне його, і якщо виразка залишиться у такому ж стані, і не пошириться по шкірі, то священик повинен замкнути його ще на сім днів. 
<p>6 Сьомого дня священик знову огляне його, і якщо виразка зменшилася і не поширилася по шкірі, то священик мусить оголосити його чистим; це лишай, і нехай він обмиє одежу свою, і буде чистий. 
<p>7 А якщо лишай стане поширюватися по шкірі, після того, як з'явився до священика для очищення, то він удруге повинен з'явитися до священика. 
<p>8 Священик, забачивши, що лишай поширюється по шкірі, оголосить його нечистим: це проказа. 
<p>9 Якщо буде на комусь виразка прокази, то необхідно привести його до священика. 
<p>10 Священик огляне, і якщо пухлина на шкірі біла, і волосся побіліло, і на пухлині живе м'ясо, 
<p>11 То це застаріла проказа на шкірі тіла його; і священик оголосить нечистим його і не замкне його; бо він нечистий. 
<p>12 А якщо проказа розцвіте на шкірі, і покриє проказа всю шкіру хворого з голови його до ніг, скільки можуть бачити очі священика, 
<p>13 І побачить священик, що проказа покрила все тіло його, то він оголосить хворого чистим, тому що все стало білим, він чистий. 
<p>14 Коли ж виявиться на ньому живе м'ясо, то він нечистий. 
<p>15 Священик, забачивши живе м'ясо, оголосить його нечистим; живе м'ясо нечисте: це – проказа. 
<p>16 Якщо ж живе м'ясо зміниться і стане білим, нехай він прийде до священика. 
<p>17 Священик огляне його, і якщо виразка стала білою, священик оголосить хворого чистим: він чистий. 
<p>18 Якщо у когось на шкірі тіла була болячка і загоїлася, 
<p>19 І на місці болячки з'явилася біла пухлина, або пляма біла чи червоняста, то він мусить з'явитися до священика. 
<p>20 Священик огляне його, і якщо вона виявиться нижче шкіри, і волосся його змінилося – стало білим, то священик оголосить його нечистим. Це виразка прокази; вона розцвіла на болячці. 
<p>21 А якщо священик побачить, що волосся на ній не біле, і вона не є нижчою від шкіри, і при цьому майже непримітна, то священик замкне його на сім днів. 
<p>22 Якщо вона почне поширюватися по шкірі, то священик оголосить його нечистим: це виразка. 
<p>23 А якщо пляма лишається на своєму місці і не поширюється, то це запалення болячки; і священик оголосить його чистим. 
<p>24 Або, якщо у когось на шкірі тіла буде опік, і на загоєному опіку виявиться червоняста чи біла пляма, 
<p>25 І священик побачить, що волосся на плямі змінилося і стало білим, і вона виявиться заглибленою у шкіру, то це проказа, вона розцвіла на опіку. І священик оголосить його нечистим. Це виразка прокази. 
<p>26 А якщо священик побачить, що волосся на плямі не біле, і вона не нижча шкіри і при цьому тьмяна, то священик замкне його на сім днів. 
<p>27 Сьомого дня священик огляне його, і якщо пляма дуже пошириться по шкірі, то священик оголосить його нечистим: це – виразка прокази. 
<p>28 А коли пляма лишається на своєму місці, і не поширюється по шкірі, і майже не примітна, то це пухлина від опіку. Священик оголосить його чистим, бо це запалення від опіку. 
<p>29 Якщо у чоловіка чи в жінки буде виразка на голові чи на підборідді, 
<p>30 І огляне священик виразку і вона виявиться заглибленою у шкіру і волосся на ній жовтаве і тонке, то священик оголосить їх нечистим: це парші, це проказа на голові чи на підборідді. 
<p>31 А якщо священик огляне виразку паршости, і вона не виявиться заглибленою у шкіру, і волосся на ній не чорне, то священик [носія] виразки замкне на сім днів. 
<p>32 Сьомого дня священик огляне виразку, і, якщо парша не поширюється, і немає на ній жовтого волосся, а парша не виявиться заглибленою у шкіру, 
<p>33 То [хворого] треба постригти, але паршу не стригти, і священик мусить замкнути запаршеного ще на сім днів. 
<p>34 Сьомого дня священик огляне парші, і якщо парша не пошириться по шкірі і не виявиться заглибленною в шкіру, то священик оголосить його чистим; нехай він випере одежу свою, і буде чистим. 
<p>35 А якщо після очищення його буде дуже поширюватися парша по шкірі, 
<p>36 І священик побачить, що парша поширюється по шкірі, то священик нехай не шукає жовтавого волосся; він – нечистий. 
<p>37 Якщо ж парша лишається однаковою, і волосся на ній з'являється чорним, то парша минула, він чистий; священик оголосить його чистим. 
<p>38 Якщо у чоловіка чи в жінки на шкірі їхнього тіла будуть плями, плями білі, 
<p>39 І священик побачить, що на шкірі тіла їхнього плями блідо-білі, то це лишай, що розцвів на шкірі; він чистий. 
<p>40 Якщо у когось на голові вилізло [волосся], то це плішивий; він – чистий. 
<p>41 А якщо голова його облисіла спереду, то це лисий; він чистий. 
<p>42 А якщо на плішині чи на лисині буде біла, або ж червоняста пляма, то на плішині його чи на лисині його розцвіла проказа. 
<p>43 Священик огляне його, і, якщо побачить, що пухлина виразки біла [чи] червоняста на плішині, або ж на лисині його, виглядом схожа на проказу шкіри тіла, 
<p>44 То він прокажений, нечистий він; священик повинен оголосити його нечистим, у нього на голові виразка. 
<p>45 У прокаженого, на котрому ця виразка, має бути розідрана одежа, і голова його мусить бути простоволоса, і до вуст він має бути закритий і кричати: "Нечистий! Нечистий!" 
<p>46 І упродовж усіх днів, доки на ньому виразка, він повинен бути нечистим, нечистий він; він має жити окремо, поза станом житло його.
<p>47 Якщо виразка прокази буде на одежі, на одежі вовняній чи на одежі лляній, 
<p>48 Чи на основі, чи на пітканні з льону чи вовни, або ж на шкірі чи на якомусь виробі шкіряному, 
<p>49 І пляма буде зеленкувата чи червоняста на одежі, чи на шкірі, чи на основі, чи на тканині, або ж на якомусь шкіряному виробі, – то це виразка прокази; необхідно показати її священикові. 
<p>50 Священик огляне виразку і замкне заразливе од виразки на сім днів. 
<p>51 Сьомого дня огляне священик заражене, і, якщо виразка поширилася по одежі або по основі, або по тканині, або по шкірі, або ж по якомусь шкіряному виробі, то це проказа їдка, виразка нечиста. 
<p>52 Він мусить спалити одежу, або основу, або тканину вовняну чи лляну, або ж будь-яку шкіряну річ, на котрій буде виразка: бо це проказа їдка; треба спалити на вогні. 
<p>53 Якщо ж священик побачить, що виразка не поширилася по одежі, чи по основі, чи по тканині, чи по якійсь шкіряній речі, 
<p>54 То священик накаже помити те, на чому виразка, і вдруге замкне на сім днів. 
<p>55 Якщо після миття зараженої [речі] священик побачить, що виразка не змінила вигляду свого і не поширилася виразка, то вона нечиста, спали її на вогні: це – виїджена ямка на лицьовому боці, або ж на вивороті. 
<p>56 А якщо священик побачить, що виразка після миття її зробилася непримітною, то священик нехай відірве її від одежі, або від шкіри, або від основи, або від піткання. 
<p>57 Якщо ж вона знову з'явиться на одежі, або на основі, або на тканині, або на якійсь шкіряній речі, то це розквітла виразка; спали на вогні те, на чому виразка. 
<p>58 А якщо одежу, чи основу, чи тканину, чи якусь шкіряну річ випереш, і зійде з них виразка, то необхідно випрати їх удруге, і вони будуть чисті. 
<p>59 Ось закон про виразку прокази на одежі вовняній чи лляній, або на основі і на тканині, чи на якійсь шкіряній речі, коли оголошувати її чистою або ж нечистою. 
<h4>Левіт 14 <span class="prim_h6">Про очищення від прокази. </span>
<p>1 І сказав Господь Мойсеєві, говорячи: 
<p>2 Ось закон про прокаженого, за днів його очищення: нехай приведуть його до священика. 
<p>3 Священик вийде зі стану, і, якщо священик побачить, що прокажений одужує від хвороби на проказу, 
<p>4 То священик поставить вимогу взяти для очищення двох птахів живих, чистих, кедрового дерева, червону нитку й ісопа. 
<p>5 І звелить священик заколоти одного птаха, над глиняною посудиною, над водою, котра тече. 
<p>6 А сам він візьме живого птаха, кедрове дерево, червону нитку та ісоп, і вмочить їх у кров птаха, котрого закололи над водою, яка тече.
<p>7 І покропить того, хто очищається, сім разів, і оголосить його чистим, і відпустить живого птаха в поле. 
<p>8 А той, хто очищається, обмиє одежу свою, постриже все волосся своє, обмиється водою, і буде чистий; потім зайде у стан, і пробуде сім днів поза шатром своїм. 
<p>9 Сьомого дня поголить все волосся своє, голову свою, бороду свою, брови свої, все волосся своє поголить, і обмиє одежу свою, і обмиє тіло своє водою, і буде чистий. 
<p>10 Восьмого дня візьме він двох молодих баранів без вади, і одну вівцю однолітню без вади, і три десятих частин ефи добірного борошна, змішаного з єлеєм, для приношення хлібного, і один лог єлею. 
<p>11 Священик, що очищає, поставить чоловіка, котрий має бути очищеним, з тими речами перед Господом біля входу до скинії зібрання. 
<p>12 І візьме священик одного барана і принесе його як приношення за провину, і лог єлею, і поколиває цим для приношення коливання перед Господом. 
<p>13 І заколе барана на тому місці, де колять приношення за гріх і приношення всеспалення, на місці святому, бо це приношення за провину, як пожертва за гріх, належить священикові: це – найбільша святиня. 
<p>14 І візьме священик крови приношення за провину, і помаже священик крайчик правого вуха того, кого очищає, і великий палець правої руки його, і великий палець правої ноги його. 
<p>15 І візьме священик із лога єлею, і хлюпне на ліву свою долоню. 
<p>16 І вмочить священик правого пальця свого в єлей, що на лівій долоні його, і покропить єлеєм з пальця свого сім разів перед Господом. 
<p>17 А рештою єлею, котрий на долоні його, помастить священик крайчик правого вуха того, кого очищає, і великий палець правої руки його і великий палець правої ноги його – на місце, [де кров] приношення за провину. 
<p>18 А рештою єлею, котрий на долоні священика, помастить голову того, кого очищає, і спокутує його священик перед Господом. 
<p>19 І принесе священик приношення за гріх, і спокутує того, кого очищає, від нечистоти його; після того заколе [приношення] всеспалення. 
<p>20 І покладе священик всеспалення і приношення хлібне на жертовник. І спокутує його священик, і він буде чистий. 
<p>21 А якщо він бідний і не має достатку, то нехай візьме одного молодого барана для пожертви за провину для коливання, щоб очистити себе, і одну десяту частину [ефи] відбірного борошна, змішаного з єлеєм, для приношення хлібного, і лог єлею, 
<p>22 І двох горлиць чи двох молодих голубів, що він зможе придбати: [одного птаха] для приношення за гріх, а другого для приношення всеспалення. 
<p>23 І принесе їх восьмого дня очищення свого священикові до входу скинії зібрання, перед Господом. 
<p>24 Священик візьме молодого барана приношення за провину і лог єлею, і принесе це священик, поколивавши, перед Господом. 
<p>25 І заколе барана для приношення за провину, і візьме священик крови приношення за провину, і помастить крайчик правого вуха того, кого очищає, і великого пальця правої руки, і великого пальця правої ноги. 
<p>26 І хлюпне священик єлею на ліву свою долоню. 
<p>27 І єлеєм, котрий на лівій долоні його, покропить священик з правого пальця свого сім разів перед Господом. 
<p>28 І помастить священик єлеєм, котрий на долоні його, крайчик правого вуха того, кого очищає, і великого пальця правої руки його, і великого пальця правої ноги його, на місці, [де] кров приношення за провину. 
<p>29 А рештою єлею, котрий на долоні священика, помастить голову того, кого очищає, щоб очистити його перед Господом. 
<p>30 І принесе одну із горлиць, або одного з молодих голубів, що дістане рука [того], [хто очищається], 
<p>31 Із того, що зміг придбати він, одного [птаха] для приношення за гріх, а другого для приношення всеспалення, разом із приношенням хлібним. І звершить священик спокуту того, кого очищає, перед Господом. 
<p>32 Ось закон про прокаженого, рука котрого не має змоги придбати те, що необхідне для його очищення. 
<p>33 І сказав Господь Мойсеєві та Ааронові, кажучи: 
<p>34 Коли увійдете на землю Ханаанську, котру Я даю вам для володіння, і Я наведу виразку прокази на оселі в краю володіння вашого, 
<p>35 Тоді той, чий дім, мусить піти і сказати священикові: У мене на домі з'явилася наче виразка. 
<p>36 Священик поставить вимогу випорожнити дім, перед тим, як увійде священик оглядати виразку, щоб не зробилися нечистими всі, що в домі; після цього прийде священик оглянути дім. 
<p>37 Якщо він, оглянувши виразку, побачить, що виразка на стінах дому складається із зеленкуватих або червонястих ямок, котрі виявляться заглибленими в стіні, 
<p>38 То священик вийде з дому до дверей дому і замкне дім на сім днів. 
<p>39 Сьомого дня знову прийде священик, і якщо побачить, що виразка поширилася по стінах дому, 
<p>40 То священик поставить вимогу виламати камені, на котрих виразка, і викинути їх поза містом на місце нечисте. 
<p>41 А дім всередині нехай увесь вишкребуть, і глину, котру зішкребуть, висиплять поза містом на місце нечисте. 
<p>42 І візьмуть інші камені, і вкладуть на місце тих каменів, і візьмуть іншу глину і обтинькують дім. 
<p>43 Якщо виразка знову з'явиться і буде цвісти у домі після того, як виламали камені і вишкребли дім і обтинькували, 
<p>44 То священик прийде й огляне, і якщо виразка у домі поширилася, то це їдка проказа на домі, нечистий він. 
<p>45 Необхідно зруйнувати цей дім, і каміння його і деревину його і всю глину дому винести поза місто на місце нечисте. 
<p>46 Хто входить у дім у часі, коли він зачинений, той нечистий до вечора. 
<p>47 І хто спить у домі тім, той мусить вимити одежу свою, і хто їсть у домі тім, мусить вимити одежу свою. 
<p>48 А якщо священик прийде і побачить, що виразка на домі не поширилася після того, як обтинькували дім, то священик оголосить дім чистим, тому що виразка минула. 
<p>49 І щоб очистити дім, візьме він два птахи, кедрового дерева, червону нитку та ісопа, 
<p>50 І заколе одного птаха над глиняною посудиною, над водою, що тече. 
<p>51 І візьме кедрове дерево та ісоп, і червону нитку і живого птаха, і вмочить їх у кров птаха, якого закололи, і у воду, що тече, й покропить дім сім разів. 
<p>52 І очистить дім кров'ю птаха і водою, котра тече [джерельною водою], і живим птахом, і кедровим деревом, і ісопом, і червоною ниткою. 
<p>53 І випустить живого птаха поза містом у полі, і очистить дім, і буде чистим. 
<p>54 Ось закон про всіляку виразку прокази і про парші, 
<p>55 І про проказу на одежі і на домі, і про пухлини, і про лишаї, і про плями. 
<p>56 Аби показати, коли це нечисте і коли чисте. Ось закон про проказу. 
<h4>Левіт 15 <span class="prim_h6">Приписи про чистоту тіла. </span>
<p>1 І сказав Господь Мойсеєві і Ааронові, говорячи: 
<p>2 Оголосіть синам Ізраїля і скажіть їм: Якщо у когось буде сочитися з тіла його, то від течі своєї він нечистий. 
<p>3 І ось [закон] про нечистоту його від течі його; коли сочиться із тіла його теча його, або затримується в тілі теча його, це нечистота його. 
<p>4 Усіляка постіль, на котрій ляже чоловік, якщо має течу, нечиста, і всіляка річ, на котру сяде, нечиста. 
<p>5 І хто доторкнеться до постелі його, той мусить випрати одежу свою, і обмитися водою, і нечистий буде до вечора. 
<p>6 Хто сяде на яку-небудь річ, на котрій сидів той, що має течу, такий мусить випрати одежу свою, і обмитися водою, і нечистий буде до вечора. 
<p>7 Хто торкнеться до тіла того, хто має течу, той мусить випрати одежу свою і обмитися водою, і нечистий буде до вечора. 
<p>8 Якщо той, хто має течу, плюне на чистого, то цей мусить випрати одежу свою і обмитися водою, і нечистий буде до вечора. 
<p>9 І всіляке сідло, в котрому їхав той, що має течу, нечистим [буде до вечора]. 
<p>10 І всякий, хто торкнеться до чого-небудь, що було під ним, нечистий буде до вечора; і хто понесе оце, мусить випрати одежу свою і обмитися водою, і нечистий буде до вечора. 
<p>11 І всякий, до кого торкнеться той, що має течу, не помивши руки свої водою, мусить випрати одежу свою і обмитися водою, і нечистий буде до вечора. 
<p>12 Глиняну посудину, до котрої торкнеться той, хто має течу, необхідно розбити, а всіляку дерев'яну посудину треба вимити водою.
<p>13 А коли той, що має течу, звільниться від течі своєї, тоді мусить він відрахувати собі сім днів для очищення свого, і випрати одяг свій, і обмити тіло своє протічною водою, і буде чистий. 
<p>14 І восьмого дня візьме він собі двох горлиць, або двох молодих голубів, і прийде перед Господом до входу у скинію зібрання і віддасть їх священикові. 
<p>15 І принесе священик із цих [птахів] одного для приношення за гріх, а другого для приношення всеспалення; і звершить спокуту його священик перед Господом від течі його. 
<p>16 Якщо у когось станеться викид сімені, то він мусить обмити водою все тіло, і нечистий буде до вечора. 
<p>17 І всяка одежа і всяка шкіра, на котру впаде сім'я, мусить бути обмита водою, і нечиста буде до вечора. 
<p>18 Якщо чоловік ляже з жінкою і [буде] в нього викид сімені, то вони повинні обмитися водою, і нечисті будуть до вечора. 
<p>19 Якщо жінка має течу крови, яка витікає з тіла її, то вона мусить сидіти на самотині сім днів – час очищення свого. І всякий, хто торкнеться до неї, нечистий буде до вечора. 
<p>20 І все, на чому вона ляже на час усамітнення свого, нечисте, і все, на чому сяде, нечисте. 
<p>21 І всякий, хто торкнеться до постелі її, повинен випрати одяг свій і обмитися водою, і нечистий буде до вечора. 
<p>22 І всякий, хто торкнеться до якої-небудь речі, на котрій вона сиділа, повинен випрати одяг свій, і обмитися водою, і нечистий буде до вечора. 
<p>23 І якщо хтось торкнеться до чого-небудь на постелі чи на тій речі, на котрій вона сиділа, нечистий буде до вечора. 
<p>24 Якщо ляже з нею чоловік, то нечистота її буде на ньому; він нечистий буде сім днів, і всіляка постіль, на котру він ляже, буде нечиста. 
<p>25 Якщо у жінки витікає кров багато днів не в часі усамітнення її, або якщо вона має течу довше [узвичаєного] очищення її, то упродовж течі нечистоти її, як і в часі попереднього очищення свого, вона нечиста. 
<p>26 Усіляка постіль, на котру вона ляже на час кровотечі своєї, буде [нечиста] так, як постіль на час усамітнення її, і всіляка річ, на котру вона сяде, буде нечиста, як нечисте вона на час очищення її. 
<p>27 І всякий, хто торкнеться до них, буде нечистий, і мусить випрати одежу свою і обмитися водою, і нечистий буде до вечора. 
<p>28 А коли вона звільниться від кровотечі своєї, тоді повинна відрахувати собі сім днів, і потім буде чиста. 
<p>29 Восьмого дня візьме вона собі двох горлиць, або двох молодих голубів, і принесе їх священикові до входу скинії зібрання. 
<p>30 І принесе священик одного [із птахів] для приношення за гріх, а другого для приношення всеспалення; і звершить спокуту її священик перед Господом від течі нечистоти її. 
<p>31 Так оберігайте синів Ізраїля від нечистоти їхньої, щоб вони не вмерли у нечистоті своїй, опоганюючи житло Моє, котре серед них. 
<p>32 Ось закон про тих, що мають течу, і про те, у кого станеться викид сімені, що робить його нечистим. 
<p>33 І про ту, котра хвора на її виділення, і про тих, що мають течу, про чоловіка чи жінку, і про чоловіка, який ляже з нечистою. 
<h4>Левіт 16 <span class="prim_h6">Про день примирення. </span>
<p>1 І говорив Господь Мойсеєві по смерті двох синів Ааронових, коли вони, приступивши з чужим вогнем до Господа, загинули. 
<p>2 І сказав Господь Мойсеєві: Скажи Ааронові, братові твоєму, щоб він не будь-коли заходив до святині за запону перед віко, що на Ковчезі, щоб йому не вмерти; тому що над віком Я буду з'являтися у хмарині. 
<p>3 Ось із чим мусить входити Аарон до святині: з молодим бичком для приношення за гріх і з бараном для приношення всеспалення. 
<p>4 Священний лляний хітон мусить одягати він, нижній одяг лляний нехай буде на тілі його, і лляним поясом нехай підперізується, і лляний кидар нехай одягає: це священні шати. І нехай обмиває він тіло своє водою, і одягає їх. 
<p>5 І від громади синів Ізраїля нехай візьме двох козлів для приношення за гріх і одного барана для приношення всеспалення. 
<p>6 І принесе Аарон теля для приношення за гріх за себе, і звершить спокуту за себе і дім свій. 
<p>7 І візьме двох козлів і поставить їх перед Господом біля входу до скинії зібрання; 
<p>8 І кине Аарон про двох козлів жереби: один жереб для Господа, а другий жереб для відпущення. 
<p>9 І приведе Аарон козла, на котрого випав жереб для Господа, і принесе його для приношення за гріх, 
<p>10 А козла, на котрого випав жереб для відпущення, поставлять живого перед Господом, щоб ним звершити спокуту і відіслати його в пустелю для відпущення. 
<p>11 І приведе Аарон теля для приношення за гріх за себе, і звершить спокуту за себе і дім свій, і заколе теля для приношення за гріх, за себе. 
<p>12 І візьме палаючих жарин повну кадильницю із жертовника, котрий перед Господом, і запашного й дрібного потовченого кадіння повні жмені, і внесе за запону. 
<p>13 І покладе кадіння на вогонь перед Господом, і хмарина кадіння обгорне віко, котре над [Ковчегом] одкровення, щоб йому не вмерти. 
<p>14 І візьме крови теляти і покропить пальцем своїм на віко спереду і перед віком, сім разів покропить кров'ю з пальця свого. 
<p>15 І заколе козла на пожертву за гріх за народ, і внесе кров його за запону, і вчинить з кров'ю його те ж, що вчинив з кров'ю теляти, і покропить нею на віко і перед віком, 
<p>16 І очистить святиню від нечистоти синів Ізраїля і від переступів їхніх, і всіх гріхів їхніх. Так мусить вчинити він і зі скинією зібрання, яка є у них, поміж нечистоти їхньої. 
<p>17 Жодний чоловік не має бути у скинії зібрання, коли входить він для звершення очищення святині, до самого виходу його. Ось так він звершить спокуту за себе, за дім свій і за всю громаду Ізраїля. 
<p>18 І вийде він до жертовника, котрий перед Господом, і очистить його, і візьме крови теляти і крови козла, і покладе на роги жертовника з усіх боків. 
<p>19 І покропить на нього кров'ю з пальця свого сім разів, і очистить його, і освятить його од нечистоти синів Ізраїля. 
<p>20 І, звершивши очищення святині, скинії зібрання і жертовника, приведе він живого козла, 
<p>21 І покладе Аарон обидві руки свої на голову живого козла, і сповідає 03034 08694 над ним усі беззаконня синів Ізраїля і всі переступи їхні, і всі гріхи їхні, і покладе їх на голову козла, і відішле з певним чоловіком у пустелю. 
<p>22 І понесе козел на собі всі беззаконня їхні на землю безлюдну, і випустить він козла в пустелю. 
<p>23 І увійде Аарон до скинії зібрання, і скине лляну одежу, котру одягав, входячи у святиню, і залишить її там, 
<p>24 І обмиє тіло своє водою на святому місці, і одягне шати свої, і вийде, і звершить приношення всеспалення за себе і приношення всеспалення за народ, і звершить спокуту за себе і за народ. 
<p>25 А лій приношення за гріх спалить на жертовнику. 
<p>26 І той, хто відводив козла для відпущення, мусить випрати одежу свою і помити тіло своє водою, і потім може увійти до стану. 
<p>27 А теля приношення за гріх і козла для приношення за гріх, котрих кров внесена була для очищення святині, нехай винесуть геть зі стану і спалять на вогні шкури їхні і м'ясо їхнє, і нечистоту їхню. 
<p>28 Хто спалить їх, той повинен випрати одежу свою і обмити тіло своє водою, і після цього може увійти до стану. 
<p>29 Нехай буде це для вас вічною настановою: сьомого місяця, десятого [дня] упокорюйте душі ваші і жодної справи не започатковуйте, ні той, що з вашої країни, ні чужинець, який оселився поміж вами. 
<p>30 Бо цього дня священик звершить спокуту за вас, щоб учинити вас чистими від усіх гріхів ваших, щоб ви були чисті перед Господом. 
<p>31 Це субота спочину для вас, упокорюйте душі ваші: це є припис вічний. 
<p>32 А звершувати спокуту має священик, котрий помазаний і який посвячений, щоб священнодіяти йому замість батька свого. І одягне він лляні шати, одежу священну. 
<p>33 І звершить очищення Святого-Святих і скинію зібрання, і жертовника очистить, і звершить спокуту священиків і всього народу громади. 
<p>34 І нехай буде це для вас вічною настановою: звершувати спокуту синів Ізраїля від усіх гріхів їхніх один раз на рік. І вчинив він так, як заповідав Господь Мойсеєві. 
<h4>Левіт 17 <span class="prim_h6">Визначення місця жертвоприношення. </span>
<p>1 І сказав Господь Мойсеєві, говорячи: 
<p>2 Оголоси Ааронові і синам його, і всім синам Ізраїля, і скажи їм: Ось повеління Господа. 
<p>3 Якщо хтось із дому Ізраїля заколе теля чи вівцю, або козу у стані, або якщо хтось заколе поза станом; 
<p>4 І не принесе до входу у скинію зібрання, щоби принести для приношення Господові перед житлом Господнім, то чоловікові тому зарахована буде кров; він пролив кров, і буде знищений чоловік той з-поміж народу свого. 
<p>5 [Це] для того, аби приводили сини Ізраїля пожертви свої, котрих вони колять у відкритому полі, щоби приводили їх перед Господом до входу в скинію зібрання до священика, і кололи їх Господові для приношень мирних. 
<p>6 І покропить священик кров'ю на жертовника Господнього біля входу скинії зібрання, і спалить лій для приємної духмяности Господові. 
<p>7 Щоб вони у майбутньому не приносили пожертв своїх демонам, за котрими блудять вони. Оце нехай буде для них настановою вічною, для поколінь їхніх. 
<p>8 [І ще] скажи їм: Якщо хтось із дому Ізраїля, а також із захожих, котрі живуть поміж вами, приносить приношення пожертви всеспалення, 
<p>9 І не приведе до входу скинії зібрання, аби принести її Господові, то винищиться чоловік той з народу свого. 
<p>10 Якщо хтось із дому Ізраїля, а також із чужинців, котрі живуть поміж вами, буде їсти яку-небудь кров, то оберну лице Моє на душу того, хто буде їсти кров, і винищу її з народу її. 
<p>11 Тому що життя тіла в крові, і Я призначив її вам для жертовника, щоб звершувати спокуту душі вашої, бо кров ця звершує спокуту душі.
<p>12 Саме тому Я сказав синам Ізраїля: Жодна душа із вас не повинна їсти крови, і захожий, який живе серед вас, не повинен їсти крови. 
<p>13 Якщо хтось із синів Ізраїля чи із захожих, які живуть серед вас, на ловах упіймає звіра чи птаха, котрого можна їсти, то він повинен дати витекти крові її і покрити її землею. 
<p>14 Бо життя усілякого тіла [є] кров його, вона життя його, тому Я сказав синам Ізраїля: Не їжте крови з жодного тіла, бо життя кожного тіла є кров його; всякий, хто буде їсти її, винищиться. 
<p>15 І всякий, хто буде їсти мертвечину чи розтерзане звіром, мешканець вашої країни чи захожий, мусить випрати одежу свою і обмитися у воді, і нечистий буде до вечора, а [потім] буде чистий. 
<p>16 А якщо не випере [одежі своєї] і не обмиє тіла свого, то понесе на собі беззаконня своє. 
<h4>Левіт 18 <span class="prim_h6">Заборона кровозмішувальних шлюбів. </span>
<p>1 І сказав Господь Мойсеєві, говорячи: 
<p>2 Оголоси синам Ізраїля і скажи їм: Я Господь, Бог ваш. 
<p>3 За ділами землі єгипетської, на котрій ви жили, не чиніть, і за ділами землі ханаанської на котру Я веду вас, не чиніть, і за звичаями їхніми не ходіть. 
<p>4 Мої закони виконуйте і Моїх настанов дотримуйтеся, ходіть за ними. Я Господь – Бог ваш. 
<p>5 Дотримуйтеся настанов Моїх і законів Моїх, котрі, виконуючи, чоловік буде живий ними. Я Господь. 
<p>6 Ніхто з вас до жодної родички по плоті не може наблизитися з тим, щоб відкрити наготу. Я Господь. 
<p>7 Наготи батька твого і матері твоєї не відкривай. Вона мати твоя, не відкривай наготи її. 
<p>8 Наготи дружини батька твого не відкривай; це нагота батька твого. 
<p>9 Наготи сестри своєї, доньки батька твого, або доньки матері твоєї, яка народилася в домі чи поза домом, не відкривай наготи їхньої. 
<p>10 Наготи доньки сина твого, або доньки дочки твоєї, не відкривай наготи їхньої, бо вони твоя нагота. 
<p>11 Нагота доньки дружини батька твого, яка народилася від батька твого, вона сестра твоя [по батькові], не відкривай наготи її. 
<p>12 Наготи сестри батька твого не відкривай, вона єдинокровна батькові твоєму. 
<p>13 Наготи сестри матері твоєї не відкривай, бо вона єдинокровна матері твоєї. 
<p>14 Наготи брата батька твого не відкривай, і до дружини його не наближайся; вона тітка твоя. 
<p>15 Наготи невістки твоєї не відкривай, вона дружина сина твого, не відкривай наготи її. 
<p>16 Наготи дружини брата твого не відкривай, це нагота брата твого. 
<p>17 Наготи жінки і доньки її не відкривай; доньки сина її і доньки дочки її не бери, щоб не відкрити наготу їхню, вони єдинокровні її, це – розпуста. 
<p>18 Не бери дружини разом із сестрою її, щоб зробити її суперницею, щоб відкрити наготу її при ній, при житті її. 
<p>19 І до дружини на час усамітнення її нечистот не наближайся, щоб відкрити наготу її. 
<p>20 І з дружиною ближнього твого не злягайся, щоб не сталося викиду сімені, і не опоганитися нею. 
<p>21 Нікого із насіння твого не проводь через вогонь, і не безчесть ймення Бога твого. Я Господь. 
<p>22 Не злягайся з чоловіком, як із жінкою – це мерзота. 
<p>23 І з жодною скотиною не злягайся, щоб викинути [сім'я] і опоганитися від неї; і жінка не повинна ставати перед скотом для злягання з ним. Це гидке. 
<p>24 Не опоганюйте себе анічим цим; бо всім цим опоганювали себе народи, котрих Я проганяю від вас.
<p>25 І опоганилася земля, і Я покарав за беззаконня на ній, і скинула з себе земля тих, що жили на ній.
<p>26 А ви виконуйте настанови Мої і закони Мої, і не чиніть усіх цих мерзот, ні той, хто з вашого народу, ні захожий, який живе поміж вами. 
<p>27 Бо всі ці мерзоти чинили люди цієї землі, що були перед вами, і опоганилася земля; 
<p>28 Щоб і вас не скинула з себе земля, коли ви будете опоганювати її, як вона скинула народи, які були перед вами. 
<p>29 Тому що, хто буде чинити подібні мерзоти, то душі тих, хто чинить це, винищині будуть із народу свого. 
<p>30 Отож, ви мусите виконувати повеління Мої, щоб не чинити за будь-якими ганебними звичаями, за котрими чинили в минулому перед вами, і щоб не опоганювалися ними. Я Господь, Бог ваш. 
<h4>Левіт 19 <span class="prim_h6">Виклад заповідей. </span>
<p>1 І сказав Господь Мойсеєві, говорячи: 
<p>2 Оголоси всій громаді синів Ізраїля і скажи їм: Святі будьте, бо святий Я, Господь, Бог ваш. 
<p>3 Бійтеся кожний матері своєї і батька свого, і суботи Мої зберігайте. Я Господь, Бог ваш. 
<p>4 Не звертайтеся до ідолів і богів виливаних не робіть собі. Я Господь, Бог ваш. 
<p>5 Коли будете приносити мирну пожертву Господові, то приносьте її, з доброї волі своєї. 
<p>6 У день жертвоприношення вашого і на другий день необхідно їсти її, а залишок до третього дня треба спалити на вогні. 
<p>7 А якщо хтось буде їсти її третього дня, це гидке; це не буде сприяти.
<p>8 Хто буде їсти її, той понесе на собі гріх, бо він опоганив освячену річ Господню; і винищиться душа та з народу свого. 
<p>9 Коли будете жнивувати на землі вашій, не дожинай до краю поля твого, і залишене від жнив твоїх не підбирай. 
<p>10 І виноградника твого не оббирай назовсім, і залишених подекуди ягід не підбирай у винограднику; залиши це біднякові і захожому. Я Господь, Бог ваш. 
<p>11 Не крадіть, не брешіть і не обдурюйте один одного. 
<p>12 Не присягайтеся йменням Моїм, вдаючись до брехні, і не ганьби ймення Бога твого. Я Господь. 
<p>13 Не кривдь ближнього твого, і не грабуй. Заплата наймитові не повинна лишатися у тебе до ранку.
<p>14 Не лихослов глухого, і перед сліпим не клади такого, щоб спіткнутися йому; бійся Бога твого. Я Господь. 
<p>15 Не чиніть неправди на суді; не будь упередженим до жебрака, і не догоджай обличчю великого; по правді суди ближнього твого. 
<p>16 Не ходи обмовником у народі твоєму, і не поставай супроти крови ближнього твого. Я Господь. 
<p>17 Не будь ненависником брата твого у серці твоєму; мудро звинувачуй ближнього твого, і не понесеш за нього гріха. 
<p>18 Не мстися і не носи в собі невдоволення на синів народу твого; але люби ближнього твого, як самого себе . Я Господь . 
<p>19 Настанови Мої виконуйте; скотину твою не злучай з іншою породою; поля твого не засівай двома родами насіння; в одежу із різних ниток, із вовни і льону, не одягайся. 
<p>20 Якщо хтось зляжеться з жінкою, а вона невільниця, заручена з чоловіком, але ще не викуплена, чи вона ще не звільнена, то необхідно покарати їх, проте не смертю, тому що вона не була ще вільною. 
<p>21 Нехай приведе він Господові до входу в скинію зібрання приношення за провину, барана для приношення за провину свою. 
<p>22 І звершить спокуту його священик бараном за провину перед Господом від гріха, котрим він згрішив, і прощений буде йому гріх, котрим він згрішив. 
<p>23 Коли прийдете на землю, [котру Господь Бог дає вам], і посадите якесь плодове дерево, то плоди його вважайте за необрізані, три роки треба вважати їх за необрізані, і не можна їсти їх. 
<p>24 А четвертого року всі плоди його мають бути посвячені для хвали Господові. 
<p>25 А п'ятого року ви можете їсти плоди його, щоб збільшився урожай з нього. Я Господь, Бог ваш. 
<p>26 Нічого не їжте з кров'ю; не ворожіть і не гадайте. 
<p>27 Не стрижіть голови вашої навкруг, і не псуй краю бороди своєї. 
<p>28 Заради померлого не робіть надрізів на тілі вашому, не наколюйте на собі письма. Я Господь. 
<p>29 Не опоганюй доньки своєї, допускаючи її до блуду, щоб не блудодіяла земля і не виповнилася земля розпустою. 
<p>30 Суботи Мої бережіть, і святиню Мою шануйте. Я Господь. 
<p>31 Не звертайтеся до тих, хто викликає духів померлих, і до чарівників не ходіть, щоб опоганитись від них. Я Господь, Бог ваш. 
<p>32 Перед лицем сивого підводься, і шануй лице старця, і бійся Бога твого . Я Господь . 
<p>33 Коли оселиться захожий на землі вашій, не чиніть утисків йому.
<p>34 Захожий, що оселився у вас, нехай буде для вас те саме, що й місцевий ваш; люби його, як себе; тому що ви самі були чужинцями на землі єгипетській. Я Господь, Бог ваш. 
<p>35 Не чиніть неправди в суді, у мірі, у вазі і у вимірюванні. 
<p>36 Нехай будуть терези і гирі ваші певні, і ефа, і гін певний. Я Господь, Бог ваш, що вивів вас із єгипетської землі. 
<p>37 Дотримуйтеся настанов Моїх, і всіх законів Моїх, і виконуйте їх. Я Господь. 
<h4>Левіт 20 <span class="prim_h6">Міра покарання за гріхи. </span>
<p>1 І сказав Господь Мойсеєві, говорячи: 
<p>2 Скажи синам Ізраїля: Хто із синів Ізраїля та із захожих, що живуть серед Ізраїльтян, дасть із дітей своїх Молохові, то нехай він буде скараний на смерть; народ землі нехай заб'є його камінням. 
<p>3 І Я поверну лице Моє на чоловіка того, і винищу його з народу його за те, що він віддав із дітей своїх Молохові, осквернивши Мою святиню, щоб зганьбити святе ймення Моє. 
<p>4 І якщо народ землі сховає очі свої від того чоловіка, коли він віддасть із дітей своїх Молохові, щоб не умертвити його, 
<p>5 То Я поверну лице Моє супроти чоловіка того і супроти родини його, і винищу його з народу його, і всіх, хто блудить по слідах його, аби блудом ходити услід за Молохом. 
<p>6 І якщо якась душа звернеться до тих, що викликають духів померлих і до чарівників, аби блудити за ними, то Я поверну лице Моє супроти тієї душі, і винищу її з народу її. 
<p>7 Освячуйте себе, і будьте святі, бо Я Господь, Бог ваш , [святий]. 
<p>8 Дотримуйтеся настанов Моїх і виконуйте їх, бо Я Господь, який освячує вас. 
<p>9 Хто буде лихословити батька свого чи матір свою, той нехай буде скараний на смерть. Батька свого і матір свою він лихословив: кров його на ньому. 
<p>10 Якщо хтось буде займатися перелюбом із жінкою в заміжжі, якщо хтось буде займатися перелюбом з дружиною ближнього свого, то нехай будуть скарані на смерть і перелюбник, і перелюбниця. 
<p>11 Хто зляжеться з дружиною батька свого, той відкрив наготу батька свого: обидвоє вони нехай будуть скарані на смерть, кров їхня на них. 
<p>12 Якщо хтось зляжеться з невісткою своєю, то обидвоє нехай будуть скарані на смерть; змішання вчинили вони; кров їхня на них. 
<p>13 Якщо хтось ляже з чоловіком, як із жінкою, то обидвоє вчинили мерзоту; нехай будуть скарані на смерть; кров їхня на них. 
<p>14 Якщо хтось візьме собі за дружину [дочку] і матір її: це беззаконня; на вогні треба спалити і його, і їх, щоб не було беззаконня між вами. 
<p>15 Хто спарується із скотиною, того скарати на смерть, і скотину убийте. 
<p>16 Якщо жінка піде до якої-небудь скотини, щоб злучитися з нею, то убий жінку і скотину, нехай будуть вони скарані на смерть, кров їхня на них. 
<p>17 Якщо хтось візьме сестру свою, доньку батька свого, або доньку матері своєї, і побачить наготу її, і вона побачить наготу його: це ганьба, нехай будуть вони знищені перед очима синів народу свого. Він відкрив наготу сестри своєї, гріх він понесе свій. 
<p>18 Якщо хтось зляжеться з дружиною на час хвороби [кровотечі], і відкриє наготу її, то він оголив течу її, і вона відкрила течу крови своєї; обидвоє вони нехай будуть винищені з народу свого. 
<p>19 Наготи сестри матері твоєї і сестри батька твого не відкривай: такий-бо оголює плоть свою; гріх свій понесуть вони. 
<p>20 Хто зляжеться з тіткою своєю, той відкрив наготу дядька свого. Гріх свій понесуть вони, бездітними помруть. 
<p>21 Якщо хтось візьме дружину брата свого: це мерзенно; він відкрив наготу брата свого, бездітні будуть вони. 
<p>22 Дотримуйтеся всіх настанов Моїх і всіх законів Моїх, і виконуйте їх, – і не скине вас із себе земля, на котру Я веду вас жити.
<p>23 Не чиніть за звичаями народу, котрого Я проганяю від вас; тому що вони все це чинили, і Я зненавидів їх. 
<p>24 І сказав Я вам: Ви володійте землею їхньою, і вам віддаю у спадок землю, на котрій тече молоко і мед. Я Господь, Бог ваш, котрий відділив вас од усіх народів. 
<p>25 Вирізняйте скотину чисту від нечистої і птаху чисту від нечистої, і не опоганюйте душ ваших скотиною і птахою, і всім, що плазує по землі, що вирізнив Я, як нечисте. 
<p>26 Будьте переді Мною святими, бо Я святий Господь, і Я відділив вас від інших народів, щоб ви були Мої. 
<p>27 Чоловік або жінка, коли будуть викликати духів померлих, або ворожити, то нехай будуть скарані на смерть; камінням їх треба забити, кров їхня на них.
<h4>Левіт 21 <span class="prim_h6">Приписи свя ще никам. </span>
<p>1 І сказав Господь Мойсеєві: Оголоси священикам, синам Аароновим, і скажи їм: Нехай же не опоганюють себе [доторками] до померлого з народу свого. 
<p>2 Тільки до ближнього родича свого, до матері своєї і до батька свого, до сина свого і доньки своєї, до брата свого. 
<p>3 І до сестри своєї, дівчини, яка жила при ньому, і котра не була за чоловіком, можна йому [доторкатися], не опоганюючи себе. 
<p>4 Якщо він старший у народі своєму, то не повинен він опоганювати себе, щоб не зробитися нечистим. 
<p>5 Вони не повинні голити голови своєї і підстригати краї бороди своєї і робити нарізи на тілі своєму. 
<p>6 Вони мають бути святими Богові своєму, і не повинні ганьбити ймення Бога свого; бо вони приносять пожертви Господові, вчинені вогнем, і хліб свого Бога, і тому мусять бути святі. 
<p>7 Вони не повинні брати за себе блудницю і зганьблену, не повинні брати жінку, відкинуту чоловіком своїм, бо він святий Богові своєму. 
<p>8 Освячуй його, бо він приносить хліб Бога твого; нехай же буде він у тебе святий, бо святий Я, Господь, який освячує вас. 
<p>9 Якщо донька священика опоганить себе блудодіянням, то вона ганьбить свого батька, вогнем треба спалити її. 
<p>10 А старший священик із братів своїх, на голову котрого вилито єлей помазання і котрий освячений, щоб одягтися в [священні] шати, не повинен оголювати голови своєї і роздирати одежі своєї.
<p>11 І до жодного померлого не повинен він наближатися; навіть померлим батьком своїм і матір'ю своєю він не повинен опоганювати себе. 
<p>12 І від святині він не повинен відходити і опоганювати святиню Бога свого, тому що освячення єлеєм помазання Бога його на ньому. Я Господь. 
<p>13 Дружиною він повинен брати дівчину. 
<p>14 Удову чи розведену, або опоганену, [чи] розпусницю, не повинен він брати; але дівчину з народу свого повинен він брати за дружину. 
<p>15 Він не повинен опоганювати сім'я своє в народі своєму; бо Я Господь, що освячує його. 
<p>16 І сказав Господь Мойсеєві, говорячи: 
<p>17 Скажи Ааронові: Ніхто із насіння твого у [прийдешніх] родах їхніх, що матиме ваду [на тілі], не повинен приступати, аби приносити хліб Богові своєму. 
<p>18 Ніхто, у кого є вада [на тілі], не може приступити: ні сліпий, ні кульгавий, ні з іншими вадами. 
<p>19 Ані такий, у котрого зламана нога, або зламана рука, 
<p>20 Ані горбатий, ні з висхлим членом, ні з більмом на оці, ні коростявий, або запаршений, ані з ушкодженими ядрами. 
<p>21 Жодний чоловік із насіння Аарона священика, у котрого на [тілі] є вада, не повинен приступати, аби приносити приношення Господові учинені на вогні; вада [на ньому], тому не повинен він приступати, аби приносити хліб своєму Богові. 
<p>22 Хліб свого Бога із Святого Святих, і з святого він може їсти. 
<p>23 Але за завісу він не повинен заходити, і до жертовника не повинен приступати, тому що вада на ньому, не повинен він опоганювати святиню Мою: Бо Я Господь, який освячує їх. 
<p>24 І оголосив [це] Мойсей Ааронові і синам його і всім синам Ізраїля. 
<h4>Левіт 22 <span class="prim_h6">Священство - рід вибраний. </span>
<p>1 І сказав Господь Мойсеєві, говорячи: 
<p>2 Скажи Ааронові і синам його, щоб вони обережно поводилися із святими знаряддями синів Ізраїля, і не безчестили святого ймення Мого в тому, що вони присвячують Мені. Я Господь. 
<p>3 Скажи їм: Якщо хтось із усього потомства вашого з родів ваших, маючи на собі нечистоту, приступить до святих знарядь, котрі присвячують сини Ізраїля Господові, то винищиться душа та від присутности Моєї. Я Господь. 
<p>4 Хто із сім'я Ааронового прокажений, або має течу, той не повинен їсти святинь, доки не очиститься. І хто торкнеться до чого-небудь нечистого від мертвого, або у кого станеться викид сім'я, 
<p>5 Або хтось торкнеться до якого-небудь гада, від котрого він стане нечистим, або до чоловіка, від котрого він стане нечистим, будь-якою нечистотою, 
<p>6 Той, торкнувшися до цього, нечистим буде до вечора, і не повинен їсти святинь передніше, аніж обмиє тіло своє водою. 
<p>7 Та коли зайде сонце, і він очиститься, тоді може він їсти святині; бо це його їжа. 
<p>8 Мертвечини і розтерзаного звіром він не повинен їсти, щоб не опоганитися цим. Я Господь. 
<p>9 Нехай дотримуються вони приписів Моїх, щоб не понести на собі гріха і не вмерти в ньому, коли порушать це. Я Господь, що освячує їх. 
<p>10 Ніхто сторонній не повинен їсти святині; той, що оселився у священика, і наймит не будуть їсти святині. 
<p>11 А якщо священик купить собі чоловіка за срібло, то цей може її їсти, також і той, хто народився в домі його, може їсти хліб його. 
<p>12 Якщо донька священика вийде заміж за стороннього, то вона не буде їсти приношень святих. 
<p>13 А коли донька священика буде вдовою, або розведеною, і дітей у неї нема, і повернеться в дім вітця свого, як [була] за юности своєї, тоді вона може їсти хліб батька свого; а сторонній ніхто не буде їсти його. 
<p>14 Хто, помилившися, з'їсть [що-небудь] із святині, той мусить віддати священикові святиню і докласти до неї п'яту її частину. 
<p>15 [Вони] самі не повинні опоганювати святині синів Ізраїля, котрі вони приносять Господові, 
<p>16 І не повинні наражатися на власну провину, коли будуть їсти святині їхні, бо Я Господь, який освячує їх. 
<p>17 І сказав Господь Мойсеєві, говорячи: 
<p>18 Оголоси Ааронові і синам його, і всім синам Ізраїля, і скажи їм: Якщо хтось із дому Ізраїлевого, або із захожих, які [поселилися] між Ізраїльтянами, з обітниці якоїсь чи із завзяття приносить приношення своє, котре приносить Господові для приношення всеспалення: 
<p>19 Ви маєте приносити із своєї доброї волі без вади чоловічої статі, з великої худоби, із овець та із кіз. 
<p>20 Жодної [тварини], на котрій є вада, не приносьте, бо це буде несприятливе для вас. 
<p>21 І якщо хтось приносить пожертву мирного приношення Господові, виконуючи обітницю, або із своєї волі, з великої худоби, або з дрібної, то [пожертва має] бути без вади, аби була прийнята; жодної вади не мусить бути на ній.
<p>22 [Тварини] сліпої чи ушкодженої, чи виродливої, чи хворої, чи коростявої, чи запаршивілої, – таких не приносьте Господові; і для приношення вчиненого вогнем не давайте їх на жертовник Господній. 
<p>23 Теля і ягня із членами різновеликими – довгими чи короткими, для приношення добровільного принести можеш; а якщо за обітницю, то це не буде прийняте. 
<p>24 [Тварини], у котрої ядра роздушені, розбиті, відірвані, або ж вирізані, не приносьте [ніяких приношень із них] на землі вашій. 
<p>25 І також із рук чужинців не приносьте хліба у дарунок Богові вашому; тому що на них пошкодження, порок їхній, і вади будуть на них; не будуть прийнятні для вас. 
<p>26 І сказав Господь Мойсеєві, говорячи: 
<p>27 Коли вродиться телятко або ягня, або козеня, то сім днів мусить воно побути біля матері своєї, а від восьмого дня і подальшого буде прийнятне для приношення, вчинене вогнем Господові.
<p>28 Однак ні корови, ні вівці не коліть одного дня з отеленням і ок`отом у них. 
<p>29 Якщо принесете Господові пожертву вдячности, то приносьте їх за своєю доброю волею. 
<p>30 Того ж дня треба з'їсти її; не залишайте від неї до ранку. Я Господь. 
<p>31 І дотримуйтеся заповідей Моїх і виконуйте їх. Я Господь.
<p>32 Не безчестіть святого ймення Мого, щоб Я святився серед синів Ізраїля. Я Господь, що освячує вас, 
<p>33 Котрий вивів вас із землі єгипетської, щоб вашим Богом бути. Я Господь. 
<h4>Левіт 23 <span class="prim_h6">Свята Господні - субота. </span>
<p>1 І сказав Господь Мойсеєві, говорячи: 
<p>2 Оголоси синам Ізраїля, і скажи їм про свята Господні, котрі ви мусите називати святими зібраннями; ось свята Мої. 
<p>3 Шість днів можна залагоджувати всілякі справи, а сьомого дня субота спочину, святе зібрання; жодної справи не залагоджуйте; це субота Господня у всіх житлах ваших. 
<p>4 Ось свята Господні, святі зібрання, котрі ви мусите скликати свого часу; 
<p>5 Першого місяця, чотирнадцятого дня місяця увечері Пасха Господня. 
<p>6 І п'ятнадцятого дня того ж таки місяця свято опрісноків Господові. Сім днів їжте опрісноки. 
<p>7 Першого дня нехай буде у вас святе зібрання; жодної роботи не вчиняйте. 
<p>8 Упродовж семи днів приносьте пожертви Господові; а сьомого дня також святе зібрання; жодної роботи не вчиняйте. 
<p>9 І сказав Господь Мойсеєві, говорячи: 
<p>10 Оголоси синам Ізраїля і скажи їм: Коли прийдете на землю, котру Я даю вам, і будете жати на ній жниво, то принесіть першого снопа жнива вашого до священика. 
<p>11 Він коливатиме цим снопом перед Господом, щоб вам надбати приязнь; після суботи ним священик коливатиме.
<p>12 І ви маєте принести в день коливання снопа для приношення всеспалення Господові ягня однолітнє, без вади. 
<p>13 І з ним хлібного приношення дві десяті частини [ефи] пшеничного борошна, змішаного з єлеєм, для приношення, вчиненого на вогні Господові, для приємних пахощів, і чверть гіна вина для приношення поливного. 
<p>14 Жодного [нового] хліба, ні сушених зерен, ані зерен сирих не їжте до того дня, котрого принесете приношення Богові вашому: це – вічна настанова родам вашим у всіх житлах ваших. 
<p>15 Полічіть собі від першого дня після суботи, від отого дня, котрого приносите коливного снопа, сім субот. 
<p>16 До першого дня після сьомої суботи полічіть п'ятдесят днів, [і тоді] приносьте нове хлібне приношення Господові. 
<p>17 Від жител ваших приносьте два хліби коливних, які мають складатися з двох десятих частин [ефи] пшеничного борошна, і повинні бути спечені квасні, [як] перший плід Господові. 
<p>18 Разом із хлібами приведіть сім ягнят без вади, одноліток, а також із великої худоби одного бичка і двох баранів, нехай буде це для приношення всеспалення Господові, і хлібні приношення і поливання до них, для пожертви, для приємних пахощів Господові. 
<p>19 Приготуйте також із [череди] кіз одне козеня для приношення за гріх, і двох одноліток-ягнят для пожертви мирного приношення. 
<p>20 Священик має коливати цим перед Господом, разом із хлібами першоплоду для приношення коливного і з двома ягнятами: і це буде посвяченням Господові для священика. 
<p>21 І скликайте [народ] у сей день, святе зібрання нехай буде у вас, жодної роботи не робіть: це настанова вічна у всіх житлах ваших у роди ваші. 
<p>22 А коли будете жати жниво на землі вашій, не дожинай аж під край твого поля, коли жнеш, а того, що залишиться від жнив не підбирай, бідному і захожому лиши це. Я Господь, Бог ваш. 
<p>23 І сказав Господь Мойсеєві, говорячи: 
<p>24 Скажи синам Ізраїля: Сьомого місяця, першого дня місяця хай буде у вас субота, нагадування про голос сурм, святе зібрання. 
<p>25 Жодної роботи не вчиняйте, і приносьте приношення, вчинене на вогні Господові. 
<p>26 І сказав Господь Мойсеєві, говорячи: 
<p>27 Також десятого [дня] сьомого місяця цього, день спокути, хай буде у вас святе зібрання; упокорюйте душі ваші, і приносьте приношення, вчинені на вогні Господові. 
<p>28 Жодної справи не залагоджуйте цього дня; бо це день спокути, щоб очистити вас перед Господом, Богом вашим. 
<p>29 А всяка душа, котра не упокорить себе цього дня, винищиться з народу свого. 
<p>30 І якщо котрась душа буде щось робити цього дня, Я знищу ту душу з народу її. 
<p>31 Жодного діла не робіть, це настанова вічна в роди ваші у всіх житлах ваших. 
<p>32 Це для вас субота спочину, і упокорюйте душі ваші, з вечора дев'ятого [дня] місяця, від вечора до вечора святкуйте суботу вашу. 
<p>33 І сказав Господь Мойсеєві, говорячи: 
<p>34 Скажи синам Ізраїля: З п'ятнадцятого дня того ж таки сьомого місяця свято куренів (Суккот), сім днів Господові. 
<p>35 Першого дня – святі зібрання, жодної роботи не вчиняйте. 
<p>36 [Упродовж] семи днів приносьте приношення, вчинені на вогні Господові; а восьмого дня святе зібрання хай буде у вас і приносьте приношення, вчинені на вогні Господові. Це – урочисте свято, жодної справи не залагоджуйте. 
<p>37 Ось свята Господні, коли треба скликати святі зібрання, аби приносити приношення, вчинені на вогні Господові, приношення усеспалення, хлібне приношення, пожертви і поливні приношення кожне свого дня. 
<p>38 Окрім субот Господніх, і, окрім дарів ваших, і, окрім усіх обітниць ваших, і, окрім ваших добровільних приношень, що ви даєте Господові. 
<p>39 Також п'ятнадцятого дня сьомого місяця, коли ви збираєте урожай землі, святкуйте свято Господнє сім днів: першого дня субота і восьмого дня субота (спочинок). 
<p>40 Першого дня візьміть собі гілок гарних дерев, гілок пальмових і гілок дерев ряснолистих і верб річкових, і радійте перед Господом Богом вашим сім днів. 
<p>41 І святкуйте це свято Господнє сім днів на рік: це – настанова вічна в роди ваші. Сьомого місяця святкуйте його. 
<p>42 У куренях живіть сім днів; кожний, хто народжений в Ізраїлі, має жити в куренях, 
<p>43 Щоб знали роди ваші, що в куренях поселив Я синів Ізраїля, коли вивів їх із землі єгипетської. Я Господь, Бог ваш. 
<p>44 І оголосив Мойсей синам Ізраїля про свята Господні. 
<h4>Левіт 24 <span class="prim_h6">Настанови про світильники і хліби підношення. </span>
<p>1 І сказав Господь Мойсеєві, говорячи: 
<p>2 Накажи синам Ізраїля, щоб вони принесли тобі єлею чистого, виготовленого для освітлення, щоб безнастанно горів світильник. 
<p>3 Поза запоною [Ковчега] одкровення у скинії зібрання Аарон [і його сини] повинні ставити його перед Господом з вечора до ранку завжди. Це вічна настанова поколінням вашим. 
<p>4 На свічникові чистому мусять вони ставити лампади перед Господом завжди. 
<p>5 І візьми добірного пшеничного борошна і спечи з нього дванадцять хлібів, у кожному хлібі має бути дві десятих [ефи]. 
<p>6 І поклади їх у два ряди, по шестеро в ряд, на чистому столі перед Господом. 
<p>7 І поклади на [кожний] ряд чистого ладану, і буде це на хлібі для пам'ятку, для підношення Господові, вчиненого на вогні. 
<p>8 Кожної суботи постійно треба класти їх перед Господом від синів Ізраїля. Це – заповіт навіки.
<p>9 Вони будуть належати Ааронові та синам його, які будуть їсти їх на святому місці; бо це велика святиня для них із приношень Господові, вчинених вогнем; [це] – настанови навіки. 
<p>10 І вийшов син однієї ізраїльтянки, який народився від єгиптянина, до синів Ізраїля, і посварилися в стані син ізраїльтянки з ізраїльтянином; 
<p>11 Ганьбив син Ізраїльтянки ймення [Господнє] і проклинав. І привели його до Мойсея. 
<p>12 І замкнули його під варту, доки не буде оголошена їм воля Господня. 
<p>13 І сказав Господь Мойсеєві, говорячи: 
<p>14 Виведи того, хто проклинав, геть зі стану, і всі, хто чув, нехай покладуть руки свої на голову його, і вся громада заб'є його камінням. 
<p>15 І синам Ізраїля скажи: Хто буде проклинати Бога свого, той понесе гріх свій. 
<p>16 І ганьбитель ймення Господнього мусить померти, камінням заб'є його вся громада. Коли захожий, а чи народжений на цій землі почне ганьбити ймення [Господнє], скараний буде на смерть. 
<p>17 Хто заб'є якого-небудь чоловіка, той скараний буде на смерть. 
<p>18 Хто заб'є скотину, має заплатити за неї, скотиною за скотину. 
<p>19 Хто вчинить пошкодження на тілі ближнього свого, тому треба зробити те саме, що й він заподіяв. 
<p>20 Перелом за перелом, око за око, зуб за зуб: як він учинив пошкодження на [тілі] чоловіка, так і йому треба зробити. 
<p>21 Хто заб'є скотину, мусить заплатити за неї, а хто заб'є чоловіка, того необхідно скарати на смерть. 
<p>22 Один суд має бути у вас, як для захожого, так і для будь-кого з вашого краю; бо Я Господь, Бог ваш. 
<p>23 І сказав Мойсей синам Ізраїля, і вивели того, хто проклинав, геть зі стану, і забили його камінням, і вчинили сини Ізраїля, як звелів Господь Мойсеєві. 
<h4>Левіт 25 <span class="prim_h6">Закон про землю; рік суботній. </span>
<p>1 І сказав Господь Мойсеєві на горі Сінай, говорячи: 
<p>2 Оголоси синам Ізраїля і скажи їм; коли прийдете на землю, котру Я даю вам, тоді земля повинна спочивати в суботу Господню. 
<p>3 Шість років засівай поле твоє і шість літ обтинай виноградник твій, і збирай плід її (землі). 
<p>4 А сьомого року нехай буде субота спочинку землі, субота Господові, поля твого не засівай, і виноградника твого не обтинай. 
<p>5 Що саме виросте на жниві твоєму, не збирай, і грона із необтятої лози твоєї не знімай; нехай буде це рік спочину землі. 
<p>6 І буде це субота землі [всім] вам на їжу, тобі і рабові твоєму, і рабині твоїй, і наймитові твоєму, якого ти найняв, і поселенцеві твоєму, що живе у тебе; 
<p>7 І скотині твоїй, і звірам, котрі на землі твоїй, нехай буде увесь врожай її для їжі. 
<p>8 І полічи собі сім суботніх літ, сім разів по сім літ, аби було у тебе в семи суботніх роках сорок дев'ять літ. 
<p>9 І засурми сурмою у ювілей сьомого місяця, десятого дня, в день спокути засурміть сурмою по всій землі вашій. 
<p>10 І освятіть п'ятдесятий рік, і оголосіть волю на землі усім мешканцям її; нехай буде це у вас ювілей; і поверніться кожний на володіння своє, і кожний поверніться до своєї родини. 
<p>11 П'ятдесятий рік нехай буде у вас ювілейним: не сійте і не жніте, що саме виросте на землі, і не знімайте [ягід] з необтятої [лози] її. 
<p>12 Бо це ювілей; святим нехай буде він для вас; з поля їжте, що виросло на ньому. 
<p>13 Ювілейного року поверніться кожний у володіння своє. 
<p>14 Якщо будеш продавати щось ближньому твоєму чи будеш купляти щось у ближнього твого, не завдавайте прикрости один одному.
<p>15 За числом літ по ювілеї ти маєш купляти у ближнього твого, і за числом літ урожаю він має продавати тобі. 
<p>16 Якщо багато [лишається] літ, постав більшу ціну; а якщо мало літ [залишиться], зменш ціну: тому що відоме число [літ] жнив він продає тобі. 
<p>17 Не завдавайте прикростей один одному; бійся Бога твого; бо Я Господь, Бог ваш. 
<p>18 Виконуйте настанови Мої, і дотримуйтеся законів Моїх, і виконуйте їх, і будете спокійно жити на землі. 
<p>19 І буде земля плодоносити, і будете їсти досхочу, і будете жити у безпеці на ній. 
<p>20 Якщо скажете: "Що ж нам їсти сьомого року, коли ми не сіятимемо, ні збиратимемо врожаю свого?" 
<p>21 Я пошлю благословення Моє на вас шостого року, і він принесе врожаю на три роки. 
<p>22 І будете сіяти восьмого року, але їсти будете врожай минулий до дев'ятого року і доки не прийде урожай його, будете їсти зі старих запасів. 
<p>23 Землю не продавайте назавжди: бо Моя земля, ви захожі і поселенці у Мене. 
<p>24 По всій землі володіння вашого дозволяйте викуп землі. 
<p>25 Якщо брат твій збідніє і продасть від володіння свого, і якщо прийде близький родич його, то може викупити продане братом його. 
<p>26 Якщо ж нікому за нього викупити, але сам він буде спроможний, і знайде, скільки треба на викуп, 
<p>27 То нехай він полічить роки продажу свого, і додасть решту тому, кому він продав, і знову буде володіти проданим своїм. 
<p>28 Якщо ж він не спроможний повернути йому, то продане ним лишається в руках покупця до ювілейного року, а в ювілейний рік відійде воно, і він знову буде володіти тим, [що продав]. 
<p>29 Якщо хтось продасть житловий дім у місті, [відгороджений] стіною, то викупити його можна до закінчення року від продажу його; упродовж року викупити його можна. 
<p>30 А якщо не буде він викуплений до закінчення року, то дім, котрий у місті, який має мур, лишається назавжди у покупця його в роди його, і в ювілейний рік не відійде [од нього]. 
<p>31 А будинки в поселеннях, довкола котрих немає мурів, слід вважати нарівно з полем землі: викупляти їх можна, і в ювілей вони відходять. 
<p>32 А міста левитів, будинки в містах володіння їхнього, левитам завжди можна викупляти. 
<p>33 Якщо із левитів хтось викупить, то проданий дім у місті володіння їхнього в ювілей відійде; тому що будинки в містах левитів складають їхні володіння серед синів Ізраїля. 
<p>34 А ланів довкола міст їхніх продавати не можна, тому що це вічне володіння їхнє. 
<p>35 Якщо брат твій збідніє і занепаде в тебе, то підтримай його, захожий він, а чи поселенець, щоб він жив з тобою. 
<p>36 Не бери від нього лихви і прибутку, і бійся Бога твого; щоб він жив, твій брат з тобою. 
<p>37 Срібла твого не віддавай йому в лихву, і хліба твого не віддавай для прибутку. 
<p>38 Я Господь, Бог ваш, котрий вивів вас із землі єгипетської, щоб дати вам землю ханаанську, щоб вашим Богом бути. 
<p>39 І якщо твій брат, який мешкає в тебе, збідніє і проданий буде тобі, то не примушуй його служити тобі, як раб. 
<p>40 Він має бути у тебе, як наймит, як поселенець; до ювілейного року нехай працює в тебе. 
<p>41 А [тоді] нехай відійде він від тебе, сам і діти його з ним, до своєї родини, і знову володітиме маєтком батьків своїх. 
<p>42 Тому що вони – Мої служники, котрих Я вивів з єгипетської землі; не можна продавати їх, як продають рабів. 
<p>43 Не пануй над ним із жорстокості, і бійся Бога твого. 
<p>44 А щоб раб твій і рабиня твоя були в тебе, то мають бути з народів, які довкола вас. З них купляйте собі раба і рабиню. 
<p>45 Також і з дітей поселенців, що оселилися у вас, можете купляти, а також із племен їхніх, котрі у вас, котре народилося на землі вашій, і вони можуть бути вашою власністю. 
<p>46 Можете передавати їх у спадок і дітям вашим після себе як власність, і будуть вони рабами вашими навіки. А над братами вашими, синами Ізраїля, один над одним, не пануйте з жорстокістю. 
<p>47 Якщо захожий чи поселенець твій буде мати достаток, а брат твій перед ним збідніє і продасться захожому, який оселився в тебе, чи кому-небудь із племені захожого, 
<p>48 То після продажу можна викупити його; хто-небудь із братів його мусить викупити його. 
<p>49 Чи дядько його, чи син дядька його може викупити його, або хтось із родичів, з родини його, може викупити його, або ж, якщо буде мати достаток, сам викупиться. 
<p>50 І він мусить розрахуватися з тим, хто купив його, [починаючи] з того року, коли він запродав себе, до року ювілейного, і срібло, за котре він продав себе, мусить віддати йому за числом літ; як він був у нього тимчасовим наймитом. 
<p>51 І, якщо багато ще [залишається] літ, то, зважаючи на це, він мусить віддавати у викуп за себе срібло, за котре він куплений. 
<p>52 Якщо ж мало залишилося літ до ювілейного року, то він мусить порахувати, і, відповідно до літ цих, віддати за себе викуп. 
<p>53 Він мусить бути у нього як наймит, упродовж тих років, він не повинен панувати над ним із жорстокістю в очах твоїх. 
<p>54 Якщо ж він не викупиться у ці роки, то в ювілейний рік відійде сам, і діти його з ним. 
<p>55 Тому що сини Ізраїля – Мої, вони служники Мої; котрих Я вивів із єгипетської землі. Я Господь, Бог ваш. 
<h4>Левіт 26 <span class="prim_h6">Обітниця благословення і застереження. </span>
<p>1 Не вчиняйте собі кумирів та викарбуваних зображень і стовпів не ставте у себе, і каменів із зображеннями не ставте на землі вашій, аби поклонятися перед ними; бо Я Господь, Бог ваш.
<p>2 І суботи Мої шануйте і перед святинею Моєю благоговійте. Я Бог. 
<p>3 Якщо ви будете виконувати настанови Мої, і заповіді Мої будете берегти, і звершувати їх; 
<p>4 То Я дам вам дощі своєчасно, і земля дасть урожаї свої, і дерева польові дадуть свої плоди. 
<p>5 І обмолот [хліба] буде сягати у вас збирання винограду, а збирання винограду буде сягати сівби, і будете їсти хліб свій досхочу, і будете жити на землі [вашій] безпечно. 
<p>6 Пошлю мир на землю [вашу] ; ляжете, і ніхто вас не злякає, вижену лютих звірів із землі [вашої], і меч не пройде через землю вашу. 
<p>7 І будете проганяти ворогів ваших, і впадуть вони перед вами від меча. 
<p>8 П'ятеро з вас прожене сотню, і сотня з вас прожене десять тисяч, і впадуть вороги ваші перед вами від меча. 
<p>9 І навернусь до вас, і розплоджу вас, і розмножу вас, і буду твердим у Заповіті Моїм з вами. 
<p>10 І будете їсти старе минулорічне, і викинете старе заради нового. 
<p>11 І поставлю оселю Мою серед вас, і душа Моя не погордує вами. 
<p>12 І буду ходити поміж вами, і буду вашим Богом, а ви будете Моїм народом. 
<p>13 Я Господь, Бог ваш, котрий вивів вас із землі єгипетської, щоб ви не були там рабами, і поламав занози ярма вашого, і повів вас із піднесеною головою. 
<p>14 А коли не будете слухняні і не будете виконувати усіх заповідей цих, 
<p>15 І якщо настанови Мої зневажите, і якщо душа ваша знехтує Моїми законами, аж так, що ви не будете виконувати усі заповіді Мої, порушивши заповіта Мого; 
<p>16 То Я вчиню з вами так: пошлю на вас жах, сухоти і пропасницю, які знесилять очі і знеможуть душу, і будете сіяти насіння ваше дарма, і вороги ваші пожеруть його. 
<p>17 Наверну лице Моє проти вас, і будете знищені перед ворогами вашими, і ті, що ненавидять вас, будуть панувати над вами, і втікатимете, хоч не буде гонитви за вами. 
<p>18 А коли й при цьому не будете слухняні Мені, то Я семикратно збільшу покару за гріхи ваші. 
<p>19 І зламаю пихату упертість вашу, і небо ваше вчиню, як залізо, і землю вашу, як бронзу. 
<p>20 І надаремно буде виснажуватися сила ваша, і земля ваша не дасть урожаю, і дерева землі не дадуть плодів своїх. 
<p>21 А якщо й [після цього] підете супроти Мене і не схочете стати слухняними, то Я принесу і семикратно збільшу виразки за гріхи ваші. 
<p>22 Пошлю на вас звірів польових, котрі позбавлять вас дітей, винищать скотину вашу, і вас самих переполовинять так, що спорожніють шляхи ваші. 
<p>23 Якщо ж і після цього не прийдете до тями і знову підете супроти Мене, 
<p>24 То Я також піду супроти вас, і уражу вас семикратно за гріхи ваші. 
<p>25 І наведу на вас меч помсти на відплату за [Мій] заповіт; якщо ж ви сховаєтеся в містах ваших, то пошлю на вас моровицю, і передані будете в руки ворога. 
<p>26 Хліб, що наснагу дає [чоловікові], знищу у вас; десятеро жінок будуть пекти хліб в одній печі, і будуть віддавати хліб ваш за вагою; ви будете їсти і не насититеся. 
<p>27 Якщо й після цього не станете слухняними Мені і підете супроти Мене, 
<p>28 То Я також в лютості піду супроти вас, і покараю вас семикратно за гріхи ваші. 
<p>29 І будете їсти плоть синів ваших, і плоть дочок ваших будете їсти. 
<p>30 І зруйную висоти ваші, і здвигну кумири ваші, і поскидаю трупи ваші на уламки ідолів ваших, і погидує душа Моя вами. 
<p>31 Міста ваші вчиню пустелею, і спустошу святині ваші, і не буду вдихати пахощів [пожертв] ваших. 
<p>32 Спустошу землю [вашу] так, що вражені нею будуть вороги ваші, які оселяться на ній. 
<p>33 А вас розпорошу поміж народами, і оголю услід вам меча, і буде земля ваша пусткою і міста ваші зруйновані. 
<p>34 Тоді вдоволить себе земля за суботи свої, за всі дні спустошення [свого] ; коли ви будете на землі ворогів ваших, тоді буде спочивати земля, і вдоволить себе за суботи свої. 
<p>35 Упродовж усіх днів спустошення [свого] буде вона спочивати, скільки не спочивала в суботи ваші, коли ви жили на ній. 
<p>36 А тим, що лишаться з-поміж вас, пошлю в серця острах на землі ворогів їхніх, і навіть шелест хитливого листя пожене їх, і побіжать, як од меча, і впадуть, коли ніхто не переслідує. 
<p>37 І спіткнуться один об одного, як від меча, хоч ніхто не женеться за ними, і не буде у вас сили оборонитися од ворогів ваших. 
<p>38 І згинете між народами, і пожере вас земля ворогів ваших. 
<p>39 А ті, що залишаться з-поміж вас, вичахнуть за свої беззаконня на землях ворогів ваших, і за беззаконня батьків своїх вичахнуть. 
<p>40 І, якщо тоді визнають 03034 08694 вони беззаконня свої і беззаконня батьків своїх, як вони чинили злочини супроти Мене і виступали супроти Мене, 
<p>41 [За що] і Я йшов супроти них і завів їх на землю ворогів їхніх; тоді упокориться необрізане серце їхнє, і тоді зазнають кари за беззаконня свої. 
<p>42 Тоді Я пригадаю заповіта Мого з Яковом і заповіта Мого з Ісааком, і заповіта Мого з Авраамом пригадаю, і землю Я згадаю. 
<p>43 Тоді, коли земля буде залишена ними, і буде вдоволювати себе за суботи свої, спустіла від них, і вони будуть покарані за свої злочини, за те, що нехтували законами Моїми і душа їхня гребувала настановами Моїми; 
<p>44 І тоді, коли вони будуть на землі ворогів їхніх, – Я не зненавиджу їх і не погидую ними до того, щоб вигубити їх, аби порушити заповіта Мого з ними; бо Я Господь, Бог їхній. 
<p>45 Пригадаю для них заповіта з предками, котрих вивів Я із землі єгипетської перед очима народів, щоб їхнім Богом бути. Я Господь, 
<p>46 Ось настанови і ухвали, і закони, котрі поставив Господь між Собою і поміж синами Ізраїля на горі Сінай, через Мойсея. 
<h4>Левіт 27 <span class="prim_h6">Про посвячення Богові людей і речей. </span>
<p>1 І сказав Господь Мойсеєві, кажучи: 
<p>2 Оголоси синам Ізраїля і скажи їм: Якщо хтось дає обітницю посвятити душу Господові за оцінкою твоєю, 
<p>3 То оцінка твоя чоловікові од двадцяти літ до шістдесяти має бути п'ятдесят шеклів срібних, по шеклю святому. 
<p>4 А коли це жінка, то оцінка твоя має бути тридцять шеклів. 
<p>5 Від п'яти літ до двадцяти оцінка твоя чоловікові має бути двадцять шеклів, а жінці – десять шеклів. 
<p>6 А від місяця до п'яти літ оцінка твоя чоловікові має бути п'ять шеклів срібла, а жінці оцінка твоя три шеклі срібла. 
<p>7 Від шістдесяти літ і вище чоловікові оцінка твоя має бути п'ятнадцять шеклів срібла, а жінці десять шеклів. 
<p>8 А якщо він бідний і не може [сплатити] за оцінкою твоєю, то нехай приведуть його до священика, і священик нехай поцінує його згідно з маєтністю того, хто дав обітницю, нехай поцінує його священик. 
<p>9 А якщо це буде скотина, котру приносять у пожертву Господові, то все, що дароване Господові, має бути святощами. 
<p>10 Не можна вимінювати його і заміняти добре гіршим чи погане добрим: а якщо почне хтось заміняти скотину скотиною, то вона і заміна її буде святощами. 
<p>11 А якщо буде та скотина нечиста, котру не приносять у пожертву Господові, то необхідно привести скотину до священика; 
<p>12 І священик поцінує її, чи добра вона, чи погана, і, як поцінує її священик, так нехай і буде. 
<p>13 А якщо хтось хоче викупити її, то нехай додасть п'яту частку до оцінки твоєї. 
<p>14 Якщо хтось посвячує дім свій на святість Господові, то священик має поцінувати його, чи гарний він, чи поганий; і, як поцінує його священик, так і станеться. 
<p>15 А коли той, хто посвятить, захоче викупити дім свій, то нехай додасть п'яту частку срібла оцінки [твоєї], і тоді буде його. 
<p>16 Якщо поле із свого володіння посвятить хтось Господові, то оцінка твоя має бути згідно з посіяним; за посіяний хомер ячменю – п'ятдесят шеклів срібла. 
<p>17 Якщо від ювілейного року присвячує хтось поле своє, – має відбутися за оцінкою твоєю. 
<p>18 А коли після ювілею посвячує хтось поле своє, то священик має обрахувати срібло за роками, які лишилися до ювілейного року, і відняти вартість за минулі роки. 
<p>19 А якщо захоче викупити поле той, хто посвятив його, то нехай він додасть п'яту частину срібла за оцінкою твоєю, і воно лишиться за ним. 
<p>20 А якщо він не викупить поля і буде продане поле іншому чоловікові, то вже не можна викупляти. 
<p>21 Поле те, коли воно в ювілей відійде, буде святістю для Господа, наче поле закляте; священикові дістанеться воно у володіння. 
<p>22 А якщо хтось посвятить Господові поле куплене, котре не з ланів його володіння, 
<p>23 То священик мусить обрахувати йому кількість оцінки до ювілейного року, і він має віддати згідно з обрахунком того ж дня, [як] святиню Господові. 
<p>24 А поле ювілейного року перейде знову до того, у кого куплене, кому належало володіння землею тією. 
<p>25 Усіляка оцінка твоя мусить бути по шеклю священному, двадцять гер має бути в шеклі. 
<p>26 Тільки первістків із худоби, які за першістю належать Господові, не повинен ніхто посвячувати; чи бик то, а чи дрібна скотина, – Господні вони. 
<p>27 А якщо скотина нечиста, то необхідно викупити за оцінкою твоєю і додати до того п'яту частину; якщо не викуплять, то треба продати за оцінкою твоєю. 
<p>28 Тільки все обіцяне, що під присягою, віддає чоловік Господові із своєї власності, чи людину, а чи скотину, або ж поле свого володіння, – не продається і не викупляється. Усе посвячене є велика святиня Господня. 
<p>29 Усе закляте, що закляте від людей, не може викуплятися, але його треба зрокувати на смерть. 
<p>30 І всіляка десятина із землі, із насіння землі та з плодів дерева Господове; це – святиня Господові. 
<p>31 А якщо хтось захоче викупити десятину свою, то нехай додасть до [ціни] її п'яту частку. 
<p>32 Усіляка десятина з великої і дрібної скотини, з усього, що проходить під посохом, десяте має бути святинею Господові. 
<p>33 Не треба доскіпуватися, чи добре те, чи погане, і не треба замінювати його, а якщо хтось замінить його, то саме воно, і заміна його буде святістю, і не може бути викуплене. 
<p>34 Ось заповіді, котрі заповідав Господь Мойсеєві для синів Ізраїля на горі Сінай. 
