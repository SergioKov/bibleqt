<h2></h2>
<h4>Діяння 1 <span class="prim_h6">Вступ. </span>
<p>1 Першу книжку написав я до тебе, Теофіле, про все, що Ісус чинив і чого навчав від початку. 
<p>2 До того дня, котрого Він піднявся, і дав Святим Духом повеління Апостолам, яких Він вибрав, 
<p>3 Котрим і явив Себе живим по стражданні Своєму з багатьма певними доказами, упродовж сорока днів з‘являвся їм, повідуючи їм про Царство Боже.
<p>4 І, зібравши їх, Він звелів їм: Не залишайте Єрусалиму, але наджидайте обіцяного від Батька, про що ви чули від Мене; 
<p>5 Бо Іван хрестив водою, а ви за кілька днів по цьому будете хрещені Духом Святим. 
<p>6 А тому вони зійшлися і запитували в Нього, кажучи: Чи не цього часу, Господе, Ти відновлюєш царство Ізраїлеві? 
<p>7 Але Він сказав їм: Не ваша справа знати час і пору, котрі Батько визначив Своєю владою; 
<p>8 Але ви приймете силу, коли зійде на вас Дух Святий, і будете Мені свідками в Єрусалимі, і по всій Юдеї та Самарії і навіть до краю землі. 
<p>9 Сказавши це, Він піднявся вгору на їхніх очах, і хмарина взяла Його з-перед їхніх очей. 
<p>10 І коли вони дивилися в небо, під час піднесення Його, раптом два мужі постали їм у білій одежі. 
<p>11 І сказали: Мужі галілейські! Чого стоїте ви і дивитеся в небо? Цей Ісус, що піднявся од вас на небо, прийде так само, як ви бачили Його, коли підносився в небо. 
<p>12 Тоді вони повернулися до Єрусалиму з гори, що зветься Оливною, яка поблизу Єрусалиму, на відстані суботньої ходи. 
<p>13 І, прийшовши, зайшли до світлиці, де й були: Петро і Яків, Іван і Андрій, Пилип і Хома, Варфоломій і Матвій, Яків Алфеїв і Симон Зилот, і Юда, брат Якова; 
<p>14 Усі вони однодушно були в молитві і в благанні, з деякими жінками і Марією, Матір‘ю Ісуса, і з братами Його. 
<p>15 І за тих днів Петро якось підвівся з-посеред учнів і сказав: – 
<p>16 А було зібрання близько ста двадцяти чоловіків: Мужі-браття! Належало звершитися тому, що у Писанні провістив Дух Святий Давидовими устами про Юду, який очолив тих, що схопили Ісуса; 
<p>17 Він був прилучений до нас і дістав жереба служіння цього; 
<p>18 Але придбав землю неправедним коштом, і коли упав сторчма, тріснуло його черево, і вивалилися всі нутрощі його; 
<p>19 І це стало відомо городянам Єрусалиму, через те й батьківською мовою названа та місцина Акелдама , себто Поле Крови. 
<p>20 А в книзі Псалмів написано: Нехай же подвір‘я його стане пусткою і нехай не буде в ньому пожильця; і – ще: А служіння його нехай прийме інший. 
<p>21 Отже, треба, щоб один із тих, котрі були з нами у всі часи, коли був з нами і спілкувався з нами Господь Ісус, 
<p>22 Починаючи від хрещення Іванового до того дня, котрого Він піднявся від нас, був разом із нами свідком воскресіння Його, 
<p>23 І поставили двох: Йосипа, що Варсавою звався, і що був названий Юстом, і Матвія. 
<p>24 І помолилися, і сказали: Ти, Господе, серцезнавець усіх, покажи з оцих двох одного, котрого Ти вибрав 
<p>25 Прийняти жереба цього служіння і апостольства, від котрого відпав Юда, щоби піти на своє місце. 
<p>26 І кинули за них жереба, і випав жереб Матвієві, і його долучили до одинадцяти Апостолів. 
<h4>Діяння 2 <span class="prim_h6">Дух Святий сходить на Апостолів. </span>
<p>1 Коли ж настав день П‘ятдесятниці, всі вони були однодушно разом. 
<p>2 Аж раптом зчинився шум з неба, наче від буревію, і виповнив увесь дім, де вони були; 
<p>3 І з‘явилися їм розділені язики, неначе полум‘я вогню, і спочили по одному на кожному з них. 
<p>4 І виповнилися всі Духом Святим і почали говорити іншими мовами, як Дух давав їм провіщати. 
<p>5 А в Єрусалимі були юдеї, люди побожні, і від усякого роду під небом. 
<p>6 Коли зчинився цей шум, зібрався народ, і сталося замішання, бо кожний чув їх, що говорили його власною мовою. 
<p>7 І всі вражалися і дивувалися, й гомоніли поміж собою: Оці, що говорять, хіба не всі галілеяни? 
<p>8 Як же це так, що ми чуємо – кожний! – власну мову, з якою народилися? 
<p>9 Парфяни і мідяни, еламіти, а також мешканці Месопотамії, Юдеї та Каппадокії, Понту й Азії, 
<p>10 Фрігії та Памфілії, Єгипту й лівійських земель, що належали до Кірени, і зайшлі римляни, юдеї та прозеліти, 
<p>11 Крітяни й аравійці, – усі бо чуємо ми, що говорять про великі діяння Божі нашими мовами! 
<p>12 І вражалися всі, і не могли збагнути цього, і казали один одному: Що це означає?! 
<p>13 А ще інші, глянувши, казали: Вони напилися солодкого вина. 
<p>14 А Петро, поставши з Одинадцятьма, підняв свій голос і проголосив їм: Мужі юдейські і всі мешканці Єрусалиму! Оце нехай буде вам відомо і дослухайтеся до слів моїх. 
<p>15 Вони не п‘яні, як ви гадаєте, бо зараз третя година дня; 
<p>16 Але це є те, що провіщав пророк Йоіл: 
<p>17 І буде останніми днями, говорить Бог, Я виллю від Духа Мого на всіляку плоть і будуть пророкувати сини ваші і доньки ваші, і юнаки ваші будуть бачити видіння, і старці ваші сновидіннями навчені будуть; 
<p>18 І на служників Моїх і на служниць Моїх за тих днів виллю від Духа Мого, і будуть пророкувати; 
<p>19 І покажу дива на небі вгорі, і ознаки на землі внизу, кров і вогонь, і клуби диму: 
<p>20 Сонце обернеться на пітьму, а місяць на кров передніше, аніж настане день Господній, великий і славний; 
<p>21 І станеться: Кожний, хто прикличе ймення Господнє, – врятується. 
<p>22 Мужі ізраїльські! Вислухайте слова оці: Ісуса із Назарету, Мужа, засвідченого вам від Бога силою і чудесами й ознаками, котрі Бог витворив через Нього поміж вас, як ви самі знаєте, 
<p>23 Його, Ісуса за певною порадою і передбаченням Божим зрадженого, ви взяли, і, прицвяхувавши руками беззаконних, убили; 
<p>24 Але Бог воскресив Його, розірвавши пута смерти, тому що вона не могла утримати Його. 
<p>25 Бо Давид казав про Нього: Бачив я перед собою Господа завжди, бо Він праворуч від мене, щоб я не захитався; 
<p>26 Від цього зраділо серце моє і звеселився язик мій; навіть плоть моя спочине в надії, 
<p>27 Бо Ти не залишиш душі моєї в пеклі і не даси святому Твоєму побачити тління. 
<p>28 Ти дав мені пізнати шлях життя; Ти виповниш мене радістю перед обличчям Твоїм. 
<p>29 Мужі-браття! Нехай же буде дозволено мені сміливо сказати вам про патріарха Давида, що він помер і похований, і гріб його у нас донині; 
<p>30 Та будучи пророком і відаючи, що Бог із присягою обіцяв йому від плоду рамен його утворити Христа у плоті і всадовити на престолі Його; 
<p>31 Він передніше сказав про воскресіння Христа, що не залишена душа Його в пеклі і плоть Його не бачила тліну. 
<p>32 Цього Ісуса Бог воскресив, – ми всі цьому свідки. 
<p>33 Отож, Він, коли був піднесений правицею Божою, і, прийнявши від Батька обітницю Святого Духа, вилив те, що ви нині бачите і чуєте. 
<p>34 Бо Давид не піднявся на небеса; але сам каже: Сказав Господь Господові моєму: Сиди праворуч від Мене, 
<p>35 Доки покладу ворогів Твоїх біля підошов ніг Твоїх. 
<p>36 Тож твердо знай, увесь дім Ізраїлів, що Бог витворив Господом і Христом Цього Ісуса, котрого ви розп‘яли. 
<p>37 Вони почули це і розчулилися серцем, і сказали Петрові та іншим Апостолам: Що нам учинити, мужі-браття?
<p>38 А Петро сказав їм: Покайтеся, і нехай хреститься кожний з вас в ім‘я Ісуса Христа для прощення гріхів, – і одержить дар Святого Духа; 
<p>39 Бо вам належить обітниця і дітям вашим, і всім дальнім, кого не прикличе Господь Бог наш. 
<p>40 Й іншими багатьма словами свідчив він і умовляв, кажучи: Рятуйтеся від роду цього лукавого. 
<p>41 Тож ті, що охоче прийняли слово його, хрестилися, і приєдналося того дня близько трьох тисяч душ.
<p>42 І вони постійно були в апостольському вченні, у спілкуванні і ламанні хліба та в молитвах. 
<p>43 І був страх на всілякій душі; і багато чудес і ознак звершилося через Апостолів у Єрусалимі. 
<p>44 Усі віруючі були вкупі, і мали все спільне; 
<p>45 І продавали маєтки свої і всіляку власність, і розподіляли всім, зважаючи на потребу кожного; 
<p>46 І щодня однодушно були в храмі, і, ламаючи в домах хліб, приймали їжу з радістю, та в простоті сердечній, 
<p>47 Хвалячи Бога і перебуваючи в любові у всього народу. А Господь щоденно долучав врятованих до Церкви. 
<h4>Діяння 3 <span class="prim_h6">Уздоровлення Апостолами кульгавого. </span>
<p>1 Петро та Іван простували разом до храму на молитву о дев‘ятій годині. 
<p>2 І був чоловік кульгавий від лона матері його, котрого носили і садовили щодня біля дверей храму, що звалися Червоними, просити милостині в тих, що входять до храму; 
<p>3 Він побачив Петра та Івана перед входом до храму і попросив у них милостині. 
<p>4 Петро з Іваном придивилися до нього, а Петро сказав: Поглянь на нас. 
<p>5 І він пильно дивився на них, бо сподівався одержати від них що-небудь. 
<p>6 Але Петро сказав: Срібла і золота немає у мене; а що маю, те даю тобі: В ім‘я Ісуса Христа із Назарету підведися і ходи. 
<p>7 І взяв його за праву руку й підняв; і раптом зміцніли його ступні і коліна. 
<p>8 Він підхопився і став, і почав ходити, і зайшов з ними до храму, і ходив там, і підскакував, і хвалив Бога. 
<p>9 І увесь народ бачив його, що ходить і хвалить Бога. 
<p>10 І впізнали його, що це був той, що сидів біля Червоних дверей храму задля милостині, і виповнилися жахом та подивом від того, що сталося з ним. 
<p>11 І через те, що уздоровлений кульгавий не відходив од Петра та Івана, то увесь народ, вражаючись, позбігався до них у притвір, що звався Соломоновим. 
<p>12 Петро завважив те і сказав народові: Мужі ізраїльські! Чому дивуєтеся з цього, або чому дивитеся на нас, неначе ми своєю силою чи благочестям вчинили те, що він ходить? 
<p>13 Бог Авраама, Ісаака та Якова, Бог наших батьків, прославив Сина Свого Ісуса, Котрого ви видали і Котрого ви зреклися перед Пилатом, коли він мав намір звільнити Його. 
<p>14 Але ви Святого Праведника зреклися, і просили дарувати вам людиновбивника, 
<p>15 А Володаря життя убили; Його Бог воскресив із мертвих, і ми тому свідки. 
<p>16 І заради віри в ймення Його, ім‘я Його зміцнило цього, котрого ви бачите і знаєте, і віра, котра від Нього, дарувала йому уздоровлення це перед усіма вами. 
<p>17 А втім, я знаю, браття, що ви, як і старшини ваші, вчинили це несвідомо; 
<p>18 А Бог, як провістив устами всіх Своїх пророків постраждати Христові, так і вчинив. 
<p>19 Тож покайтеся і наверніться, щоб стерлися гріхи ваші, 
<p>20 Нехай же прийдуть часи розради від лиця Господнього і нехай пошле Він призначеного вам Ісуса Христа, 
<p>21 Котрого небо має прийняти до часу звершення всього, що казав Бог устами всіх святих Своїх пророків одвіку. 
<p>22 Мойсей сказав батькам: Господь Бог ваш висуне вам із братів ваших Пророка, як мене; підкоряйтеся Йому у всьому, що Він буде казати вам; 
<p>23 І станеться, що всіляка душа, котра не послухає Пророка того, винищиться з народу. 
<p>24 І всі пророки, від Самуїла і після нього, скільки їх було, всі провіщали оці дні. 
<p>25 Ви сини пророків і заповіту, котрого заповідав Бог батькам вашим, кажучи Авраамові: І в насінні твоєму благословляться всі племена землі. 
<p>26 Бог воскресив Сина Свого Ісуса, і до вас найперше послав Його благословити вас, відвертаючи кожного від недобрих учинків ваших. 
<h4>Діяння 4 <span class="prim_h6">Перше гоніння на християн. </span>
<p>1 Коли вони промовляли до народу, до них наблизилися священики і старшини сторожі при храмі і саддукеї; 
<p>2 Невдоволені тим, що вони навчають народ і проповідують в Ісусі воскресіння із мертвих; 
<p>3 І наклали на них руки, і віддали їх під охорону до ранку: бо вже був вечір. 
<p>4 Багато з тих, що слухали, увірували; і число таких людей було близько п‘яти тисяч. 
<p>5 Другого дня зібралися в Єрусалимі провідники їхні й старшина, і книжники, 
<p>6 І Анна першосвященик, і Кайяфа та Іван, і Олександр та інші з роду першосвященичого; 
<p>7 Вони поставили їх посередині і запитували: Якою силою чи яким ім‘ям ви вчинили це? 
<p>8 Тоді Петро виповнився Духом Святим і сказав їм: Провідники народу і старшино ізраїльська! 
<p>9 Якщо від нас сьогодні вимагають відповіді за благодіяння немічному чоловікові, як він уздоровився,
<p>10 То нехай стане відомо усім вам і всьому народові ізраїльському, що йменням Ісуса Христа із Назарету, Котрого ви розп‘яли, Котрого Бог воскресив із мертвих, Ним поставлений він перед вами уздоровленим. 
<p>11 Він якраз і є камінь, знехтуваний вами, що будують, але вчинився головним на розі, і немає ні в кому іншому порятунку. 
<p>12 Бо немає іншого Ймення під небом, що дане людям, котрим належало б нам урятуватися. 
<p>13 Побачивши сміливість Петра та Івана і запримітивши, що вони люди некнижні і прості, вони дивувалися; а тим часом упізнавали їх, що вони були з Ісусом; 
<p>14 Але бачили уздоровленого чоловіка, що стояв перед ними, і нічого не могли сказати всупереч. 
<p>15 І наказали їм вийти геть із синедріону, а самі радилися поміж собою, 
<p>16 Кажучи: Що нам учинити з цими людьми? Адже всім мешканцям Єрусалиму відомо, що ними вчинено явне диво, і ми не можемо відкинути цього; 
<p>17 Але, щоб уже не поширювалося це в народі, з погрозою заборонимо їм, щоб не говорили про це Ймення нікому з людей. 
<p>18 І, прикликавши їх, наказали їм зовсім не говорити і не навчати про ймення Ісуса. 
<p>19 Але Петро та Іван сказали їм у відповідь: Поміркуйте, чи справедливо перед Богом – слухати вас більше, аніж Бога? 
<p>20 Ми не можемо не говорити про те, що бачили і чули. 
<p>21 Але вони, погрожуючи, відпустили їх, бо не знайшли можливости покарати їх, з причини народу, тому що всі прославляли Бога за скоєне; 
<p>22 Бо років сорок було тому чоловікові, в котрому звершилося це диво уздоровлення. 
<p>23 Коли їх відпустили, вони прийшли до своїх і переказали, що говорили їм першосвященики і старшини; 
<p>24 А вони вислухали і однодушно піднесли голос до Бога і сказали: Владико Боже, що утворив небо і землю і море, і все, що в них!
<p>25 Ти устами батька нашого Давида, служника Твого, сказав Духом Святим: Чого заметушилися погани, і народи задумали марне?
<p>26 Повстали царі земні, і князі зібралися разом на Господа і на Христа Його. 
<p>27 Бо справді зібралися в місті цьому на Святого Сина Твого Ісуса, помазаного Тобою, Ірод і Понтій Пилат з поганами і народом ізраїльським, 
<p>28 Щоб учинити те, що визначила рука Твоя і порада Твоя. 
<p>29 І нині, Господе, поглянь на погрози їхні і дай служникам Твоїм з усією сміливістю говорити слово Твоє, 
<p>30 Тоді, як Ти простягаєш руку Твою на уздоровлення і на вчинення ознак і чудес йменням Святого Сина Твого Ісуса. 
<p>31 І, за молитвою їхньою, захиталося місце, де вони були зібрані, і виповнилися всі Духом Святим і звіщали Слово Боже сміливо. 
<p>32 І в багатьох тих, що увірували, було одне серце і одна душа; і ніхто нічого з маєтку свого не називав своїм, але все в них було спільне. 
<p>33 І Апостоли з великою силою засвідчували воскресіння Господа Ісуса Христа; і велика благодать була на всіх них. 
<p>34 Не було поміж ними жодного нужденного; бо всі, котрі володіли землями чи домами, продавали їх і приносили ціну проданого. 
<p>35 І клали до ніг Апостолів; і кожному давалося те, на що хтось мав потребу. 
<p>36 Так Йосія, названий від Апостолів Варнавою, що означає: Син утіхи, – левит, родом кіпрянин,
<p>37 У котрого була своя земля, продав її, приніс гроші і поклав до ніг Апостолів. 
<h4>Діяння 5 <span class="prim_h6">Гріх і смерть Ананії та Сапфіри. </span>
<p>1 А один муж на ім‘я Ананія, з дружиною своєю Сапфірою, продавши маєток, 
<p>2 Утаємничив із ціни, зі згоди дружини своєї, а деяку частку приніс і поклав до ніг Апостолів. 
<p>3 Але Петро сказав: Ананіє! Нащо ти дозволив сатані вкласти у серце твоє думку збрехати Духові Святому і втаємничити від ціни землі? 
<p>4 Те, чим ти володів, хіба не твоє було, і те, що ти надбав продажем, хіба не у твоїй владі було? Нащо ти поклав це в серце твоє? Ти збрехав не людям, а Богові. 
<p>5 Зачувши ці слова, Ананія упав і вмер: і великий страх виповнив усіх, хто чув це. 
<p>6 І підвелися юнаки і приготували його для похорону, а тоді вийшли і поховали. 
<p>7 А години за три по цьому прийшла й дружина його, не відаючи, що сталося. 
<p>8 Петро запитав її: Скажи мені, чи за стільки ви продали землю? Вона сказала: Так, за стільки.
<p>9 Але Петро сказав їй: Що це ви змовилися спокусити Духа Господнього? Ось, входять у двері ті, що поховали чоловіка твого; і тебе також винесуть. 
<p>10 Раптом вона упала біля ніг його і вмерла, і юнаки, переконавшись, що вона мертва, винесли й поховали її біля чоловіка її. 
<p>11 І великий страх обгорнув всю церкву і всіх, хто чув це. 
<p>12 Руками Апостолів звершувалося в народі багато ознак і чудес; і всі однодушно були в притворі Соломоновім. 
<p>13 Ніхто із сторонніх не зважувався прилучитися до них, а народ прославляв їх. 
<p>14 А віруючих все більше й більше приєднувалося до Господа, велика кількість чоловіків та жінок. 
<p>15 Аж так, що виносили хворих на вулиці і клали на постелях і ліжках, щоб хоч тінь Петра, що проходив, падала на когось із них. 
<p>16 Сходилося також до Єрусалиму чимало з довколишніх міст, несли недужих та хворих від нечистих духів, котрі й уздоровилися всі. 
<p>17 А першосвященик і всі з ним, що належали до саддукейської єресі, виповнилися заздрістю. 
<p>18 І руки свої наклали на Апостолів, і ув‘язнили їх у народній в‘язниці.
<p>19 Але Ангел Господній вночі відчинив двері в‘язниці і, вивівши їх, сказав: 
<p>20 Ідіть і, ставши у храмі, повідуйте народові всі ці слова життя. 
<p>21 Вони вислухали і зайшли вранці до храму й навчали. А тим часом першосвященик і котрі з ним, прийшли, скликали синедріон і всіх старших із синів Ізраїля та й послали до в‘язниці привести Апостолів. 
<p>22 Але служники, прийшовши, не знайшли їх у в‘язниці і повернулися й доповіли, 
<p>23 Кажучи: В‘язницю ми застали замкненою з усією старанністю і сторожу, котра стояла перед дверима; але, відчинивши, не знайшли в ній нікого. 
<p>24 Коли зачули ці слова першосвященик, старший сторожі та інші першосвященики, не могли зрозуміти, що б воно означало. 
<p>25 Проте прийшов один чоловік і оповів їм, кажучи: Ось, мужі, котрих ви ув‘язнили в тюрму, стоять у храмі і навчають народ. 
<p>26 Тоді старший сторожі пішов із служниками і привів їх без примусу, тому що боялися народу, щоб не забили їх камінням. 
<p>27 А коли привели їх, то поставили в синедріоні; і запитав їх першосвященик, кажучи: 
<p>28 Чи не заборонили ми вам суворо навчати про Ймення це? І ось, ви наповнили Єрусалим ученням вашим і хочете навести на нас кров Того Чоловіка. 
<p>29 А Петро і Апостоли у відповідь сказали: Треба підкорятися більше Богові, аніж людям. 
<p>30 Бог батьків наших воскресив Ісуса, Котрого ви умертвили, повісивши на дереві. 
<p>31 Його підніс Бог правицею Своєю у Володаря і Рятівника, щоб дати Ізраїлеві каяття і прощення гріхів. 
<p>32 Свідки Йому в цьому ми і Дух Святий, Котрого Бог дав покірним Йому. 
<p>33 Зачувши це, вони аж спаленіли від гніву і вже змовлялися умертвити їх. 
<p>34 Підвівшися у синедріоні, один фарисей, на ім‘я Гамалиїл, учитель Закону, пошанований усім народом, наказав вивести Апостолів на незначний час. 
<p>35 А їм сказав: Мужі ізраїльські! Поміркуйте самі з собою про цих людей, що вам з ними вчинити: 
<p>36 Бо невдовзі перед цим з‘явився Тевда, маючи себе за когось великого, і до нього прилучилося майже чотириста чоловіків; але його вбили, і всі, котрі прислухалися до нього, розпорошилися й щезли. 
<p>37 Після нього під час перепису з‘явився Юда галілеянин, і прилучив до себе чимало народу; але й він загинув, а всі, що прислухалися до нього, порозбігалися; 
<p>38 І нині кажу вам, відчепіться од людей цих і залишіть їх: бо коли все це від людей і ці діяння від людей, то воно розпадеться. 
<p>39 А якщо від Бога, то ви не можете зруйнувати його; бережіться, щоб вам не стати супротивниками Бога. 
<p>40 Вони послухали його і, прикликавши Апостолів, били їх, і заборонили їм говорити про ймення Ісуса, а потому відпустили їх. 
<p>41 А вони пішли з синедріону, радіючи, що за ймення Господа Ісуса удостоїлися прийняти зневагу. 
<p>42 І всілякого дня у храмі і по домах не переставали навчати і благовістити про Ісуса Христа. 
<h4>Діяння 6 <span class="prim_h6">Перші диякони. </span>
<p>1 За тих днів, коли учнів стало багато, почали елліністи нарікати на євреїв за те, що вдовиці їхні були знехтувані у щоденній роздачі потреб. 
<p>2 Тоді дванадцятеро Апостолів, скликавши громаду учнів, сказали: Не добре нам, залишивши слово Боже, дбати про столи;
<p>3 Таким чином, браття, виберіть з-поміж себе сім чоловіків певних, виповнених Духом Святим і мудрістю: їх настановимо на це служіння. 
<p>4 А ми постійно будемо в молитві і в служінні Слова. 
<p>5 І все зібрання прихильно поставилося до цих замірів; і вибрали Стефана, мужа твердої віри, виповненого Духом Святим, і Пилипа, і Прохора, і Никанора, і Тимона, і Пармена, і прозеліта Миколу з Антіохії, – 
<p>6 Їх поставили перед Апостолами, і вони, помолившись, поклали на них руки. 
<p>7 І слово Боже зростало, і число учнів вельми примножилося в Єрусалимі; і навіть із священиків чимало підкорилися вірі. 
<p>8 А Стефан, виповнений вірою і силою, звершував великі дива і ознаки в народі. 
<p>9 Декотрі з так званої синагоги лібертинців та кирінейців, і олександрійців, і декотрі з Килікії та Азії почали сперечатися із Стефаном; 
<p>10 Але не могли протистояти мудрості і Духові, котрим він говорив. 
<p>11 Тоді навчили вони декотрих сказати: Ми чули, як він казав лихі слова на Мойсея і на Бога. 
<p>12 І підбурили народ і старших, і книжників, і напали й схопили його, і повели до синедріону. 
<p>13 І поставили лжесвідків, котрі казали: Цей чоловік не перестає казати лихі слова на оце святе місце і на закон. 
<p>14 Бо ми чули, як він говорив, що Ісус із Назарету зруйнує це місце і змінить звичаї, котрі передав нам Мойсей. 
<p>15 І всі, що сиділи в синедріоні, дивлячись на нього, на Стефана, бачили обличчя його, немов лице Ангела. 
<h4>Діяння 7 <span class="prim_h6">Проповідь Стефанова перед синедріоном. </span>
<p>1 Тоді сказав першосвященик: Чи так це? 
<p>2 Але він сказав: Мужі-браття і батьки! Послухайте! Бог слави постав перед батьком нашим Авраамом у Месопотамії передніше переселення його до Харану, 
<p>3 І сказав йому: Вийди із твоєї землі і з роду твого і з дому батька твого, і піди на землю, котру покажу тобі. 
<p>4 Тоді він вийшов із землі халдейської і поселився в Харані; а звідти, по смерті батька його, переселив його Бог на цю землю, на котрій ви нині живете; 
<p>5 І не дав йому на ній спадщини на жодний ступінь ноги, а обіцяв дати її на володіння йому і нащадкам його по ньому, коли він був ще бездітним. 
<p>6 І сказав йому Бог, що нащадки його будуть переселенцями в чужій землі і будуть у рабстві і в утисках чотириста літ. 
<p>7 Але Я, сказав Бог, звершу суд над тим народом, у котрого вони будуть у рабстві; і після того вони вийдуть і будуть служити Мені на цьому місці. 
<p>8 І дав йому заповіта обрізання. Після цього породив він Ісаака і обрізав його восьмого дня; а Ісаак породив Якова, а Яків – дванадцятеро патріархів. 
<p>9 Патріархи із заздрощів продали Йоcипа до Єгипту, але Бог був з ним. 
<p>10 І визволив його від усіх скорбот його, і дарував мудрість йому і прихильність царя, єгипетського фараона, котрий настановив його провідником над Єгиптом і над усім домом своїм. 
<p>11 І прийшов голод і велика скорбота на всю землю єгипетську і на ханаанську, і батьки наші не знаходили харчу. 
<p>12 А Яків, зачувши, що є хліб у Єгипті, послав туди батьків наших уперше; 
<p>13 А коли вони прийшли вдруге, Йосип відкрився братам своїм, і відомий став фараонові родовід Йосипів. 
<p>14 Йосип послав покликати батька свого Якова і всіх родичів своїх, – сімдесят п‘ять душ. 
<p>15 Яків перейшов до Єгипту і помер сам, і батьки наші. 
<p>16 І перенесені були до Сихему і покладені до гробу, котрого купив Авраам за ціну срібла у синів Еммора Сихемського. 
<p>17 І з плином часу, як наближалася година звершитися обітниці, про котру присягався Бог Авраамові, народ поширився і примножився в Єгипті. 
<p>18 До тих пір, доки постав новий цар, котрий не знав Йосипа; 
<p>19 Цей, маючи лихі заміри супроти народу нашого, чинив утиски батькам нашим, примушуючи їх кидати дітей своїх, щоб не залишалися живими. 
<p>20 У цей час народився Мойсей і був пречудовим перед Богом, три місяці годували його в домі батька його. 
<p>21 А коли викинули його, взяла його донька фараонова і виховала його у себе, як сина; 
<p>22 І навчений був Мойсей всієї мудрости єгипетської і був міцний у слові і в справах. 
<p>23 А коли йому виповнилося сорок літ, спало йому на серце навідати братів своїх, синів Ізраїлевих; 
<p>24 І, забачивши одного з них, котрого кривдили, заступився за нього і помстився за скривдженого, уразив єгиптянина. 
<p>25 Він гадав, зрозуміють брати його, що Бог рукою його дасть їм порятунок; але вони не зрозуміли. 
<p>26 Наступного дня, коли деякі з них зчинили бійку, він прийшов і схиляв їх до миру, кажучи: Ви – брати; нащо завдаєте кривди один одному? 
<p>27 Але той, що кривдив ближнього, відштовхнув його; сказав: Хто тебе настановив старшим і суддею над нами? 
<p>28 Чи не хочеш ти вбити й мене, як учора убив єгиптянина? 
<p>29 Від цих слів Мойсей утік і став зайшлим на землі мадіанській, де вродилися від нього два сини. 
<p>30 По закінченні сорока літ з‘явився йому в пустелі Сінайської гори Ангел Господній у полум‘ї тернового куща, який палав. 
<p>31 Мойсей побачив і здивувався з видіння; а коли підходив роздивитися, був до нього голос Господній: 
<p>32 Я Бог батьків твоїх, Бог Авраама, і Бог Ісаака, і Бог Якова. Мойсей, виповнений трепетом, не смів дивитися. 
<p>33 І сказав йому Господь: Скинь взуття з ніг твоїх, бо місце, на котрому ти стоїш, є земля свята; 
<p>34 Я бачу утиски народу Мого в Єгипті і чую стогін його; і зійшов визволити його; отож, піди, Я пошлю тебе до Єгипту. 
<p>35 Цього Мойсея, котрого вони відкинули, сказавши: “Хто тебе послав провідником і суддею?”, цього Бог через Ангела, що з‘явився йому в терновому кущі, послав провідником і визволителем. 
<p>36 Цей вивів їх, звершивши дива і ознаки на землі єгипетській, і в Червоному морі, і в пустелі упродовж сорока літ. 
<p>37 Це той Мойсей, котрий сказав синам Ізраїля: Пророка настановить вам Господь Бог ваш із-поміж братів ваших, як мене; Його слухайте. 
<p>38 Це той, котрий був у зібранні в пустелі з Ангелом, який говорив йому на горі Сінаї, і з батьками нашими і котрий прийняв живі слова, щоб нам передати. 
<p>39 Котрому батьки наші не хотіли бути слухняними, але відкинули його і навернулися серцем своїм до Єгипту, 
<p>40 Сказавши Ааронові: Вчини нам богів, котрі простували б перед нами, бо з Мойсеєм, який вивів нас із Єгипетської землі, не знаємо, що сталося. 
<p>41 І зробили за тих днів теля, і принесли пожертву ідолові, і веселилися перед витвором рук своїх.
<p>42 А Бог відвернувся і залишив їх служити війську небесному, як написано в книзі пророків: Доме Ізраїлів! Чи ви приносили Мені заколоте і пожертви упродовж сорока літ у пустелі? 
<p>43 Ви прийняли скинію Молохову і зорю бога вашого Ромфана, зображення, котрі ви вчинили, аби поклонятися їм: і Я переселю вас далі Вавилону. 
<p>44 Скинія свідчення була в батьків наших у пустелі, як звелів Той, що говорив Мойсеєві виготовити їх за зразком, що він бачив; 
<p>45 Батьки наші з Ісусом взяли її і внесли у володіння народів, вигнаних Богом від лиця батьків наших. Так було до днів Давида; 
<p>46 Цей надбав благодаті перед Богом і благав, щоб знайти житло Богові Якова. 
<p>47 А Соломон спорудив Йому дім. 
<p>48 Але Всевишній не в рукотворних храмах живе, як засвідчує пророк.
<p>49 Небо престол Мій, і земля – підніжжя ніг Моїх; який дім спорудите Мені, говорить Господь, чи яке місце для спочину Мого? 
<p>50 Чи не Моя рука витворила все це? 
<p>51 Ви, твердошиї! Люди з необрізаним серцем і вухами! Ви завжди чините опір Духові Святому, як батьки ваші, так і ви. 
<p>52 Кого з пророків не переслідували батьки ваші? Вони убили провісників пришестя Праведника, Котрого зрадниками і вбивниками вчинилися нині ви, 
<p>53 Ви, котрі прийняли закон при служінні Ангелів, і не зберегли. 
<p>54 Слухаючи це, вони запалювалися серцем своїм і скреготали на нього зубами. 
<p>55 А Стефан, виповнений Духом Святим, глянув на небо, побачив славу Божу й Ісуса, що стояв праворуч Бога, 
<p>56 І сказав: Ось, я бачу небеса відкриті і Сина Людського, що стоїть праворуч від Бога. 
<p>57 Але вони закричали дужими голосами, затуляли вуха свої, і в одну душу кинулися на нього. 
<p>58 А коли вивели за місто, то почали вбивати його камінням. А свідки поклали свою одежу біля ніг юнака, на ймення Савл. 
<p>59 І вбивали камінням Стефана, котрий молився і казав: Господе Ісусе! Прийми духа мого. 
<p>60 І, опустившися на коліна, крикнув дужим голосом: Господе! Не постав їм цього за гріх! І, сказавши це, помер. 
<h4>Діяння 8 <span class="prim_h6">Четверте переслідування християн. </span>
<p>1 А Савл заохочував убивство його. За тих днів сталося велике переслідування на Церкву в Єрусалимі, і всі, крім Апостолів, розпорошилися по околицях юдейських та самарійських. 
<p>2 А поховали Стефана мужі побожні і вчинили великий плач по ньому. 
<p>3 А Савл терзав Церкву, вдираючись до осель, виволікав чоловіків і жінок і кидав до в‘язниці. 
<p>4 А тим часом, ті, що порозбігалися, ходили й благовістили Слово. 
<p>5 Так, Пилип прийшов до міста Самарійського і проповідував їм Христа. 
<p>6 Народ в одну душу прислухався до того, що оповідав Пилип, і бачив, і чув, які він звершує дива; 
<p>7 Бо нечисті духи з багатьох, що були в них, виходили з великими зойками, а чимало немічних і кульгавих уздоровилося; 
<p>8 І була радість велика в тому місті. 
<p>9 А перебував у тому місті один чоловік на ім‘я Симон, котрий перед тим займався чаклунством і дивував народ самарійський, маючи себе за когось великого; 
<p>10 Його слухали всі: Від найменшого, аж до найбільшого, кажучи: “Він – сила Божа велика”. 
<p>11 А слухали його через те, що він тривалий час дивував їх чаклунством. 
<p>12 Та коли повірили Пилипові, що благовістив про Царство Боже, та про ймення Ісуса Христа, то хрестилися чоловіки й жінки. 
<p>13 Увірував також сам Симон, а коли хрестився, то вже не відходив од Пилипа; він бачив, як звершуються великі сили, і вражався. 
<p>14 Апостоли, які були в Єрусалимі, почули, що самаряни прийняли Слово Боже, і послали до них Петра з Іваном, 
<p>15 Котрі, як прийшли, то помолилися за них, щоб вони прийняли Духа Святого. 
<p>16 Бо Він ще не злинув на жодного з них, а були вони тільки хрещені у ймення Господа Ісуса; 
<p>17 Тоді поклали на них руки, і вони прийняли Духа Святого. 
<p>18 А Симон, коли побачив, що через покладання рук апостольських дається Дух Святий, приніс їм гроші, 
<p>19 Кажучи: Дайте й мені владу цю, щоб той, на кого я покладу руки, одержував Духа Святого. 
<p>20 Але Петро сказав йому: Срібло твоє нехай буде на погибель тобі, тому що ти замірився дар Божий дістати за гроші. 
<p>21 Немає тобі в цьому частки і жеребу, тому що серце твоє не вільне перед Богом; 
<p>22 Тож покайся за цей гріх твій і молися Богові, може, прощений буде тобі замір серця твого! 
<p>23 Через те, що бачу тебе виповненого гіркотою жовчі і в ланцюгах неправди. 
<p>24 А Симон сказав у відповідь: Помоліться ви за мене Господові, щоб не спіткало мене анітрохи з того, що сказане вами. 
<p>25 А вони, засвідчивши і звістивши Слово Господнє, знову пішли до Єрусалиму і в багатьох поселеннях самарійських проповідували Євангелію. 
<p>26 А Пилипові Ангел Господній сказав: Підведися і йди на південь, на дорогу, котра веде з Єрусалиму на Газу, яка порожня. 
<p>27 Він підвівся й пішов. Аж ось, муж ефіопський, скопець, вельможа Кандаки, цариці ефіопської, скарбничий усіх скарбів її, що приїздив до Єрусалиму для поклоніння, 
<p>28 Повертався і, сидячи на колісниці своїй, читав пророка Ісаю. 
<p>29 Дух сказав Пилипові: Підійди і пристань до цієї колісниці. 
<p>30 Пилип підійшов і, зачувши, що він читає пророка Ісаю, сказав: Чи розумієш те, що читаєш? 
<p>31 Він сказав: Як можу розуміти, якщо ніхто не наставить мене? І попросив Пилипа піднятися й сісти з ним. 
<p>32 А місце з Писання, котре він читав, було оце: Його вели на заклання, мов овечку, і як ягня перед стригалем безголосе, так і Він не розтулив уст Своїх; 
<p>33 У зневазі до Нього суд Його звершився, але родовід Його хто може відкрити? Бо візьметься од землі життя Його. 
<p>34 А скопець сказав Пилипові: Прошу тебе повідати: Про кого пророк оповідає тут? Чи про себе, чи про когось іншого? 
<p>35 Пилип розтулив уста свої і, почавши від цього писання, благовістив йому про Ісуса. 
<p>36 А тим часом, продовжуючи подорожувати, вони приїхали до води, і скопець сказав: Ось вода; що перешкоджає мені хреститися? 
<p>37 А Пилип сказав йому: Якщо віруєш од усього серця, можна. Він сказав у відповідь: Вірую, що Ісус Христос є Син Божий. 
<p>38 І наказав зупинити колісницю; і зійшли обидвоє у воду, Пилип і скопець: і хрестив його. 
<p>39 А коли вони вийшли з води, Дух Святий злинув на скопця; а Пилипа забрав Ангел Господній, і скопець уже не бачив його, а продовжував подорож, радіючи. 
<p>40 А Пилип опинився в Азоті і, переходячи, благовістив усім містам, аж доки прийшов у Кесарію.
<h4>Діяння 9 <span class="prim_h6">Навернення Савла. (Діян.22:1-16; 26:9-20) </span>
<p>1 А Савл, все ще дихаючи погрозами та убивством на учнів Господніх, прийшов до першосвященика, 
<p>2 І випросив у нього листи у Дамаск до синагог, щоб, кого знайде з прихильників цього вчення, і чоловіків, і жінок, пов‘язавши, приводити до Єрусалиму. 
<p>3 А коли йшов він і наближався до Дамаску, як наразі осяяло його світло з неба. 
<p>4 Він упав на землю і почув голос, що звертався до нього: Савле, Савле, нащо ти переслідуєш Мене? 
<p>5 Він сказав: Хто Ти, Господе? А Господь сказав: Я Ісус, Котрого ти переслідуєш; важко тобі йти супроти рожна. 
<p>6 Він у трепеті і в жахові сказав: Господе! Що накажеш мені чинити? І Господь сказав йому: Підведися і йди в місто, і сказано буде тобі, що маєш чинити. 
<p>7 А люди, які йшли з ним, стояли в заціпенінні, почувши голос і нікого не бачивши. 
<p>8 Савл підвівся із землі і з розплющеними очима нікого не бачив; і повели його попід руки, і привели до Дамаску; 
<p>9 І три дні він не бачив, і не їв, і не пив. 
<p>10 У Дамаску був один учень, на ім‘я Ананія, і Господь у видінні сказав йому: Ананіє! Він сказав: Я, Господе. 
<p>11 А Господь сказав йому: Підведися і вийди на вулицю, так звану Пряму, і запитай у Юдиному домі тарсянина на ім‘я Савл; він зараз молиться. 
<p>12 І бачив у видінні мужа на ім‘я Ананія, що прийшов до нього і поклав на нього руку, щоб він прозрів. 
<p>13 Ананія відповідав: Господе! Я чув від багатьох про цього чоловіка, скільки він зла вчинив святим Твоїм у Єрусалимі. 
<p>14 І тут має від першосвящеників владу в‘язати всіх, що прикликають ймення Твоє. 
<p>15 Але Господь сказав йому: Йди, бо він є Моя вибрана посудина, щоб звіщати ймення Моє перед народами і царями та синами Ізраїлевими. 
<p>16 І Я покажу йому, скільки він мусить вистраждати за ймення Моє. 
<p>17 Ананія пішов, і увійшов до оселі, поклав на нього руки і сказав: Брате Савле! Господь Ісус, що з‘явився тобі на шляху, котрим ти йшов, послав мене, щоб ти прозрів і виповнився Духом Святим. 
<p>18 І відразу неначе луска відпала з очей його, і несподівано він прозрів; він підвівся і був хрещений. 
<p>19 І, попоївши, зміцнився. І був Савл декілька днів із учнями в Дамаску; 
<p>20 І там-таки почав проповідувати в синагозі про Ісуса, що Він є Син Божий. 
<p>21 І всі, хто слухав, дивувалися і казали: Чи не той це, котрий переслідував у Єрусалимі тих, хто прикликав Ймення це? Та й сюди прийшов для того, щоб зв‘язувати їх і вести до першосвящеників. 
<p>22 А Савл ще більше зміцнювався і бентежив юдеїв, що мешкали в Дамаску, доводячи, що Цей є Христос. 
<p>23 А коли минуло доволі часу, юдеї змовилися вбити Його. 
<p>24 Але Савл дізнався про лиху змову їхню; а вони вдень і вночі підстерігали біля воріт, щоб убити його. 
<p>25 А учні вночі вивели його і спустили по стіні в корзині. 
<p>26 Савл прибув до Єрусалиму і прагнув прилучитися до учнів; але всі боялися його, не вірячи, що він учень. 
<p>27 А Варнава узяв його і привів до Апостолів і розповів їм, як на шляху він бачив Господа, і що казав йому Господь, і як він у Дамаску сміливо проповідував у ймення Ісуса. 
<p>28 І був він з ними, входячи і виходячи в Єрусалимі і сміливо проповідував в ім‘я Господа Ісуса. 
<p>29 Говорив також і змагався з елліністами; а вони мали замір убити його. 
<p>30 Коли брати довідалася про те, відправили його в Кесарію і допровадили до Тарсу. 
<p>31 А церкви по всій Юдеї, Галілеї і Самарії були у спокої, навчаючись і знаходячись у страхові Господньому, і, за втіхи від Духа Святого, примножувалися. 
<p>32 Одного разу, коли Петро обходив усіх, то прийшов до святих, що мешкали в Лідді. 
<p>33 Там знайшов він одного чоловіка, на ім‘я Еней, котрий вісім літ уже лежав у постелі немічний. 
<p>34 Петро сказав йому: Енею! Уздоровлює тебе Ісус Христос; підведися з постелі твоєї. І він тієї ж хвилі підвівся, 
<p>35 І бачили його всі, що мешкали в Лідді і в Сароні, які навернулися до Господа. 
<p>36 У Йоппії була одна учениця, на ім‘я Тавіта, що означає: сарна; вона була виповнена добрими діяннями і чинила багато милостині. 
<p>37 Сталося за тих днів, що вона занедужала й померла; її обмили і поклали у світлиці. 
<p>38 Та оскільки Лідда була поблизу Йоппії, то учні, зачувши, що Петро якраз там, послали до нього двох чоловіків попросити, щоб він не забарився прийти до них; 
<p>39 Петро підвівся і пішов з ними; і коли він прийшов, завели його до світлиці, і всі вдови зі слізьми постали перед ним, показуючи сорочки і туніки, що їх виготовляла Сарна, живучи з ними. 
<p>40 Петро звелів усім вийти з оселі, став на коліна, помолився і, звернувся до тіла й сказав: Тавіто, підведися! І вона розплющила очі свої і, побачивши Петра, сіла. 
<p>41 Він подав їй руку, підняв її і, прикликавши святих та вдовиць, поставив її перед ними живою. 
<p>42 Про це стало відомо по всій Йоппії, і багато увірували в Господа. 
<p>43 І чимало днів пробув він у Йоппії в одного Симона чинбаря. 
<h4>Діяння 10 <span class="prim_h6">Духовне пробудження Корнилія, сотника. </span>
<p>1 У Кесарії був один муж, на ім‘я Корнилій, сотник полку, що називався Італійським. 
<p>2 Побожний і богобоязливий з усім своїм домом; він чинив народові великі милості і завжди молився Богові. 
<p>3 Він у видінні виразно бачив близько дев‘ятої години дня Ангела Божого, котрий зайшов до нього і сказав йому: Корнилію! 
<p>4 А він глянув на нього і злякався, а тоді сказав: Що, Господе? Ангел відповів йому: Молитви твої і милості твої постали перед Богом, що згадав про тебе. 
<p>5 Тож пошли людей до Йоппії і приклич Симона, що зветься Петром. 
<p>6 Він гостює в Симона чинбаря, котрого дім стоїть на березі моря; він скаже тобі слова, котрими врятуєшся ти і увесь дім твій. 
<p>7 Коли Ангел, що говорив Корнилію, відійшов, то він прикликав двох з-поміж своїх домашніх служників, і побожного вояка, з тих, що були при ньому, 
<p>8 І розповів їм усе, і послав їх до Йоппії. 
<p>9 Другого дня, коли вони йшли і наближалися до міста, Петро близько шостої години вийшов на покрівлю дому помолитися. 
<p>10 І відчув, що зголоднів, і хотів їсти; а тим часом, як йому готували, він виповнився Духом. 
<p>11 І побачив відкрите небо і якусь посудину, схожу на широке вітрило, прив‘язане за чотири ріжки, – воно опускалася на землю.
<p>12 На ньому були всілякі чотириногі земні звірі, плазуни і птахи небесні. 
<p>13 І був голос до нього: Підведися, Петре, заколи і їж; 
<p>14 Але Петро сказав: Ні, Господе, я ніколи не їв нічого огидного і нечистого. 
<p>15 Тоді вдруге був голос до нього: Що Бог очистив, того ти не вважай нечистим. 
<p>16 Це було тричі і посудина ота (вітрило) знову піднялося в небо. 
<p>17 І коли Петро збентежено запитував себе, що означає видіння, котре він бачив, аж ось, мужі, послані Корнилієм, розпитавши про дім Симонів, зупинилися біля воріт. 
<p>18 А тоді гукнули, запитуючи: Чи тут є Симон, що Петром зветься? 
<p>19 А тим часом, коли Петро роздумував про видіння, Дух сказав йому: Ось, три чоловіки шукають тебе. 
<p>20 Підведися, зійди і йди з ними, анітрохи не сумніваючись; бо це Я послав їх. 
<p>21 Петро зійшов до людей, присланих до нього Корнилієм, і сказав: Я той, котрого ви шукаєте; з якої причини ви прийшли? 
<p>22 А вони сказали йому: Корнилій, сотник, муж добродійний і богобоязкий, гарної думки про нього увесь народ юдейський, одержав від святого Ангела настанову покликати тебе в дім свій і послухати оповідей твоїх. 
<p>23 Тоді Петро запросив їх до себе, пригостив, а другого дня, підвівшися, пішов з ними, і деякі з братів йоппійських пішли з ним. 
<p>24 Наступного дня прийшли вони в Кесарію. А Корнилій наджидав їх, скликавши родичів своїх і близьких друзів. 
<p>25 Коли Петро входив, Корнилій зустрів його і вклонився йому до ніг. 
<p>26 А Петро підняв його, кажучи: Підведися; я теж людина. 
<p>27 І, розмовляючи з ним, зайшов до оселі, побачив там багато людей. 
<p>28 І сказав їм: Ви знаєте, що юдеєві заборонено спілкуватися чи зближатися з чужинцями; але мені Бог відкрив, щоб я не вважав жодної людини огидною чи нечистою; 
<p>29 Тому я, оскільки мене покликали, прийшов безвідмовно; отож, запитую: з якої причини ви покликали мене? 
<p>30 Корнилій сказав: Четвертого дня передніше я постився до нинішньої години, і о дев‘ятій годині молився в своєму домі; аж ось, постав переді мною муж у світлій одежі, 
<p>31 І сказав: Корнилію! Почута молитва твоя, і милості твої пригадалися перед Богом. 
<p>32 То пошли до Йоппії і приклич Симона, що Петром зветься: він гостює в домі чинбаря Симона біля моря; він прийде і скаже тобі. 
<p>33 Я відразу ж послав до тебе, і ти добре вчинив, що прийшов. Тепер усі ми постанемо перед Богом, щоб вислухати все, що наказано тобі від Бога. 
<p>34 Петро розтулив уста і сказав: Істинно пізнаю, що Бог неупереджений, 
<p>35 Але в кожному народі той, що боїться Його і чинить справедливо, – приємний Йому. 
<p>36 Він послав синам Ізраїля слово, благовістячи мир через Ісуса Христа: Цей є Господь усіх. 
<p>37 Ви знаєте все, що відбувається по всій Юдеї, починаючи від Галілеї, після хрещення, яке проповідував Іван; 
<p>38 Як Бог Духом Святим і силою помазав Ісуса з Назарету, і Він ходив, учиняв добро і уздоровлював усіх, у кому був диявол, тому що Бог був з Ним. 
<p>39 І ми свідки всього, що звершив Він у країні юдейській і в Єрусалимі, і що нарешті Його убили, повісивши Його на дереві. 
<p>40 Цього Бог воскресив третього дня і дав Йому з‘явитися. 
<p>41 Не всьому народові, але свідкам, наперед вибраним Богом, нам, котрі з Ним їли і пили, по воскресінні Його з мертвих. 
<p>42 І Він звелів нам проповідувати людям і засвідчувати, що Він є призначений від Бога – суддя живих і мертвих. 
<p>43 Про Нього всі пророки свідкують, що кожний, хто вірує в Нього, одержить прощення гріхів йменням Його. 
<p>44 Коли Петро ще говорив ці слова, Дух Святий злинув на всіх, хто слухав Слово. 
<p>45 І віруючі з обрізаних, що прийшли з Петром, здивувалися, що дар Святого Духа злинув також на поганів; 
<p>46 Бо чули їх, як вони заговорили мовами і звеличували Бога. Тоді Петро сказав: 
<p>47 Хто може заборонити хреститися водою тим, котрі, як ми, одержали Святого Духа? 
<p>48 І звелів їм хреститися в ім‘я Ісуса Христа. Потім вони просили його побути в них декілька днів. 
<h4>Діяння 11 <span class="prim_h6">Петро виправдовує своє служіння поганам. </span>
<p>1 Почули Апостоли і браття, що були в Юдеї, що навіть погани прийняли слово Боже. 
<p>2 І коли Петро прийшов до Єрусалиму, обрізані дорікали йому, 
<p>3 Кажучи: Ти ходив до людей необрізаних і їв з ними. 
<p>4 А Петро почав їм оповідати за плином подій, кажучи: 
<p>5 У місті Йоппії я молився і виповнився Духом, і побачив видіння: сходила начебто якась посудина, неначе велике вітрило, що за чотири ріжки опускалося з неба, і опустилося до мене. 
<p>6 Я подивився на нього і, роздивляючись, побачив чотириногих земних, звірів і плазунів та птахів небесних. 
<p>7 І зачув я голос, що говорив до мене: Підведися, Петре, заколи і їж. 
<p>8 А я сказав: Ні, Господе, нічого недоброго, або ж нечистого ніколи не входило до уст моїх. 
<p>9 І відповідав мені голос удруге з неба: Що Бог очистив, того ти не вважай нечистим. 
<p>10 Це було тричі; і знову піднялося все до неба. 
<p>11 Аж ось, тієї самої хвилини три чоловіки постали перед домом, у котрому я був, посланці із Кесарії до мене. 
<p>12 Дух сказав мені, щоб я йшов з ними, не маючи жодного сумніву; пішли зі мною й оці шестеро братів, і ми прийшли в дім того чоловіка. 
<p>13 Він оповів нам, як він бачив у домі своєму Ангела, котрий постав і сказав йому: Пошли в Йоппію людей і приклич Симона, що зветься Петром; 
<p>14 Він скаже тобі слова, котрими врятуєшся ти і увесь дім твій. 
<p>15 А коли я почав говорити, злинув на них Дух Святий, як ото на нас на початку. 
<p>16 Тоді пригадав я слово Господнє, коли Він казав: Іван хрестив водою, а ви будете хрещені Духом Святим. 
<p>17 Отож, якщо Бог дав їм такого ж дара, як і нам, що увірували в Господа Ісуса Христа, то хто я, щоб міг перешкоджати Богові? 
<p>18 Вислухавши це, вони заспокоїлися і прославили Бога, кажучи: Очевидно, й поганам дав Бог покаяння на життя. 
<p>19 А тим часом, ті, котрі розпорошилися під час переслідувань, що сталися після Стефана, прийшли до Фінікії і Кіпру, і Антіохії, нікому не проповідуючи Слова, окрім юдеїв. 
<p>20 А були деякі з них із Кіпру та з Кирінеї, що прийшли до Антіохії і зверталися до греків і благословили Господа Ісуса. 
<p>21 І була рука Господня з ними, і велика кількість їх, увірувавши, навернулося до Господа. 
<p>22 Дійшла чутка про це до церкви єрусалимської, і доручили Варнаві піти до Антіохії. 
<p>23 Коли він прийшов туди, то побачив благодать Божу, зрадів і закликав усіх триматися Господа щирим серцем; 
<p>24 Бо він був муж добрий і виповнений Духом Святим і вірою. І долучилося вельми багато народу до Господа. 
<p>25 Потім Варнава пішов до Тарсу шукати Савла, і, знайшовши його, привів до Антіохії. 
<p>26 Цілий рік збиралися вони у церкві і навчали чималу кількість людей, і учні в Антіохії вперше почали називатися християнами. 
<p>27 За тих днів прийшли з Єрусалиму до Антіохії пророки, 
<p>28 І один із них, на ім‘я Агав, підвівшися, провістив Духом, що на всій землі буде великий голод, котрий справді був за кесаря Клавдія; 
<p>29 Тоді учні погодилися, щоб кожний за своєї спроможности послав допомогу братам, що жили в Юдеї. 
<p>30 Що й учинили, пославши зібране до пресвітерів через Варнаву і Савла. 
<h4>Діяння 12 <span class="prim_h6">П'яте переслідування за царювання Ірода Агріпи. Перший арешт Петра. </span>
<p>1 Під той час цар Ірод підняв руку на деяких із приналежних до церкви, щоб учинити їм лихе, 
<p>2 І вбив Якова, брата Іванового, мечем; 
<p>3 А коли побачив, що це приємно юдеям, слідом за тим схопив і Петра, – а тоді були дні опрісноків, – 
<p>4 І, затримавши його, кинув до в‘язниці і наказав чотирьом четверикам вояків стерегти його, бо мав намір після Пасхи вивести його до народу. 
<p>5 Отож, Петра стерегли у в‘язниці; а тим часом, церква ревно молилася за нього Богові.
<p>6 А коли Ірод хотів вивести його, тієї ночі Петро спав поміж двома вояками, закутий у два ланцюги, і сторожа біля дверей стерегла в‘язницю. 
<p>7 Аж ось, Ангел Господній постав, і світло осяяло в‘язницю; Ангел штовхнув Петра в бік, розбудив його і сказав: Підведися мерщій! І ланцюги звільнили йому руки упавши до ніг. 
<p>8 І сказав йому Ангел: Підпережися і взуйся. Він учинив так. Потім сказав йому: Одягни одежу твою і йди за мною. 
<p>9 Петро вийшов і пішов слідом за ним, не відаючи, що вчинене Ангелом було явним, гадав собі, що видіння бачить. 
<p>10 Коли пройшли першу і другу сторожу, то підійшли до залізної брами, що вела до міста, – вона сама по собі прочинилася для них; вони вийшли і проминули одну вулицю, і наразі Ангела не стало біля нього. 
<p>11 Тоді Петро, отямившися, сказав: Тепер я справді бачу, що Господь послав Ангела Свого і визволив мене з рук Ірода і від усього, на що очікував народ юдейський. 
<p>12 І, озирнувшись, підійшов до Маріїного дому, матері Івана, що звався Марком, де зібралося багато народу і молилися. 
<p>13 А коли Петро постукав у хвіртку брами, то вийшла послухати служниця, на ім‘я Рода; 
<p>14 Вона впізнала голос Петра, але від радости не відчинила воріт, а вбігла до оселі і повідала, що Петро стоїть біля воріт. 
<p>15 А ті сказали їй: Чи при своєму ти розумі? Але вона наполягала на своєму. А вони казали: Це Ангел його. 
<p>16 Тим часом, Петро продовжував стукати; а коли вони відчинили, то побачили його і були вражені тим до краю. 
<p>17 Але він подав знак рукою, щоб вони мовчали, повідав їм, як Господь вивів його з в‘язниці, і сказав: Повідомте про це Якові і братам. Потім вийшов і попростував у належне місце. 
<p>18 Як настав день, то поміж вояками зчинилася велика тривога у зв‘язку з тим, що сталося з Петром; 
<p>19 А Ірод шукав його, і, коли не знайшов, засудив сторожів і наказав стратити їх; а відтак подався з Юдеї в Кесарію і там залишився.
<p>20 Ірод був роздратований тирянами і сидонянами; а вони, дійшовши згоди, прийшли до нього і, схиливши на свій бік Власта, царського постельника, просили миру, тому що їхня провінція мала поживу від володінь царських. 
<p>21 А належного дня Ірод одягнувся в царські шати, сів на підвищенні і промовляв до них, 
<p>22 А народ вигукував: Це голос Божий, а не людини. 
<p>23 Аж раптом Ангел Господній уразив його за те, що він не прославив Бога; і він, потрублений червою, помер. 
<p>24 А Слово Боже зростало і розповсюджувалося. 
<p>25 А Варнава і Савл, по виконанні доручення, повернулися з Єрусалиму в Антіохію, узявши із собою також Івана, названого Марком.
<h4>Діяння 13 <span class="prim_h6">Дух Святий прикликає Петра і Варнаву. </span>
<p>1 У Антіохії, в тамтешній церкві, були деякі пророки і вчителі: Варнава і Симон, названий Нігер, і Луцій кирінеєць, і Манаїл, вихований разом з Іродом тетрархом, і Савл.
<p>2 Коли вони служили Господові і постилися, Дух Святий сказав: Відділіть Мені Варнаву і Савла на справу, до котрої Я покликав їх. 
<p>3 Тоді вони звершили піст і молитву і, поклавши на них руки, відпустили їх. 
<p>4 А ці, послані Духом Святим, прийшли в Селевкію, а звідти відпливли до Кіпру; 
<p>5 А коли були в Саламіні, проповідували слово Боже у синагогах юдейських; і мали при собі й Івана для служіння. 
<p>6 Коли пройшли увесь острів, аж до Пафосу, знайшли вони одного чоловіка, ворожбита, лжепророка юдейського, на ім‘я Варісус, 
<p>7 Котрий був при проконсулі Сергії Павлі, чоловікові доброго глузду. Той закликав Варнаву і Савла, бо прагнув почути Слово Боже; 
<p>8 А Єліма, ворожбит отой, – бо це його ім‘я, – чинив їм спротив, бажаючи відхилити проконсула од віри. 
<p>9 Але Савл, він же Павло, виповнився Духом Святим, а тоді спрямував на нього погляд, 
<p>10 І сказав: О, сину диявола, наповнений всіляким підступом і всіляким злодійством, враже усякої правди! Чи не перестанеш ти зводити з рівних шляхів Господніх? 
<p>11 І нині, ось, рука Господня на тебе: ти будеш сліпий і не побачиш сонця до часу! І наразі заполонив його морок і пітьма, і він, шарпаючись туди й сюди, шукав проводиря. 
<p>12 Тоді проконсул, побачивши сподіяне, увірував, дивуючись з учення Господнього. 
<p>13 Відпливши з Пафосу, Павло і ті, що були з ним, прибули у Памфілійську Пергію; але Іван, відлучившись од них, повернувся до Єрусалиму. 
<p>14 А вони, проходячи від Пергії, прийшли до Антіохії Писидійської, і, відразу зайшовши до синагоги суботнього дня, посідали. 
<p>15 Після читання закону і пророків, старшини синагоги послали сказати їм: Мужі-браття! Якщо у вас є слово повчальне для народу, кажіть. 
<p>16 Павло підвівся, подав знака рукою і сказав: Мужі ізраїльтяни, і ви, що боїтеся Бога! Послухайте! 
<p>17 Бог народу цього вибрав батьків наших і підніс цей народ під час перебування на землі єгипетській, і раменом високим вивів їх з неї,
<p>18 І близько сорока літ часу годував їх у пустелі; 
<p>19 І, винищивши сім народів на землі ханаанській, поділив їм на спадок землю їхню. 
<p>20 І після цього, майже чотириста п‘ятдесят років давав їм суддів до пророка Самуїла. 
<p>21 Потім просили вони царя, і Бог дав їм Саула, сина Кісового, мужа з Веніяминового коліна: Так минуло сорок літ. 
<p>22 Відкинувши його, настановив їм царем Давида, про котрого й сказав, свідкуючи: Знайшов Я мужа до серця Мені, Давида, сина Єсеєвого, який звершить всі бажання Мої. 
<p>23 Ось якраз із його нащадків Бог за обітницею підніс Ізраїлеві Рятівника Ісуса; 
<p>24 Перед самою з‘явою Його Іван проповідував хрещення каяття всьому народові ізраїльському. 
<p>25 А коли Іван звершив належне, то казав: За кого ви маєте мене? Я не той; але ось, йде за мною, у Котрого я недостойний розв‘язати ремінці на взутті. 
<p>26 Мужі-браття, діти роду Авраамового і ті, що бояться Бога поміж вами! Вам послане Слово порятунку цього. 
<p>27 Бо мешканці Єрусалиму і старшини їхні, не впізнавши Його, засудили, виконавши слова пророчі, котрі читаєте щосуботи. 
<p>28 І, не знайшовши в Ньому жодної провини, вартої смерти, просили Пилата вбити Його. 
<p>29 А коли звершили все написане про Нього, то, знявши з дерева, поклали Його до гробу. 
<p>30 Але Бог воскресив Його з мертвих; 
<p>31 Він упродовж багатьох днів приходив до тих, котрі вийшли з Ним із Галілеї до Єрусалиму і котрі нині є свідки Його перед народом. 
<p>32 І ми благовістимо вам, що обітницю, повідану батькам, Бог виконав для нас, дітей їхніх, воскресивши Ісуса, 
<p>33 Як і в другому псалмі написано: Ти Син Мій; Я нині породив Тебе. 
<p>34 А що воскресив Його з мертвих, так, що Він уже не обернувся на тлін, то про це сказав так: Я дам вам ті милості, котрі обіцяв Давидові, неодмінно. 
<p>35 А тому й в іншому місці каже: Не даси Святому Твоєму побачити тліну. 
<p>36 Давид, свого часу послуживши волі Божій, спочив, і долучився до батьків своїх, і побачив тлін; 
<p>37 А Той, Котрого Бог воскресив, не побачив тліну. 
<p>38 Отож, нехай же буде відомо вам, мужі-браття, що заради Нього звіщається вам прощення гріхів. 
<p>39 І в усьому, в чому ви не могли виправдатися законом Мойсеєвим, виправдовується Ним кожний віруючий. 
<p>40 Тож бережіться, щоб не прийшло на вас, сказане у пророків: 
<p>41 Подивіться, облудники, здивуйтеся і щезніть; бо Я вчиняю діяння за днів ваших, діяння, котрому не повірили б ви, якби хтось оповів вам. 
<p>42 Під час виходу їх із юдейської синагоги, погани просили їх говорити про те саме ще й наступної суботи; 
<p>43 А коли зібрання розійшлося, то чимало юдеїв, а також із прозелітів, котрі шанували Бога, навернені з поганів, пішли слідом за Павлом і Варнавою, котрі бесідували з ними і переконували їх перебувати у благодаті Божій. 
<p>44 Наступної суботи майже все місто зібралося слухати Слово Боже; 
<p>45 Але юдеї, забачивши народ, виповнилися заздрістю і почали заперечувати і лихословити те, про що оповідав Павло. 
<p>46 Тоді Павло і Варнава з ревністю сказали: Для вас першим належало проповідувати Слово Боже; та оскільки ви відкидаєте його і самі себе чините недостойними вічного життя, то ось, ми звертаємося до поганів; 
<p>47 Бо так заповідав нам Господь: Я настановив Тебе світлом для поганів, щоб Ти був спасінням аж до краю землі. 
<p>48 А погани, зачувши подібне, раділи і прославляли слово Господнє, і увірували всі, котрі були вибрані для вічного життя. 
<p>49 І Слово Господнє розповсюджувалося по всій країні. 
<p>50 Але юдеї, підмовивши побожних і поважних жінок і значних у місті городян, розпочали переслідувати Павла і Варнаву і вигнали їх геть зі своєї землі. 
<p>51 А вони, струсивши на них порох з ніг своїх, пішли в Іконію. 
<p>52 А учні виповнилися радістю і Духом Святим. 
<h4>Діяння 14 <span class="prim_h6">Служіння в Іконії. </span>
<p>1 В Іконії вони зайшли разом до юдейської синагоги і говорили так, що увірувала велика кількість юдеїв та греків. 
<p>2 А невіруючі юдеї підбурили і роздратували супроти братів серця поганів. 
<p>3 А втім, вони пробули тут досить часу, сміливо благовістячи про Господа, Котрий на ознаку благодаті Своєї, творив руками їхніми знамення і дива. 
<p>4 А тим часом народ у місті розділився, і одні були на боці юдеїв, а інші на боці Апостолів. 
<p>5 А коли погани і юдеї зі своїми старшинами заповзялися посоромити їх і побити камінням, 
<p>6 Вони дізналися про те і подалися до лікаонських міст, до Лістри та Дервії, а також до околиць їхніх. 
<p>7 І там благовістили. 
<p>8 У Лістрі один муж, що не володів ногами, сидів – кульгавий ще з лона матері своєї, – і ніколи не ходив. 
<p>9 Він слухав Павла, який говорив, і котрий глянув на нього і побачив, що він має віру для того, аби уздоровитися, 
<p>10 Сказав дужим голосом: Тобі кажу в ім‘я Господа Ісуса Христа: підведися і стань на ноги твої твердо. І він тієї ж миті скочив на ноги і почав ходити. 
<p>11 А народ, коли побачив, що вчинив Павло, підніс свій голос, кажучи по-лікаонськи: Боги в людській подобі зійшли до нас. 
<p>12 І називали Варнаву Зевсом, а Павла Гермесом, тому що він був старшим у слові. 
<p>13 А жрець ідола Зевса, що стояв перед їхнім містом, привів до брами волів, а також приніс вінки, бо хотів разом з народом звершити жертвоприношення, 
<p>14 Але Апостоли Варнава і Павло почули про це і роздерли свою одежу і, кинувшися поміж народ, голосно казали: 
<p>15 Мужі! Що це ви вчиняєте? І ми – схожі на вас люди, і благовістимо вам, щоб ви навернулися від цих облудних до Бога Живого, Котрий утворив небо і землю, і море, і все, що в них. 
<p>16 Котрий за минулих поколінь дозволив усім народам ходити своїми шляхами, 
<p>17 Хоча й не переставав свідчити про Себе благодіяннями, подаючи нам із неба дощі і часи врожайні, і виповнюючи поживою і втіхою серця наші. 
<p>18 І, кажучи це, вони заледве переконали народ не приносити їм пожертви, а повертатися кожному додому. А вони самі залишалися там і навчали. 
<p>19 Із Антіохії та Іконії прийшли деякі юдеї, і коли Апостоли сміливо проповідували, переконали народ відступитися од них, кажучи: Вони не повідують анічогісінько істинного, а все обдурюють. І, підбуривши народ, побили Павла камінням і витягли за місто, маючи його за мертвого. 
<p>20 А коли учні зібралися біля нього, він підвівся й пішов до міста, а другого дня пішов з Варнавою до Дервії. 
<p>21 Проповідавши Євангелію цьому місту і надбавши чимало учнів, вони знову проходили Лістру, Іконію та Антіохію, 
<p>22 Зміцнюючи душі учнів, вмовляючи бути у вірі і навчаючи, що багатьма скорботами належить нам увійти до Царства Божого. 
<p>23 А коли настановили їм пресвітерів для кожної церкви, вони помолилися з постом і передали їх Господові, в Котрого увірували.
<p>24 Потім, пройшовши через Писидію, прийшли до Памфілії; 
<p>25 І, звістивши слово Господнє в Пергії, зайшли до Атталії, 
<p>26 А звідти відпливли до Антіохії, звідки були віддані благодаті Божій на справу, котру й звершили.
<p>27 Коли прибули туди, то зібрали церкву і оповіли про все, що звершив Господь з ними, і як Він відчинив двері віри поганам. 
<p>28 І перебували там значний час із учнями. 
<h4>Діяння 15 <span class="prim_h6">Собор у Єрусалимі. Проблема обрізання. </span>
<p>1 Деякі, що прийшли з Юдеї, навчали братів: Якщо не обріжетеся за обрядом Мойсеєвим, не можете врятуватися. 
<p>2 Коли ж стався розбрат і суперечка у Павла і Варнави з ними, то поклали Павлові і Варнаві і деяким іншим із них рушати в цій справі до Апостолів та пресвітерів у Єрусалим. 
<p>3 Отож, після проводів церквою, вони проходили Фінікію і Самарію, оповідаючи про навернення поганів, і пробуджували радість велику у всіх братах. 
<p>4 А коли прибули до Єрусалиму, то їх прийняла церква, Апостоли і старші, і сповістили все, що Бог звершив з ними і як відчинив двері віри поганам. 
<p>5 Тоді підвелися деякі з фарисейської громади, що вірували, і казали, що необхідно обрізувати поганів і наказувати дотримуватися закону Мойсеєвого. 
<p>6 Апостоли і пресвітери зібралися для розгляду цієї справи. 
<p>7 Після тривалих роздумів Петро підвівся і сказав їм: Мужі - браття! Ви знаєте, що Бог від найперших днів вибрав із нас мене, щоб із уст моїх погани почули слово Євангелії і увірували. 
<p>8 І Серцевидець Бог дав їм свідчення, дарував їм Духа Святого також, як нам, 
<p>9 І не вчинив між нами і ними жодної різниці, вірою очистивши їхні серця. 
<p>10 Чого ж ви нині спокушаєте Бога, бажаючи покласти на шиї Його учнів ярмо, котрого не могли понести ні батьки наші, ні ми самі? 
<p>11 Але ми віруємо, що благодаттю Господа Ісуса Христа врятуємося, як і вони. 
<p>12 Тоді замовкло все зібрання і слухало Варнаву і Павла, що розповідали, які знамення і дива вчинив Бог через них між поганами.
<p>13 А потому, як вони замовкли, почав говорити Яків і сказав: Мужі-браття! Послухайте мене: 
<p>14 Симон розтлумачив, як Бог від початку зглянувся над поганами, щоб утворити з них народ в ім‘я Своє; 
<p>15 І з цим узгоджуються слова пророка, як написано: 
<p>16 Потім повернуся і відвідаю скинію Давидову, що впала, і те, що в ній зруйноване, відтворю, і полагоджу її; 
<p>17 Щоб шукали Господа інші люди і всі народи, між котрими звіститься ймення Моє, говорить Господь, що утворює все це. 
<p>18 Відомі Богові од вічності всі діяння Його. 
<p>19 Тому я кладу собі не утруднювати навернених до Бога із поганів, 
<p>20 А написати їм, щоб вони утримувалися від оскверненого ідолами, від блуду, задушеного і крови, і щоб не чинили іншим того, чого не бажають собі; 
<p>21 Бо закон Мойсея від старожитніх родів по всіх містах має проповідників його і читається в синагогах щосуботи. 
<p>22 Тоді Апостоли і старші з усією церквою ухвалили, вибравши з-поміж себе мужів, послати їх до Антіохії з Павлом і Варнавою, а саме: Юду, що називався Варсавва, і Силу, мужів, що були старшими поміж братами. 
<p>23 Написавши і вручивши їм таке: Апостоли і старші, і браття – братам з поганів з Антіохії, Сирії та Килікії, – радійте! 
<p>24 Оскільки ми почули, що деякі, котрі вийшли від нас, збентежили вас своїми оповідями і завдали сумніву вашим душам, кажучи, що необхідно обрізатися і дотримуватися Закону, чого ми їм не доручали;
<p>25 То ми, зібравшися в одну душу, ухвалили вибрати мужів і послати їх до вас з улюбленими нашими Варнавою та Павлом, 
<p>26 Людьми, що віддали душі свої за ймення Господа нашого Ісуса Христа. 
<p>27 Отож, ми послали Юду і Силу, котрі розтлумачать вам те саме й словами. 
<p>28 Бо угодно Святому Духові і нам не класти на вас жодного тягаря, окрім цього необхідного: 
<p>29 Утримуватися від ідоложертовного і крови, і задушеного, і блуду, і не чинити іншим того, чого собі не бажаєте; дотримуючись цього, добре вчините. Бувайте здорові! 
<p>30 Отож, відправлені прийшли до Антіохії, і, коли зібрали людей, то вручили їм листа. 
<p>31 А вони, як прочитали, то вельми зраділи тією настановою. 
<p>32 Юда і Сила, які також були пророками, щедрим словом повідали настанову братам і зміцнили їх. 
<p>33 Пробувши там деякий час, вони з миром відпущені були братами до Апостолів; 
<p>34 Але Сила зажадав лишитися там, а Юда повернувся до Єрусалиму. 
<p>35 А Павло і Варнава жили в Антіохії, навчаючи і благовістячи разом з іншими багатьма слово Господнє. 
<p>36 По якомусь часі Павло сказав Варнаві: Ходімо знову, навідаємо братів наших по всіх містах, у котрих ми проповідували Слово Господнє, як їм ведеться. 
<p>37 Варнава хотів узяти з собою Івана, що називався Марком; 
<p>38 Але Павло поклав не брати його, бо відстав од них у Памфілії і не ходив з ними на працю, на котру вони були послані. 
<p>39 Звідси й постала незгода, аж так, що вони розлучилися один з одним; і Варнава, взявши Марка, відплив до Кіпру; 
<p>40 А Павло, вибравши собі Силу, помандрував, Божій благодаті доручений. 
<p>41 І проходив Сирію і Килікію, зміцнюючи церкви. 
<h4>Діяння 16 <span class="prim_h6">Павло у Малій Азії. Тимофій. </span>
<p>1 Дійшов він до Дервії та Лістри. І ось, там був один учень, на ім‘я Тимофій, котрого мати була юдейка навернена, а батько був грек, 
<p>2 І про котрого свідчили брати, що були в Лістрі та Іконії. 
<p>3 Його зажадав Павло взяти з собою; і, взявши, обрізав його заради юдеїв, що були в тих місцях; бо всі знали про батька його, що він був греком. 
<p>4 А коли проходили містами, вони передавали вірним дотримуватися приписів, настанов Апостолів та пресвітерів у Єрусалимі. 
<p>5 І церкви утверджувалися у вірі і щоденно зростали (поповнювалися людьми). 
<p>6 Прийшовши через Фрігію і Галатійську країну, вони не були допущені Духом Святим проповідувати Слово в Азії. 
<p>7 А коли дійшли до Мизії, хотіли йти до Віфинії, але Дух Ісусів не допустив їх. 
<p>8 Коли ж проминули Мизію, зайшли вони до Троади. 
<p>9 І було вночі видіння Павлові: постав перед ним один муж македонянин, просячи його і кажучи: Прийди в Македонію і допоможи нам. 
<p>10 Після цього видіння ми відразу ухвалили рушати в Македонію, вважаючи, що нас закликав Господь благовістити там. 
<p>11 Отож, відпливши з Троади, ми рушили на Самотракію, а другого дня до Неаполя, 
<p>12 А вже звідти на Филипи: це перше місто у тій частині Македонії, колонія; в цьому місті ми пробули кілька днів. 
<p>13 А суботнього дня ми вийшли за місто до річки, де, за звичаєм, був молитовний дім, і, присівши, розмовляли із жінками, які там зібралися. 
<p>14 І одна жінка з міста Тіятира, на ім‘я Лідія, що торгувала багряницею і шанувала Бога, слухала також; і Господь відкрив її серцю зважати на те, що оповідав Павло. 
<p>15 А коли хрестилася вона і домашні її, то просила нас, кажучи: Якщо визнали ви, що вірна я Господові, то зайдіть до оселі моєї і живіть у мене. І переконала нас. 
<p>16 Сталося, що коли ми йшли до молитовного дому, то зустрілася нам одна служниця, що мала віщунського духа, яка ворожінням приносила своїм хазяям значний прибуток. 
<p>17 Йдучи за Павлом і за нами, вона кричала, проказуючи: Оці люди – служники Бога Всевишнього, котрі сповіщають вам шлях порятунку. 
<p>18 Таке вона вчиняла багато днів. Павло обурився, обернувся і сказав духові: Йменням Ісуса Христа наказую тобі вийти з неї; І дух вийшов тієї ж миті. 
<p>19 Тоді господарі її, дізнавшися, що вже щезла надія прибутку їхнього, схопили Савла і Силу й потягнули на майдан до старшин. 
<p>20 І коли привели їх до воєвод, то сказали: Оці люди, юдеї, чинять заколот у нашому місті. 
<p>21 І проповідують звичаї, котрі нам, римлянам, не варто ні приймати, ані виконувати. 
<p>22 Народ також повстав супроти них; а воєводи, зірвавши з них одежу, наказали бити їх палицями. 
<p>23 І, завдавши їм багато ударів, кинули до в‘язниці, і наказали сторожеві пильно стерегти їх; 
<p>24 Одержавши такого наказа, він замкнув їх у внутрішній в‘язниці і ноги їхні забив у колоду. 
<p>25 Близько півночі Павло і Сила молилися і співали Богові; а в‘язні слухали їх. 
<p>26 Аж раптом стався великий землетрус, так що захиталися підвалини в‘язниці; відразу відчинилися всі двері, і в усіх послабшали пута. 
<p>27 А тюремний наглядач прокинувся і, побачивши, що двері в‘язниці відчинені, витягнув меча і хотів умертвити себе, гадаючи, що в‘язні повтікали. 
<p>28 Але Павло повідав дужим голосом, кажучи: Не завдай собі жодного лиха, бо ми всі тут. 
<p>29 Він зажадав світла, забіг до в‘язниці і з трепетом припав до Павла і Сили. 
<p>30 І, вивівши їх геть, сказав: Володарі мої! Що мені вчинити, аби врятуватися? 
<p>31 А вони сказали: Віруй у Господа Ісуса Христа і врятуєшся ти і дім твій. 
<p>32 І проповідували слово Господнє йому і всім, що були в домі його. 
<p>33 І, взявши їх тієї ж години вночі, він обмив їхні рани, і негайно хрестився сам і всі домашні його; 
<p>34 А тоді привів їх у дім свій, запропонував накрити стіл і вельми радів з усім домом своїм, що увірував у Бога. 
<p>35 А коли настав день, воєводи послали міських служників сказати: Звільни тих людей. 
<p>36 Тюремний наглядач повідомив про це Павлові: Воєводи прислали звільнити вас; отож, виходьте зараз і йдіть з миром. 
<p>37 Але Павло сказав до них: Нас, римських громадян, без суду прилюдно били і кинули до в‘язниці, а тепер потайки звільняють? Ні, нехай прийдуть і самі виведуть нас. 
<p>38 Міські служники переказали ці слова воєводам, і ті злякалися, почувши, що це римські громадяни, 
<p>39 І, прийшовши, вибачилися перед ними, а коли вивели, то попросили залишити місто. 
<p>40 А вони, як вийшли з тюрми, прийшли до Лідії, і, побачивши братів, навчали їх, і відійшли. 
<h4>Діяння 17 <span class="prim_h6">Заснування нової церкви в Солуні. </span>
<p>1 Пройшовши через Амфіполь та Аполлонію, вони прийшли до Солуні, де була юдейська синагога. 
<p>2 Павло, за своїм звичаєм, зайшов до них і три суботи говорив з ними із Писань. 
<p>3 Відкриваючи і доводячи їм, що Христові належало постраждати і воскреснути із мертвих, і що Цей Христос є Ісус, Котрого я проповідую вам. 
<p>4 І деякі з них увірували і приєдналися до Павла і Сили, як із греків, що шанували Бога, вельми багато, а також із шляхетних жінок чимало. 
<p>5 Але заздрісні юдеї, що не увірували, назбирали з майдану якихось негідних людей, збили докупи натовп і підбурювали місто, а тоді, ставши перед оселею Ясона, вимагали вивести їх до народу. 
<p>6 А коли не знайшли їх, то потягнули Ясона і деяких братів до міських старшин і кричали, що ці підбурювали цілий світ і прийшли й сюди, 
<p>7 А Ясон прийняв їх, і всі вони вчиняють супроти наказів кесаря, вшановуючи іншого царя, Ісуса. 
<p>8 І зворохобили народ та старшин міста, котрі все це слухали. 
<p>9 Але ці, одержавши свідчення від Ясона та інших, відпустили їх. 
<p>10 А брати негайно вночі відправили Павла і Силу до Верії, де вони, щойно прийшовши, зайшли до синагоги юдейської. 
<p>11 Тутешні були шляхетніші за солунян; вони прийняли Слово із усією приязню, щоденно досліджуючи Писання, чи так воно є. 
<p>12 І багато з них увірували, і з грецьких шляхетних жінок, а також чоловіків чимало. 
<p>13 Та коли солунські юдеї дізналися, що у Верії проповідувалося Павлом Слово Боже, то прийшли туди підбурювати і бунтувати народ. 
<p>14 Тоді брати негайно відпустили Павла, щоб до моря йшов; а Сила й Тимофій залишилися там. 
<p>15 Супровідники Павлові проводжали його до Атен і повернулися, діставши наказа Силі й Тимофію, щоб вони якомога скорше прийшли до нього. 
<p>16 Наджидаючи їх в Атенах, Павло виповнився Духом, забачивши це місто, повнісіньке ідолів. 
<p>17 І розмовляв він у синагозі з юдеями і з тими, що шанували Бога, і щоденно на майдані з тими городянами, що йому зустрічалися. 
<p>18 А дехто з епікурейських філософів і стоїків сперечалися з ним, одні казали: Що хоче сказати цей марнословець? А інші: Здається, він проповідує про чужих богів, тому що він благовістив їм Ісуса і воскресіння. 
<p>19 І схопили його, привели до ареопагу і казали: Чи можемо ми знати, що це за новітнє вчення, яке ти проповідуєш? 
<p>20 Бо щось дивне ти вкладаєш у вуха наші; тому хочемо знати, що це таке? 
<p>21 Атеняни і всі чужинці, які мешкали в них, нічим іншим охочіше не займалися, як говорити про щось, або слухати щось нечуване. 
<p>22 Павло зупинився серед ареопагу і сказав: Мужі атенські! З усього бачу я, що ви дуже побожні; 
<p>23 Бо коли проходив і оглядав святині ваші, я знайшов жертовника, на котрому написано: Невідомому Богові. Якраз Оцього, Котрого ви, не відаючи, вшановуєте, я проповідую вам; 
<p>24 Бог, Котрий витворив світ і все, що в ньому, Він, будучи Господом неба і землі, не в рукотворних храмах живе, 
<p>25 І не вимагає служіння рук людських, як той, що має якусь потребу, бо Сам дає всім життя і дихання, і все; 
<p>26 Від однієї крови Він утворив увесь рід людський для того, щоб він жив на всій землі, ухваливши передбачувані часи і межі їхнього поселення, 
<p>27 Щоб вони шукали Бога, чи не відчують Його і чи не знайдуть, хоч Він якраз недалеко від кожного з нас. 
<p>28 Бо ми Ним живемо і рухаємося та існуємо, як і деякі з ваших поетів казали: Ми Його і рід. 
<p>29 Отож, ми, оскільки є родом Божим, не мусимо думати, що Божество схоже на золото чи на срібло, або ж камінь, що дістав образ як витвір мистецький чи людської вигадки. 
<p>30 Отож, відкинувши часи незнання, Бог нині наказує усім людям повсюди покаятися; 
<p>31 Бо Він призначив день, котрого буде справедливо судити всю землю, засобом призначеного Ним Мужа, показавши свідчення усім, коли воскресив Його з мертвих. 
<p>32 Зачувши про воскресіння мертвих, одні почали насміхатися, а ще інші казали: Про це вислухаємо тебе іншим часом; 
<p>33 Тож Павло вийшов з-поміж них. 
<p>34 Але деякі мужі пристали до нього й увірували; між ними був Діонисій Ареопагіт і жінка, на ім‘я Дамара, а також інші з ними. 
<h4>Діяння 18 <span class="prim_h6">Павло в Коринті. </span>
<p>1 Після цього Павло залишив Атени і пішов до Коринту. 
<p>2 Тут він знайшов одного юдея, на ім‘я Акила, родом із Понту, що прибув недавно з Італії, і Прискиллу, його дружину, – бо Клавдій наказав усім юдеям вийти з Риму, – і він пристав до них, 
<p>3 А що він був того самого ремесла, то залишився в них і працював, бо ремесло їхнє було – виготовляти шатра. 
<p>4 І щосуботи він провадив бесіди у синагозі – переконував юдеїв та греків. 
<p>5 А коли прийшли із Македонії Сила й Тимофій, то Павло спонуканий був Духом засвідчувати юдеям, що Ісус є Христос. 
<p>6 Та оскільки вони чинили спротив і лихословили, то він, обтрусивши одежу свою, сказав їм: Кров ваша на головах ваших; я чистий; віднині йду до поганів. 
<p>7 І пішов звідти, і прийшов до одного, на ім‘я Тит Юст, що шанував Бога – його дім був коло синагоги. 
<p>8 А Крісп, старшина синагоги, увірував у Господа з усім домом своїм, і багато коринтян, слухаючи слово, увірували і хрестилися. 
<p>9 А Господь у видінні вночі сказав Павлові: Не бійся, але говори і не замовкай, 
<p>10 Бо Я з тобою, і ніхто не заподіє тобі лиха; тому що в Мене багато людей у цьому місті. 
<p>11 І він залишався там рік і шість місяців, – навчав їх Слову Божому. 
<p>12 А тим часом, у період проконсульства Галліона в Ахаї супроти Павла в одну душу виступили юдеї і на суд привели його, 
<p>13 Кажучи, що він навчає людей шанувати Бога не за Законом. 
<p>14 А коли Павло хотів розтулити уста, Галліон сказав юдеям: Юдеї! Якби була якась образа чи недобрий замір, то я мав би причину вислухати вас; 
<p>15 Та коли суперечка йде про вчення та про імена і Закон ваш, то самі пильнуйте: я не хочу бути в цьому суддею. 
<p>16 І прогнав їх від суду. 
<p>17 А всі греки, схопивши Состена, старшину над синагогою, били його перед судом; і Галліон анітрохи не зважав на це. 
<p>18 Павло пробув ще багато днів, а тоді попрощався з братами і відплив до Сирії, – і з ним Акила і Прискилла, обстригши голову в Кенхреях за обітницею. 
<p>19 Діставшися Ефесу, залишив їх там, а сам пішов до синагоги і розмовляв з юдеями. 
<p>20 А коли вони просили його побути у них довше, він не дав згоди, 
<p>21 А попрощався з ними і сказав: Мені вкрай необхідно провести свято, що наближається, в Єрусалимі; а до вас повернуся знову, якщо буде угодно Богові. І відплив з Ефесу; (Акила й Прискилла залишилися в Ефесі). 
<p>22 Відвідавши Кесарію, він приходив до Єрусалиму, вітав церкву і рушив до Антіохії, 
<p>23 І, пробувши там деякий час, вийшов і проходив почергово країну Галатійську і Фрігію, – утверджував усіх учнів. 
<p>24 Один юдей, на ім‘я Аполлос, родом з Олександрії, муж красномовний і обізнаний з Писанням, прийшов до Ефесу; 
<p>25 Він був наставлений на шлях Господній, і, палаючи духом, говорив і навчав про Господа, як належить, знаючи тільки хрещення Іванове. 
<p>26 Він почав сміливо говорити в синагозі. Зачувши його, Акила і Прискилла прийняли його і докладно повідали йому про шлях Господній. 
<p>27 А коли він схилився до заміру, щоби йти до Ахаї, то брати послали до тамтешніх учнів, схиляючи їх прийняти його; і він, діставшись туди, чимало сприяв тим, що увірували благодаттю. 
<p>28 Бо він ревно переконував юдеїв привселюдно, доводячи Писанням, що Ісус є Христос. 
<h4>Діяння 19 <span class="prim_h6">Павло в Ефесі. Учні Іванові стають християнами. </span>
<p>1 Під час перебування Аполлоса в Коринті Павло, пройшовши горішні країни, прибув до Ефесу, і коли знайшов там деяких учнів, 
<p>2 Сказав їм: Чи прийняли ви Святого Духа, коли увірували? А вони сказали йому: Ми навіть не чули, чи є Дух Святий. 
<p>3 Він сказав їм: То у що ж ви хрестилися? Вони відповідали: У Іванове хрещення. 
<p>4 Павло сказав: Іван хрестив хрещенням каяття, кажучи людям, щоб вірували в Того, Хто прийде після нього, тобто, в Христа Ісуса. 
<p>5 Коли почули про те, вони хрестилися у ймення Господа Ісуса, 
<p>6 І, коли Павло поклав на них руки, зійшов на них Дух Святий, і вони почали говорити іншими мовами і пророкувати. 
<p>7 А всіх їх було чоловіків близько дванадцяти. 
<p>8 Коли він прийшов до синагоги, то без страху проповідував три місяці, оповідаючи і засвідчуючи про Царство Боже. 
<p>9 Та оскільки деякі ожорсточилися і не вірили, лихословлячи шлях Господній перед народом, то він, залишивши їх, відділив учнів і щоденно проповідував в училищі одного Тирана. 
<p>10 Це тривало близько двох років, і так, що всі мешканці Азії чули проповідь про Господа Ісуса, як юдеї, так і греки. 
<p>11 А Бог звершував багато чудес руками Павла, 
<p>12 Аж так, що на хворих клали хустини і пояси з тіла його, і в них зникали хворощі і лихі духи виходили з них. 
<p>13 Навіть деякі із мандрівних заклиначів юдейських почали використовувати ймення Господа Ісуса, кажучи: Заклинаємо вас Ісусом, Котрого Павло проповідує. 
<p>14 Це чинили якісь семеро синів юдейського першосвященика Скеви. 
<p>15 Але злий дух сказав у відповідь: Ісуса знаю, і Павло мені відомий, а ви хто такі? 
<p>16 І кинувся на них чоловік, у якому був злий дух, і, здолавши їх, показав над ними таку силу, що вони голі і побиті вибігли з того дому. 
<p>17 Це стало відомо всім, юдеям та грекам, що мешкали в Ефесі, і напав острах на всіх них, і звеличене було ймення Господа Ісуса; 
<p>18 І багато з тих, що увірували, приходили й сповідували та відкривали справи свої; 
<p>19 А чимало з отих, що займалися чаклунством, зібрали книжки свої, спалили перед усіма, і склали ціну їхню, і виявилося їх на п‘ятдесят тисяч драхм. 
<p>20 З такою силою поставало і діяло Слово Господнє. 
<p>21 А коли все це звершилося, Павло поклав у дусі пройти Македонію та Ахаю, а відтак рушати до Єрусалиму, сказавши: Коли навідаюся туди, я мушу побачити й Рим. 
<p>22 І послав до Македонії двох із тих, що допомагали йому в служінні, Тимофія та Ераста, а сам залишився на якийсь час в Азії. 
<p>23 А того часу сталося заворушення супроти шляху Господнього; 
<p>24 Бо один золотар, на ім‘я Дмитро, що прикрашав сріблом храми Артеміди і приносив художникам чималенький прибуток, 
<p>25 Зібрав їх і подібних до них ремісників та й сказав: Друзі! Ви знаєте, що від цього ремесла залежить добробут наш; 
<p>26 А тим часом ви бачите і чуєте, що не тільки в Ефесі, але майже по всій Азії цей Павло своїми переконаннями звів чимало людей, кажучи, що виготовлені руками людськими не є боги; 
<p>27 А це загрожує нам тим, що не лише ремесло наше стане ганебним, але й храм великої богині Артеміди нічого не буде значити, і впаде велич тієї, котру вшановує вся Азія і вся земля. 
<p>28 Вислухавши це, вони виповнилися люттю і почали кричати, кажучи: Велика Артеміда Ефеська! 
<p>29 І всеньке місто виповнилося заворушенням; схопивши македонян Гая та Аристарха, супутників Павлових, вони в одну душу кинулися на видовище. 
<p>30 Та коли Павло хотів увійти поміж народ, учні не допустили його; 
<p>31 Також деякі із азійських старшин, які були друзями його, послали до нього і просили не з‘являтися на видовищі. 
<p>32 А тим часом, одні кричали одне, а інші – інше; бо зібрання було бурхливим, і більша частина тих, що зібралися, не відала, нащо зібралися. 
<p>33 На пропозицію юдеїв, з народу викликали Олександра. Давши знака рукою, Олександр хотів говорити народові. 
<p>34 А коли дізналися, що він юдей,то закричали всі в один голос і близько двох годин кричали: Велика Артеміда Ефеська! 
<p>35 А писар міський, утішивши народ, сказав: Мужі ефеські! Який чоловік не відає, що місто Ефес є храмовий доглядач великої богині Артеміди та її образу, що з неба впав? 
<p>36 Отож, якщо про це немає суперечки, то необхідно вам бути спокійними і не вчиняти нерозважливо; 
<p>37 А ви привели цих мужів, котрі ні храму Артеміди не обікрали, ні богині вашої не ганьбили; 
<p>38 А якщо Дмитро та інші з ним художники мають скаргу на кого-небудь, то є судові зібрання, і є проконсули: нехай скаржаться один на одного; 
<p>39 А якщо ви шукаєте щось інше, то це буде ухвалене на законному зібранні; 
<p>40 Бо ми стоїмо перед небезпекою: за те, що сталося нині, нас звинуватять за це заворушення, оскільки немає жодної причини, котрою можна було б виправдати отаке збіговисько. Сказавши це, він розпустив громаду. 
<h4>Діяння 20 <span class="prim_h6">Павло в Македонії та Греції. </span>
<p>1 Після припинення заворушень Павло покликав учнів і висловив їм настанови, а тоді попрощався з ними й пішов у Македонію. 
<p>2 Перейшовши тими місцями, залишаючи віруючим щедрі настанови, прийшов у Елладу (Грецію); 
<p>3 Там він пробув три місяці; а коли він забажав рушати на Сирію, то змову на нього вчинили юдеї, і спало йому на думку повертатися через Македонію. 
<p>4 Його проводжали до Азії Сопатер Піррів із Верії, Аристарх та Секунд із Солуня, і Гай дерв‘янин, а також Тимофій, та азійці Тихик і Трохим. 
<p>5 Вони пішли наперед і наджидали нас у Троаді. 
<p>6 А ми після днів опрісноків попливли з Филипів до них у Троаду, де пробули сім днів. 
<p>7 А першого дня тижня, коли учні зібралися на ламання хліба, Павло, маючи намір вирушити наступного дня, розмовляв з ними і ділився словом до півночі. 
<p>8 У світлиці, де ми зібралися, було досить світильників. 
<p>9 Під час тривалої Павлової бесіди, одного юнака, на ім‘я Євтих, що сидів на підвіконні, запопав глибокий сон, то він похитнувся і сонний упав донизу з третього поверху, і підняли його мертвим. 
<p>10 Павло зійшов донизу, упав на нього і, обнявши його, сказав: Не тривожтеся; бо душа його в ньому. 
<p>11 А коли повернувся, то переламав хліб і спожив, і бесіду тривалу провадив, аж доки розвиднилося, а потім вийшов. 
<p>12 А хлопця живим привели, – і раділи вельми. 
<p>13 А ми наперед прийшли до корабля і попливли в Асс, щоб забрати звідти Павла, – бо він так наказав нам; маючи намір сам туди пішки прийти. 
<p>14 Коли ж він зійшовся з нами в Ассі, то ми взяли його і невдовзі прибули до Мітилену. 
<p>15 І, відпливши звідти, наступного дня ми зупинилися навпроти Хіосу, а другого дня пристали до Самосу, відвідавши Трогілеї, а наступного дня припливли до Мілету; 
<p>16 Бо Павлові спало на думку проминути Ефес, щоб йому не забаритися в Азії, бо він поспішав, як буде можливим, бути в Єрусалимі на день П‘ятдесятниці. 
<p>17 А вже з Мілету послав до Ефесу покликати пресвітерів церкви. 
<p>18 А коли вони прийшли до нього, він сказав їм: Ви знаєте, як я від першого дня, котрого прийшов до Азії, увесь час був з вами.
<p>19 Працюючи Господові з усією покорою і з рясними слізьми та напастями, серед спокус, що спіткали мене від юдейської змови, 
<p>20 Я нічого корисного не пропустив, коли вам проповідував, аби навчити вас привселюдно і в домах, 
<p>21 Сповіщаючи юдеям та грекам каяття перед Богом і віру в Господа нашого Ісуса Христа. 
<p>22 І ось, нині я, за волею Духа, йду до Єрусалиму, не відаючи, що там станеться зі мною, 
<p>23 Тільки Дух Святий по всіх містах свідчить, кажучи, що пута й кайдани чекають на мене. 
<p>24 Але я ні на що не зважаю і не остерігаю власного життя, аби лише з радістю звершити шлях мій і служіння моє, котре я прийняв од Господа Ісуса, проповідувати Євангелію благодаті Божої. 
<p>25 І нині, ось, я знаю, що вже не побачите обличчя мого всі ви, поміж котрими я ходив, проповідуючи Царство Боже. 
<p>26 А тому засвідчую вам нинішнього дня, що я чистий від крови усіх; 
<p>27 Бо я не ухилявся сповіщати вам усю волю Божу. 
<p>28 Тож придивляйтеся до себе і до всією отари, в котрій Дух Святий настановив вас бути охоронцями, пасти Церкву Господа і Бога, котру Він придбав Собі Кров‘ю Своєю.
<p>29 Бо я знаю, що коли відійду, то зайдуть до вас люті вовки, які не щадитимуть отари. 
<p>30 І з вас самих постануть люди, котрі будуть промовляти хибно, аби прихилити і повести за собою учнів. 
<p>31 А тому будьте пильні, пам‘ятаючи, що я три роки і вдень, і вночі повсякчас, зі слізьми навчав кожного з вас. 
<p>32 І нині передаю вас, браття, Богові і слову благодаті Його, що може наставляти вас краще і дати вам спадок між усіма освяченими. 
<p>33 Ні срібла, ні золота, ні одежі я не від кого не зажадав: 
<p>34 Самі знаєте, що потребам моїм і потребам тим, що були зі мною, послужили оці ось руки мої. 
<p>35 У всьому показав я вам, що, так працюючи, необхідно підтримувати слабких і пам‘ятати слова Господа Ісуса; бо Він Сам сказав: Більше щастя давати, аніж брати. 
<p>36 Сказавши це, він схилив коліна свої, і з усіма ними помолився. 
<p>37 Тоді всі ревно заплакали і, припавши до Павла й обнімаючи його за шию, цілували його, 
<p>38 Сумуючи особливо від сказаного ним слова, що вони вже не побачать обличчя його. І проводжали його до корабля. 
<h4>Діяння 21 <span class="prim_h6">Подорож Павлова до Єрусалиму. </span>
<p>1 А коли ми, розлучившися з ним, відпливли, то без перешкод прийшли до Косу, а другого дня в Родос, а вже звідти в Патару; 
<p>2 І знайшли корабля, що плив у Фінікію; зайшли до нього, і відпливли. 
<p>3 А коли показався Кіпр, ми залишили його по ліву руку, попливли в Сирію і пристали в Тирі, бо тут належало скласти вантажі з корабля; 
<p>4 А тоді знайшли учнів і пробули тут сім днів; вони, спонукані Духом, казали Павлові, щоб він не йшов до Єрусалиму. 
<p>5 А коли ці дні скінчилися, ми вийшли й пішли, і нас проводжали усі із дружинами й дітьми навіть за місто; а на березі, схилившися на коліна, помолилися. 
<p>6 І, попрощавшись один з одним, ми піднялися на корабель, а вони повернулися додому. 
<p>7 А ми, звершивши плавання, прибули з Тиру до Птолемаїди, де, привітавши братів, пробули в них один день. 
<p>8 А другого дня Павло і ми, що були з ним, вийшовши, прийшли до Кесарії і, зайшовши в дім Пилипа благовісника, одного із семи дияконів, залишилися в нього. 
<p>9 У нього було чотири доньки, що пророкували. 
<p>10 А тим часом, коли ми прожили в них багато днів, прийшов з Юдеї один пророк, на ім‘я Агав, 
<p>11 І, зайшовши до нас, узяв Павлового пояса і зв‘язав собі руки та ноги, а тоді сказав: Так повідує Дух Святий: мужа, чий це пояс, так зв‘яжуть в Єрусалимі юдеї і віддадуть до рук поганів. 
<p>12 Коли ми почули це, то ми і тамтешні просили, щоб він не йшов до Єрусалиму, 
<p>13 Але Павло у відповідь сказав: Що ви радите? Нащо плачете і пригнічуєте серце моє? Я не тільки хочу бути в‘язнем, але готовий померти в Єрусалимі за ймення Господа Ісуса. 
<p>14 А коли ми не могли його вмовити, то заспокоїлися, сказавши: Нехай буде воля Господня! 
<p>15 По тих днях, приготувавшися, пішли ми до Єрусалиму; 
<p>16 З нами йшли також деякі учні з Кесарії, проводжаючи нас до одного давнього учня, Мнасона кіпрянина, у котрого можна було б нам замешкати. 
<p>17 А коли ми прийшли до Єрусалиму, браття прийняли нас вельми гостинно. 
<p>18 Другого дня Павло прийшов з нами до Якова, прийшли також усі пресвітери. 
<p>19 Привітавши їх, Павло розповідав докладно, що звершив Бог у поганів служінням його. 
<p>20 А вони вислухали і прославили Бога, а тоді сказали йому: Бачиш, брате, скільки тисяч увірувало юдеїв, і всі вони ревно ставляться до Закону; 
<p>21 А про тебе чули вони, наче ти всіх юдеїв, котрі живуть поміж юдеями, навчаєш відступати від Мойсея, кажучи, щоб вони не обрізали дітей своїх і не вчиняли за звичаями. 
<p>22 Ну, то як тут повестися? Мабуть же, збереться народ; бо почують, що ти прийшов. 
<p>23 Учини, що ми скажемо тобі: є у нас чотири чоловіки, що мають на собі обітницю; 
<p>24 Візьми їх і очистися разом із ними, і візьми на себе витрати на пожертву за них, щоб обстригли собі голову, – і дізнаються всі, що почуте про тебе неправдиве, але що сам ти продовжуєш дотримуватися Закону. 
<p>25 А про поганів, що увірували, ми писали, ухваливши, щоб вони нічого подібного не дотримувалися, але берегли себе від ідоложертовного, від крови і від задушеного, а також від блуду. 
<p>26 Тоді Павло взяв тих мужів і очистився з ними, а наступного дня зайшов до храму і оголосив закінчення днів очищення, коли необхідно було принести за кожного з них приношення. 
<p>27 А коли сім днів скінчалися, тоді азійські юдеї, побачивши його у храмі, збунтували увесь народ і поклали на нього руки, 
<p>28 І кричали: Мужі ізраїльські! Допоможіть: цей чоловік усіх повсюдно навчає супроти народу і Закону і цього місця; причому греків також завів до храму, і опоганив це святе місце. 
<p>29 Бо перед тим вони бачили з ним у місті Трохима ефесянина і гадали собі, що Павло завів його до храму. 
<p>30 І в цілому місті зчинилося заворушення і збіговисько народу; і, схопивши Павла, потягнули його геть з храму і відразу замкнули двері. 
<p>31 А коли вони мали замір убити його, до тис'яцького полку дійшла вість, що увесь Єрусалим збунтувався; 
<p>32 Він зараз же узяв вояків і сотників, та рушив до них. А вони, коли побачили тис'яцького і вояків, перестали бити Павла. 
<p>33 Тоді тис'яцький наблизився і взяв його і наказав скувати двома ланцюгами, і запитав: Хто він і що вчинив? 
<p>34 У народі одні кричали одне, а інші – інше. А він, не маючи змоги в умовах бунту дізнатися чогось певного, наказав припровадити його до фортеці. 
<p>35 А коли він був на сходах, то воякам довелося нести його, бо народ ворохобився довкола. 
<p>36 Тому що чимало народу ринуло слідом і кричали: Смерть йому! 
<p>37 А коли Павло входив до фортеці, то запитав тис'яцького: Чи можу я дещо сказати тобі? А той сказав: Ти вмієш по-грецьки? 
<p>38 У такому разі чи не ти той єгиптянин, котрий цими днями вчинив замішання і вивів до пустелі чотири тисячі бунтівників? 
<p>39 А Павло сказав: Я юдей, тарсянин, громадянин відомого кілікійського міста; прошу тебе, дозволь мені звернутися до народу. 
<p>40 А коли той дозволив, Павло, стоячи на сходах, зробив жест рукою народові, і, коли настала глибока тиша, почав говорити єврейською мовою, кажучи: 
<h4>Діяння 22 <span class="prim_h6">Захист Павла перед безліччю народу. </span>
<p>1 Мужі–браття і батьки! Вислухайте зараз моє виправдання перед вами. 
<p>2 Коли вони почули, що він заговорив з ними єврейською мовою, вони й зовсім притихли. Він сказав:
<p>3 Я юдей, що народився в Тарсі Кілікійському, вихований у цьому місті біля ніг Гамалиїла, переконливо наставлений у законі батьків, ревний за Богом, як і ви всі нині; 
<p>4 Я навіть до смерти переслідував прихильників цього вчення, зв‘язуючи і кидаючи до в‘язниці як чоловіків, так і жінок, 
<p>5 Як засвідчить про мене першосвященик і вся старшина, від котрих листи взяв до братів, що мешкають у Дамаску, я йшов, щоб тамтешніх привести в кайданах до Єрусалиму на тортури. 
<p>6 Та коли я був у дорозі і наближався до Дамаску, близько полудня раптом осяяло мене яскраве світло з неба. 
<p>7 Я упав на землю і почув голос, що казав мені: Савле, Савле! Нащо ти переслідуєш Мене? 
<p>8 Я відповів: Хто Ти, Господе? Він сказав мені: Я Ісус із Назарету, Котрого ти переслідуєш. 
<p>9 Ті, що були зі мною, бачили світло, і запопав їх страх, але голосу, що говорив до мене, не чули. 
<p>10 Тоді я сказав: Господе! Що мені вчинити? А Господь сказав мені: Підведися і йди до Дамаску, і там тобі сказано буде все, що призначено тобі зробити. 
<p>11 А через те, що я від слави світла того позбувся зору, то ті, що були зі мною, за руку привели мене до Дамаску. 
<p>12 А один муж, Ананій, побожний за Законом, що про нього доброї думки всі юдеї, які мешкають у Дамаску, 
<p>13 Прийшов до мене і, наблизившись, сказав мені: Брате Савле! Прозрій! І я миттю побачив його. 
<p>14 А він сказав мені: Бог батьків наших вибрав тебе, щоб ти спізнав Його волю, побачив Праведника і почув голос з Його уст, 
<p>15 Тому що ти будеш Йому свідком перед усіма людьми про те, що ти бачив і чув; 
<p>16 Отож, нащо ти зволікаєш? Підведися, хрестися і обмий гріхи твої, прикликавши ймення Господа Ісуса. 
<p>17 А коли я повернувся до Єрусалиму і молився в храмі, то виповнився Духом 
<p>18 І побачив Його, і Він сказав мені: Поспіши і вийди скорше з Єрусалиму: Тому що тут не приймуть твого свідчення про Мене. 
<p>19 Я сказав: Господе! Їм відомо, що я віруючих у Тебе кидав до в‘язниці і бив у синагогах, 
<p>20 І коли проливалася Стефанова кров, свідка Твого, я там стояв, схвалював убивство і одежу убивників його стеріг. 
<p>21 І Він сказав мені: Іди, Я пошлю тебе далеко до поганів. 
<p>22 До цього слова слухали його; а відтак зчинили ґвалт, кажучи: Винищ такого на землі! Бо він не повинен жити. 
<p>23 Коли вони кричали, то підкидали одежу і жбурляли порох у повітря, 
<p>24 Тис'яцький звелів припровадити його до фортеці, наказавши бичувати його там, щоб дізнатися, з якої причини так галасували супроти нього. 
<p>25 Та коли розтягнули його реміняччям, Павло сказав сотникові, що стояв поряд: Хіба дозволено вам бичувати римського громадянина, та ще й без суду? 
<p>26 Зачувши те, сотник підійшов і доповів тис'яцькому, кажучи: Гляди, що хочеш учинити? Цей чоловік – римський громадянин. 
<p>27 Тоді тис'яцький підійшов до нього (до Павла) і мовив: Скажи мені, ти – римський громадянин? Він сказав: Так. 
<p>28 Тис'яцький відповів: Я за великі гроші придбав це громадянство. А Павло сказав: А я народився в ньому. 
<p>29 Тоді зараз же відступили од нього ті, що хотіли катувати його; а тис'яцький, дізнавшися, що він римський громадянин, злякався, що зв‘язав його. 
<p>30 Другого дня, прагнучи достеменно дізнатися, за що звинувачують його юдеї, звільнив його від ланцюгів і наказав зібратися першосвященикам та всьому синедріонові і, вивівши Павла, поставив його перед ними. 
<h4>Діяння 23 <span class="prim_h6">Павло перед синедріоном. </span>
<p>1 Павло, спрямувавши погляд на синедріон, сказав: Мужі-браття! Я всією доброю совістю жив перед Богом до цього дня. 
<p>2 А першосвященик Ананія наказав тим, що стояли перед ним, бити його по устах. 
<p>3 Тоді Павло сказав йому: Бог буде тебе бити, стіно побілена! Ти сидиш, щоб судити за законом, і, всупереч законові, наказуєш бити мене. 
<p>4 А присутні сказали: Першосвященика Божого ганьбиш? 
<p>5 Павло сказав: Я не знав, браття, що він першосвященик; бо написано: старшого в народі твоєму не обмовляй. 
<p>6 А коли Павло дізнався, що тут одна частина саддукеїв, а друга фарисеїв, проголосив у синедріоні: Мужі-браття! Я фарисей, син фарисея; за надію на воскресіння мертвих мене судять. 
<p>7 А коли він сказав це, стався розбрат поміж фарисеями і саддукеями, і зібрання розділилося; 
<p>8 Бо саддукеї кажуть, що воскресіння немає, ні Ангела, ні духу, а фарисеї визнають і те, і те. 
<p>9 Зчинився великий галас, і підвелися книжники з групи фарисеїв, сперечалися, кажучи: Нічого поганого ми не бачимо в цьому чоловікові; а якщо дух чи Ангел казав йому, то не будемо чинити спротиву Богові. 
<p>10 Та оскільки розбрат посилився, то тис'яцький, боячись, щоб вони не розтерзали Павла, наказав воякам зайти і взяти його з-поміж них і відвести до фортеці. 
<p>11 Наступної ночі Господь з‘явився до нього і сказав: Дій, Павле; бо як ти засвідчував про Мене в Єрусалимі, так належить тобі засвідчувати також у Римі. 
<p>12 Із настанням дня деякі юдеї вчинили змову і поклялися не їсти і не пити, доки не заб‘ють Павла; 
<p>13 А було близько сорока таких, що вчинили подібне закляття; 
<p>14 Тож вони, прийшовши до першосвящеників і старшин, сказали: Ми присягою присягалися не їсти нічого, аж доки не заб‘ємо Павла; 
<p>15 Отож, нині ви із синедріоном мусите дати знати тис'яцькому, щоб він узавтра вивів його до вас так, неначе ви хочете пильніше розглянути справу про нього; а ми передніше, аніж він наблизиться, спроможні убити його. 
<p>16 Зачувши про цю змову, син сестри Павлової прийшов і, зайшовши до фортеці, повідомив Павлові. 
<p>17 А Павло покликав одного із сотників і сказав: Відведи цього юнака до тис'яцького, бо він має дещо сказати йому. 
<p>18 Той узяв його і привів до тис'яцького і сказав: В‘язень Павло покликав мене і попросив відвести до тебе цього юнака, котрий має дещо сказати тобі. 
<p>19 Тисяцький взяв його за руку, і усамітнившись з ним, запитав: Що саме ти маєш сказати мені? 
<p>20 Він відповідав, що юдеї дійшли згоди просити тебе, щоб ти завтра вивів Павла перед синедріоном, нібито вони хочуть пильніше дослідити справу про нього; 
<p>21 Але ти не слухай їх; бо його підстерігають понад сорок чоловіків із них, котрі заприсяглися не їсти і не пити, аж доки не заб‘ють його; і вони зараз готові і чекають на твою згоду. 
<p>22 Тоді тис'яцький відпустив юнака сказавши: Нікому не кажи, що ти оголосив мені це. 
<p>23 І прикликав двох сотників, і сказав: Приготуйте мені вояків піших двісті, вершників сімдесят і стрільців двісті, щоб з третьої години ночі йшли до Кесарії; 
<p>24 Приготуйте також віслюків, аби, Павла посадовивши, припровадити його до правителя Фелікса. 
<p>25 Написав також листа ось такого змісту: 
<p>26 Клавдій Лісій - високоповажному намісникові Феліксу - вітання; 
<p>27 Цього чоловіка юдеї схопили і мали намір убити; а я, прийшовши з вояками, врятував, дізнавшися, що він римський громадянин; 
<p>28 Потім, бажаючи дізнатися, за що звинувачували його, привів його до їхнього синедріону. 
<p>29 І знайшов, що його звинувачують за те, що має суперечливі думки щодо закону їхнього, але що немає в ньому жодної провини, вартої смерти чи кайданів; 
<p>30 А коли до мене дійшло, що юдеї змовляються на лихе супроти цього чоловіка, то я негайно послав його до тебе, наказавши й обвинувачам свідчити на нього перед тобою; Бувай здоровий! 
<p>31 Тож вояки, виконуючи одержаного ними наказа, взяли Павла і повели вночі в Антипатриду, 
<p>32 А другого дня полишили вершників йти з ним далі і повернулися до фортеці. 
<p>33 А ті, коли прийшли до Кесарії, віддали намісникові листа і поставили перед ним також Павла. 
<p>34 Коли намісник прочитав листа, то запитав, із якого він краю, і, довідавшися, що з Килікії, сказав: 
<p>35 Я вислухаю тебе, коли з‘являться твої обвинувачі. І наказав бути йому під охороною в преторії Ірода. 
<h4>Діяння 24 <span class="prim_h6">Павло перед Феліксом. </span>
<p>1 За п‘ять днів прийшов першосвященик Ананія зі старшиною і з одним ритором Тертуллом, котрі скаржилися намісникові на Павла. 
<p>2 А коли його покликали, то Тертулл почав звинувачувати його, кажучи: 
<p>3 Завжди і скрізь з усілякою вдячністю ми визнаємо, що тобі, вельмишановний Феліксе, зобов‘язані ми великим миром, і твоєю турботою позначений добробут цього народу, 
<p>4 Але, щоб тебе довго не обтяжувати, прошу тебе вислухати нас стисло, з властивою для тебе прихильністю: 
<p>5 Ми переконалися, що чоловік оцей – то виразка суспільства, підбурювач заколоту поміж юдеями, що живуть на всій землі, і є представником назорейської єресі, 
<p>6 Котрий наважився навіть храм опоганити, і ми схопили його і хотіли судити його за нашим законом; 
<p>7 Однак тис'яцький Лісій прийшов і з великим насильством забрав його з рук наших і послав до тебе, 
<p>8 Наказавши й нам, обвинувачам його, з‘явитися до тебе; ти можеш сам дослідити й довідатися від нього про все це, за що ми звинувачуємо його. 
<p>9 І юдеї підтвердили, сказавши, що все це так є. 
<p>10 А Павло, коли намісник подав йому знака говорити, відповів: Знаючи, що ти чимало років справедливо судиш народ цей, я тим паче сміливіше буду захищати мою справу; 
<p>11 Ти можеш дізнатися, що не більше дванадцяти днів тому, як я прийшов до Єрусалиму для поклоніння; 
<p>12 І ні в святині, ні в синагогах, ні по місту вони не знаходили мене, щоб я з кимось сперечався, або ж підбурював народне заворушення; 
<p>13 І не можуть довести того, за що нині звинувачують мене; 
<p>14 Але за те признаюся тобі, що за вченням, котре вони називають єрессю, я справді служу Богові батьків моїх, віруючи всьому, що написане в Законі і пророках; 
<p>15 Маючи надію на Бога, що буде воскресіння мертвих, праведних і не праведних, чого й самі вони чекають; 
<p>16 А тому я пильно дбаю завжди мати чисту совість перед Богом і людьми; 
<p>17 По багатьох роках я прийшов, аби принести моєму народові милостиню і приношення; 
<p>18 Ось при цьому знайшли мене, що якраз очистився в храмі не з народом і не з колотнечею: 
<p>19 Це були деякі азійські юдеї, котрим належало б постати перед тобою і звинуватити мене, якщо мають щось супроти мене; 
<p>20 Або ж нехай ці самі скажуть, яку неправду в мені вони знайшли, коли я стояв перед синедріоном, 
<p>21 Хіба що лише одне слово, котре голосно мовив я, стоячи поміж ними, що за вчення про воскресіння мертвих я нині приймаю суд від вас. 
<p>22 Вислухавши це, Фелікс тимчасово відклав перегляд справи їхньої, сказавши: Розгляну справу вашу, коли прийде тис'яцький Лісій, і я достату дізнаюся про це вчення. 
<p>23 А Павла наказав сотникові стерегти, але не обмежувати його і не забороняти нікому з його близьких служити йому чи приходити до нього. 
<p>24 За кілька днів Фелікс прийшов із дружиною своєю Друзіллою, що була юдейкою, покликав Павла і слухав його про віру у Христа Ісуса. 
<p>25 І оскільки він говорив про правду, і про поміркованість, і про майбутній суд, то Фелікс виповнився страхом і відповів: Тепер іди вже, а коли знайду час, то покличу тебе. 
<p>26 Причому він сподівався, що Павло дасть йому грошей, аби відпустив його: тому часто викликав його і розмовляв з ним. 
<p>27 А як проминуло два роки, на місце Фелікса приїхав Порцій Фест; прагнучи вдовольнити юдеїв, Фелікс залишив Павла у в‘язниці. 
<h4>Діяння 25 <span class="prim_h6">Павло перед Фестом. </span>
<p>1 Коли Фест прибув до провінції, то за три дні вирушив із Кесарії до Єрусалиму. 
<p>2 Тоді першосвященик і найвідоміші з юдеїв з‘явилися до нього зі скаргою на Павла і переконували його, 
<p>3 І просили, щоб він учинив милість, викликав його до Єрусалиму; і мали недобрий замір убити його на дорозі. 
<p>4 Проте Фест відповів, що Павла стережуть у Кесарії, і що він сам невдовзі вирушить туди. 
<p>5 Отож, сказав він, котрі з вас можуть, нехай ідуть зі мною, і якщо є щось за цим чоловіком, нехай звинувачують його. 
<p>6 А коли пробув у них не більше восьми-десяти днів, повернувся в Кесарію, і другого дня, присівши на місце судді, наказав привести Павла. 
<p>7 Коли він прийшов, стали довкола юдеї, які прийшли з Єрусалиму, бо принесли на Павла багато і важких звинувачень, котрих не могли довести; 
<p>8 Але він на виправдання своє сказав: Я не вчинив жодного злочину супроти закону юдейського, а також супроти храму і проти кесаря. 
<p>9 Фест мав бажання догодити юдеям, а тому сказав Павлові у відповідь: Чи хочеш піти до Єрусалиму, щоб я там тебе судив за це? 
<p>10 Павло сказав: Я стою перед судом кесаря; де мені й належить суд прийняти; юдеїв я нічим не образив, ти про це гаразд відаєш; 
<p>11 Бо коли я завинив і вчинив щось варте смерти, то не зрікаюся померти; а якщо нічого такого немає, за що звинувачують мене, то ніхто не може видати мене їм. Вимагаю суду кесаревого.
<p>12 Тоді Фест, перемовившись із радою, відповідав: Ти вимагаєш суду кесаревого, то до кесаря й підеш. 
<p>13 Через кілька днів цар Агриппа і Верніка приїхали в Кесарію привітати Феста. 
<p>14 І коли вони пробули там багато днів, то Фест запропонував цареві Павлову справу, кажучи: Тут є чоловік, залишений Феліксом у в‘язниці, 
<p>15 На котрого, коли я був у Єрусалимі, з‘явилися із скаргою першосвященики і старшина юдейська, вимагаючи суду над ним. 
<p>16 Я відповідав їм, що у римлян немає звичаю видавати якого-небудь чоловіка на смерть передніше, аніж звинувачений буде мати обвинувачів перед собою і дістане волю захищатися супроти звинувачення. 
<p>17 А коли вони прийшли сюди, то без найменшого зволікання, другого ж таки дня сів я на суддівське місце і наказав привести того чоловіка. 
<p>18 Оточивши його, обвинувачі не висловили жодного звинувачення, як я сподівався; 
<p>19 Але вони мали певні суперечки з ним про їхню побожність, а також про якогось Ісуса померлого, про Котрого Павло свідчив, що Він живий. 
<p>20 Маючи певні складнощі у розв‘язанні цієї проблеми, я сказав: Чи хоче він піти до Єрусалиму і там прийняти суд за це? 
<p>21 Та оскільки Павло вимагав, щоб його залишили на розгляд Августа, то я наказав тримати його під наглядом сторожі до того часу, коли пошлю його до кесаря. 
<p>22 Проте Агріппа сказав Фестові: Хотів би і я послухати цього чоловіка. Завтра, – сказав той, почуєш його. 
<p>23 Другого дня, коли Агріппа і Верніка прийшли з превеликою пишністю і зайшли до судової палати з тис'яцькими і найвідомішими громадянами, за наказом Феста привели Павла. 
<p>24 І сказав Фест: Царю Агріппо і всі присутні з нами мужі! Ви бачите того, супроти котрого безліч юдеїв докучали мені в Єрусалимі, а також тут кричали, що він не повинен далі жити. 
<p>25 Але я знайшов, що він не вчинив нічого, що підлягало б смерти, і оскільки він сам вимагав суду в Августа, то я вирішив послати його до нього; 
<p>26 Я не маю нічого певного написати про нього кесареві; а тому привів його до вас і особливо до тебе, царю Агріппо, щоби, по розгляді, мав що написати; 
<p>27 Бо мені здається нерозважливим послати в‘язня і не вказати звинувачень супроти нього. 
<h4>Діяння 26 <span class="prim_h6">Захист Павлів перед Агріппою. </span>
<p>1 Агріппа сказав Павлові: Дозволено тобі говорити про себе. Тоді Павло простягнув руку і скористався словом на свій захист: 
<p>2 О, царю Агріппо! Маю себе за щасливого, що нині можу захищатися перед тобою за все, в чому мене звинувачують юдеї; 
<p>3 Тим паче, що ти відаєш звичаї і суперечливі думки юдеїв. А тому прошу тебе вислухати мене щиросердо. 
<p>4 Життя моє від юности моєї, котре спочатку минало в Єрусалимі поміж народом моїм, відоме всім юдеям; 
<p>5 Вони здавна знають про мене, якщо забажають свідчити, що жив я фарисеєм за найсуворішим у нашому віросповіданні вченням. 
<p>6 І нині я стою перед судом за надію на обітницю, котру Бог дав батькам нашим, 
<p>7 Котрої виконання сподіваються побачити наші дванадцятеро колін, щиросердо служачи Богові вдень і вночі: ось за цю надію, царю Агріппо, звинувачують мене юдеї. 
<p>8 Ну, що тут сказати? Невже ви неймовірним вважаєте, що Бог воскрешає мертвих? 
<p>9 Щоправда, я також гадав, що мені треба діяти супроти ймення Ісуса із Назарету; 
<p>10 І чинив те в Єрусалимі: діставши владу від першосвящеників, я багатьох святих кидав до в‘язниць і, коли убивали їх, я подавав за те голос; 
<p>11 І по всіх синагогах я багаторазово мучив їх і примушував паплюжити Ісуса, і в надмірній супроти них люті переслідував навіть у чужих містах. 
<p>12 Ідучи з цієї метою до Дамаску із владою і дорученням від першосвящеників, 
<p>13 Осередь дня на шляху я побачив, володарю, світло з неба, ясніше від сяяння сонця, що осяяло мене і тих, що йшли зі мною. 
<p>14 Усі ми упали на землю, і я почув голос, що говорив мені єврейською мовою: Савле, Савле, нащо ти переслідуєш Мене? Важко тобі йти супроти рожна. 
<p>15 Я сказав: Хто Ти, Господе? Він сказав: Я Ісус, Котрого ти переслідуєш; 
<p>16 Але підведися і стань на ноги твої; бо Я на те й з‘явився тобі, щоб настановити тебе служником і свідком того, що ти бачив, і що Я відкрию тобі;
<p>17 Визволяючи тебе від народу юдейського і від поганів, до котрих Я відтепер посилаю тебе, 
<p>18 Відкрити їм очі, щоб вони навернулися від пітьми до світла і від влади сатани до Бога, і вірою в Мене дістали прощення гріхів і жереба із освяченими. 
<p>19 Ось чому, царю Агріппо, я не зміг суперечити небесному видінню, 
<p>20 Але спершу мешканцям Дамаску та Єрусалиму, а відтак усій землі юдейській і поганам проповідував, щоб вони покаялися і навернулися до Бога, вдаючись до справ, що достойні каяття. 
<p>21 За це схопили мене юдеї в храмі і хотіли розтерзати. 
<p>22 Одначе, діставши поміч від Бога, я до цього дня стою і свідчу малому й великому, нічогісінько не кажучи, окрім того, про що пророки і Мойсей казали, що це станеться. 
<p>23 Тобто, що Христос мусив постраждати і, поставши перший з мертвих, сповістити світло народові юдейському і поганам. 
<p>24 Коли він отак захищався, Фест дужим голосом сказав: Ти втрачаєш здоровий глузд, Павле! Значна освіта доводить тебе до божевілля. 
<p>25 Ні, високоповажний Фесте, сказав він, я не втрачаю глузду, але повідую слова істини і здорового розуму: 
<p>26 Бо відає про те цар, перед котрим якраз і повідую сміливо; я зовсім не вірю, щоб від нього було щось із цього утаємничене, бо це не в якомусь закутку відбувалося; 
<p>27 Чи віриш, царю Агріппо, пророкам? Знаю, що віриш. 
<p>28 Агріппа сказав Павлові: Ти замалим не переконав мене стати християнином. 
<p>29 Павло сказав: Благав би я Бога, щоб чи мало, чи багато, не лише ти, але й усі, що слухають мене сьогодні, стали такими, як я, окрім оцих ланцюгів. 
<p>30 Коли він сказав це, то цар і намісник, Верніка і ті, що сиділи з ними, підвелися. 
<p>31 І, відійшовши набік, розмовляли поміж собою, що, мовляв, цей чоловік нічого, що варте смерти чи ув‘язнення, не чинить. 
<p>32 І сказав Агріппа Фестові: Можна було б звільнити цього чоловіка, якби він не вимагав суду в кесаря. А тому й зважився намісник послати його до кесаря. 
<h4>Діяння 27 <span class="prim_h6">Павло на шляху до Риму. Шлях до Кріту. </span>
<p>1 Коли ухвалили, щоб нам пливти до Італії, то віддали Павла і деяких інших в‘язнів сотникові Августового полку, на ім‘я Юлій.
<p>2 Ми піднялися на адрамітський корабель і вирушили, маючи намір пливти неподалік від азійських місцин; з нами був Аристарх, македонянин із Солуня. 
<p>3 Другого дня пристали до Сидону; Юлій вчинив з Павлом людяно, а тому дозволив йому навідатися до друзів і скористатися з їхньої опіки. 
<p>4 Відтак ми рушили звідти і припливли до Кіпру з причини супротивних вітрів, 
<p>5 І коли перепливли море навпроти Килікії і Памфілії, то прибули до Міри Лікійської. 
<p>6 Там сотник знайшов олександрійського корабля, що відпливав до Італії, і посадовив нас на нього. 
<p>7 Неквапливо пливли багато днів, а коли були навпроти Кніду, то з причини супротивного вітру, що завадив нам, ми підпливли до Кріту біля Салмону. 
<p>8 Пропливши з великими труднощами повз нього, прибули до однієї місцини, названій Добрі Пристані, поблизу котрої було місто Ласея. 
<p>9 Та оскільки минуло досить часу, і плавання було вже небезпечне, тому що й піст уже проминув, то Павло радив, 
<p>10 Кажучи їм: Мужі! Я бачу, що плавання буде з труднощами і з великою шкодою не тільки для вантажу чи корабля, але також для нашого життя. 
<p>11 Але сотник більше довіряв стерновому і капітанові корабля, аніж словам Павла. 
<p>12 А оскільки пристань була не придатна для мешкання взимку, то більшість радила відпливти звідти, щоб, коли можливо, дійти до Фініки, і перезимувати в пристані крітській, неприступній південно-західному і північно-західному вітрам. 
<p>13 А коли вітер південний здійнявся, то вони, гадаючи, що вже дістали бажане, вирушили і попливли поблизу Кріту. 
<p>14 Але незабаром здійнявся навпроти нього буряний вітер, названий евроклідон. 
<p>15 Корабель схопило так, що він не міг чинити опору вітрові, і ми полинули, віддавшися хвилям. 
<p>16 І добігли до одного острова, названого Клавдою, аж так, що заледве могли утримати човна; 
<p>17 Ми підняли його і почали використовувати допоміжні засоби і обв‘язали корабель; тому що боялися, аби не сісти на мілину, опустили вітрила, і в такий спосіб носилися по хвилях. 
<p>18 Другого дня, з причини великої бурі, почали викидати вантажі, 
<p>19 А третього ми своїми руками повикидали з корабля речі. 
<p>20 Та оскільки багато днів не було видно ні сонця, ні зірок, і велика буря тривала, то врешті-решт щезла будь-яка надія про наше спасіння. 
<p>21 І через те, що довго не їли, то Павло, ставши поміж ними, сказав: Мужі! Варто було послухати мене і не відходити од Кріту, чим уникнули б цих утруднень і шкоди; 
<p>22 А тепер благаю вас підбадьортеся, бо жодна душа з-поміж вас не загине, а лише корабель; 
<p>23 Бо Ангел Бога, Котрому я належу і Котрому служу, з‘явився мені цієї ночі. 
<p>24 І сказав: Не бійся, Павле, тобі необхідно постати перед кесарем, і ось, Бог подарував тобі всіх, що пливуть з тобою. 
<p>25 А тому підбадьортеся, мужі, бо я вірю Богові, що буде так, як мені сказано: 
<p>26 Ми маємо натрапити на якийсь острів. 
<p>27 Чотирнадцятої ночі, як нас носило в Адріатичному морі, близько півночі корабельники почали здогадуватися, що наближаються до якоїсь землі, 
<p>28 І, вимірявши глибину, знайшли двадцять сажнів; потому на незначній віддалі виміряли знову і знайшли п‘ятнадцять сажнів. 
<p>29 Остерігаючись, щоб не потрапити на кам‘янисті місцини, кинули з корми чотири якорі і наджидали дня. 
<p>30 А коли корабельники хотіли повтікати з корабля і спускали на море човни, вдаючи, що мають намір покидати якорі з носа (корабля), 
<p>31 Павло сказав сотникові і воякам: якщо вони не залишаться на кораблі, то ви не можете урятуватися. 
<p>32 Тоді воїни перерізали мотузки на човні, і він упав. 
<p>33 Перед настанням дня, Павло умовляв усіх спожити їжу, кажучи: Сьогодні чотирнадцятий день, як ви в очікуванні, залишаєтеся без їжі, не споживаючи анічого; 
<p>34 А тому прошу вас спожити їжу: це прислужиться вам для збереження життя; бо ні в кого з вас не пропаде й волосина з голови. 
<p>35 Сказав це, взяв хліб, подякував Богові перед усіма і, розламавши, почав їсти. 
<p>36 Тоді всі підбадьорилися і також спожили їжу; 
<p>37 А було всіх нас на кораблі двісті сімдесят шість душ. 
<p>38 А коли наситилися їжею, почали злегшувати корабля, викидаючи пшеницю в море. 
<p>39 Коли ж настав день, землі не впізнали, а угледіли якусь затоку, що мала пологий берег, до котрого й вирішили, якщо можна, пристати з кораблем. 
<p>40 І, піднявши якорі, пішли морем з уже розв‘язаними стернами, і піднявши вітрило за вітром, пливли до берега. 
<p>41 Потрапили на косу, і корабель сів на мілину: ніс загруз і лишився нерухомим, а корму розбивало силою хвиль. 
<p>42 Вояки змовилися було умертвити в‘язнів, щоб хто-небудь випливши, не втік. 
<p>43 Але сотник, бажаючи врятувати Павла, утримав їх від цього заміру, і наказав тим, що вміють плавати, першим кинутися і вийти на землю. 
<p>44 А іншим рятуватися – хто на дошках, а хто на будь-чому від корабля. І в такий спосіб всі врятувалися на землі! 
<h4>Діяння 28 <span class="prim_h6">На острові Меліт. </span>
<p>1 Урятувавшися, ті, що були з Павлом, дізналися, що острів називається Меліт. 
<p>2 Чужинці виявили до нас чимало людського милосердя: бо вони з причини зливи і холоду розпалили багаття і прийняли всіх нас. 
<p>3 А коли Павло зібрав багато хмизу і кидав на вогонь, тоді гадюка вихопилася з вогню і зависла на його руці. 
<p>4 Чужинці, коли побачили гадюку, котра висіла на його руці, то казали один одному: мабуть, цей чоловік-убивник, коли його, врятованого від моря, суд Божий не залишає жити. 
<p>5 Але він струсив гадюку в багаття, не зазнавши жодної шкоди.
<p>6 Вони гадали, що в нього буде хоча б запалення, або ж упаде зненацька мертвим; але, наджидаючи довго і впевнившись, що не сталося з ним жодного лиха, змінили думку і почали казати (поміж собою), що він – Бог. 
<p>7 Біля того місця був маєток старшини острова, на ім‘я Публій; він прийняв нас і три дні гостинно пригощав. 
<p>8 Батько Публія лежав, страждаючи на пропасницю і болем у животі: Павло зайшов до нього, помолився і, поклавши на нього руки свої, уздоровив його. 
<p>9 Після цієї події інші мешканці на острові, що мали хворощі, приходили, і були уздоровлені, 
<p>10 І виявили до нас чимало почестей, а під час від‘їзду принесли нам все необхідне для мандрівки морем. 
<p>11 За три місяці ми відпливли на олександрійському кораблі, що мав знака Діоскурів, котрий зимував на тому острові, 
<p>12 І коли припливли до Сіракуз, то пробули там три дні; 
<p>13 Звідти відпливли і прибули до Регії; а коли за день повіяв південний вітер, прибули другого дня до Путеолі, 
<p>14 Де знайшли братів і далися умовити себе пробути у них сім днів, а потім пішли до Риму. 
<p>15 Тамтешні брати, як почули про нас, вийшли нам назустріч до Аппієвого майдану і трьох заїздів (по-сучасному – готелів); Забачивши їх, Павло подякував Богові і підбадьорився. 
<p>16 А коли ми прийшли до Риму, то сотник передав усіх в‘язнів військовому старшині, а Павлові дозволили жити окремо з вояком, котрий стеріг його. 
<p>17 За три дні Павло скликав найвідоміших із юдеїв і коли вони зійшлися, повідав їм: Мужі й браття! Не вчинивши нічого супроти народу чи батьківських звичаїв, я в кайданах із Єрусалиму переданий в руки римлян; 
<p>18 Вони, вчинивши розслідування, хотіли звільнити мене, тому що немає в мені жодної провини, вартої смерти; 
<p>19 Та оскільки юдеї чинили спротив цьому, я змушений був вимагати суду в кесаря, а втім, не з наміром звинуватити за щось мій народ. 
<p>20 Саме з цієї причини я покликав вас, аби побачитися і побалакати з вами, бо якраз за надію Ізраїлеву закутий я в ці кайдани. 
<p>21 Але вони сказали йому: Ми ані листів не дістали про тебе з Юдеї, ані жоден із братів мандрівних ніхто не звістив про тебе і не сказав чогось недоброго; 
<p>22 А втім, бажано нам почути від тебе, як ти міркуєш; бо відомо нам, що про це вчення скрізь сперечаються. 
<p>23 І призначили йому день, а тоді чимало їх прийшло до нього в готель; і він зранку й до вечора викладав їм учення про Царство Боже, наводячи свідчення і упевняючи їх про Ісуса із закону Мойсеєвого і пророків. 
<p>24 Одних переконували його слова, а інші не вірили. 
<p>25 Отож, коли вони не дійшли згоди поміж собою і збиралися йти, тоді Павло повідав такі слова: Добре сказав Дух Святий батькам нашим через пророка Ісаю: 
<p>26 Піди до народу цього і скажи: Слухом почуєте і не зрозумієте; і очима дивитися будете і не побачите. 
<p>27 Бо огрубіло серце людей цих, і вухами важко чують, і очі свої зімкнули, нехай же не побачать очима і не почують вухами, і не зрозуміють серцем, і не навернуться, щоб Я уздоровив їх. 
<p>28 Отож, нехай стане вам відомо, що порятунок Божий посланий поганам; вони й почують. 
<p>29 Коли він сказав це, юдеї пішли, вельми сперечаючись поміж собою. 
<p>30 І прожив Павло цілих два роки на власному утриманні і приймав усіх, що приходили до нього, 
<p>31 Проповідуючи Царство Боже і навчаючи про Господа Ісуса Христа з переконанням уповні і без перешкод. 
