<h2></h2>
<h4>Йоіла 1 
<p>1 Слово Господнє, яке було до Йоіла, сина Петуїлового. 
<p>2 Послухайте це, старці, і зважайте, усі мешканці землі цієї: Чи бувало таке за днів ваших, чи за днів батьків ваших? 
<p>3 Повідайте про це дітям вашим; а діти ваші нехай скажуть своїм дітям, а їхні діти – наступному родові: 
<p>4 Те, що залишилося від гусені, їла сарана, а що залишилося від сарани, їла черва, а що лишилося від черви, – пожерли жуки. 
<p>5 Прокиньтеся, п'яниці, і плачте, й ридайте, всі, що п'ють вино, за виноградним соком, бо його відберуть од ваших уст! 
<p>6 Бо прийшов на землю Мою народ могутній, котрому немає числа; зуби в нього – зуби лев'ячі, і щелепи в нього, як у левиці. 
<p>7 Спустошив він виноградну лозу Мою і смоківницю Мою обламав, обезкровив її до голизни і покинув; стали білими гілки її. 
<p>8 Ридай, як молода дружина, і підпережися [веретищем ] по нареченому юности своєї! 
<p>9 Припинилося хлібне приношення і поливання в домі Господньому; плачуть священики, служники Господні. 
<p>10 Спустошене поле, стогне земля, бо винищений хліб, висох виноградний сік, зів'яла оливка. 
<p>11 Червонійте від сорому, землероби, ридайте, виноградарі, за пшеницею і ячменем, тому що загинуло жниво у полі; 
<p>12 Висохла виноградна лоза і смоковниця зів'яла; гранатове дерево, пальма і яблуня – всі дерева в полі повсихали; а тому й веселощі у синів людських щезли. 
<p>13 Підпережіться [веретищем ] і плачте, священики! Ридайте, служники вівтаря! Увійдіть, ночуйте у веретищах, служники Бога мого! Бо не стало в домі Бога вашого хлібного приношення і поливання. 
<p>14 Оголосіть піст, скличте урочисте зібрання, поскликайте старців і всіх мешканців країни цієї до дому Господа Бога вашого і волайте до Господа. 
<p>15 О, що за день! Бо день Господній близько: Як спустошення від Всемогутнього, прийде він. 
<p>16 Чи не перед нашими очима відбирається їжа, від дому Бога нашого – веселощі і радість? 
<p>17 Зітліли зерна під брилами своїми, спорожніли житниці, зруйновані комори, бо не стало хліба. 
<p>18 Як стогне худоба, сумно блукають череди волів, бо немає для них пасовиська; знемагають і отари овець. 
<p>19 До Тебе, Господе, звертаюся; бо вогонь пожер буйнотраві пасовиська пустелі, і полум'я спалило всі дерева в полі. 
<p>20 Навіть тварини на полі волають до Тебе, тому що висохли потоки води, і вогонь понищив пасовиська пустелі. 
<h4>Йоіла 2 
<p>1 Засурміть у ріг на Сіоні і бийте на сполох на святій горі Моїй; нехай тремтять всі мешканці землі, бо надходить день Господній, бо він близько 
<p>2 День пітьми і мороку, день похмурий і в тумані: наче вранішня зоря, розпросторюється по горах народ численний і міцний, якого не бувало од віку, і після того не буде від роду й до роду. 
<p>3 Перед ним пожирає вогонь, а за ним випалює полум'я; перед ним земля, як Еденський сад, а позаду нього буде спустошений степ, і нікому не буде порятунку від нього. 
<p>4 Вигляд його, як вигляд коней, і мчать вони, наче вершники; 
<p>5 Мчать по вершинах гір, неначе з гуркотом колісниць, немов би з потрісками вогняного полум'я, що пожирає солому, як міцний народ, вишикуваний на битву. 
<p>6 Побачать його – і затремтять народи, у всіх збліднуть обличчя. 
<p>7 Неначе лицарі біжать вони, і наче хоробрі вояки вилазять на мура, і кожний простує своєю дорогою і не збочує зі шляхів своїх. 
<p>8 Не штовхають один одного, кожний прямує своєю стежкою, і падають на списи, але залишаються неушкодженими. 
<p>9 Бігають містом, підіймаються на мури, залазять на будинки, входять через вікна, мов злодій. 
<p>10 Перед ними потрясеться земля, захитається небо, сонце і місяць потьмаряться і зорі утратять своє світло. 
<p>11 І Господь озветься голосом Своїм перед військом Своїм, бо вельми численні полки Його і могутній виконавець слова Його; бо великий день Господній і вельми страшний, і хто витримає його? 
<p>12 Але й нині іще говорить Господь: Наверніться до Мене всім серцем своїм у пості, плачте в риданнях. 
<p>13 Роздирайте серця ваші, а не одежу вашу, і наверніться до Господа Бога вашого; бо Він добрий і милосердний, довготерплячий і багатомилостивий і шкодує, що сталося лихо. 
<p>14 Хто знає, чи не зглянеться Він і чи не залишить благословення, хлібного приношення і поливання Господові Богові вашому? 
<p>15 Засурміть у ріг на Сіоні, оголосіть піст і проголосіть урочисте зібрання. 
<p>16 Зберіть народ, скличте зібрання, запросіть старців, зберіть юнаків і грудних немовлят; нехай вийде наречений із світлиці своєї і наречена з оселі своєї. 
<p>17 Між притвором і жертовником нехай плачуть священики, служники Господні, і кажуть: Помилуй, Господе, народ Твій, не віддай спадщини Твоєї на наругу, щоб не збиткувалися над ним народи! Навіщо говоритимуть поміж народами: Де їхній Бог? 
<p>18 І тоді озветься ревність у Господа за Свою землю, і помилує народ Свій. 
<p>19 І відповість Господь, і скаже народові Своєму: Ось, Я пошлю вам хліб і вино, і єлей, і будете насичуватися, і вже не віддам вас на наругу народам. 
<p>20 І зайшлого з півночі Я заверну од вас і прожену в місцину безводну і пустельну, передні полки його – у море східне, а задні – в море західне, і здійметься від нього важкий дух і піде від нього сморід, бо він учинив багато [лихого] . 
<p>21 Не бійся, земле; радій і тішся, бо Господь великий, щоби звершити це. 
<p>22 Не бійтеся, тварини, бо пасовиська пустелі зазеленіють знову, дерево принесе свій плід, смоковниця і виноградна лоза виявлять свою силу. 
<p>23 І ви, дітоньки Сіону, радійте і тіштеся Господом Богом вашим; бо Він дасть вам дощ, скільки треба, і буде посилати вам дощ, дощ ранній і пізній, як передніше. 
<p>24 І виповняться токи пшеницею і переповняться посудини виноградним соком і єлеєм. 
<p>25 І поверну вам за ті роки, котрі пожирали сарана, черва, жуки і гусінь – велике військо Моє, котре послав Я на вас. 
<p>26 І досхочу будете їсти і насичуватися і прославляти ймення Господа Бога вашого, Котрий дивовижне учиняв з вами, і не осоромиться народ Мій повіки. 
<p>27 І спізнаєте, що Я – посеред Ізраїля, і Я Господь Бог ваш, і немає другого, і Мій народ не осоромиться повіки. 
<p>28 І станеться потому, виллю від Духа Мого на всіляку плоть, і будуть пророкувати сини ваші і доньки ваші; старцям вашим будуть снитися сни, і юнаки ваші будуть бачити видіння. 
<p>29 І також на рабів і на рабинь [ваших ] за тих днів виллю від Духа Мого. 
<p>30 І покажу ознаки на небі і на землі: кров і вогонь, і стовпи диму. 
<p>31 Сонце перетвориться на пітьму і місяць – на кров, передніше, аніж настане День Господній, великий і страшний. 
<p>32 І станеться: Кожний, хто прикличе ймення Господнє, врятується; бо на горі Сіоні і в Єрусалимі буде порятунок, як сказав Господь, і для тієї решти, котру прикличе Господь. 
<h4>Йоіла 3 
<p>1 Бо ось, за тих днів, того самого часу, коли Я поверну полон Юди та Єрусалиму, 
<p>2 Я зберу всі народи і приведу їх у долину Йосафатову і там звершу над ними суд за народ Мій і за спадок Мій, Ізраїля, котрого вони розпорошили поміж народами, і землю Мою поділили. 
<p>3 І про народ Мій вони кидали жереба і віддавали юнака за блудницю, і продавали юнку за вино і пили. 
<p>4 І що ви для Мене, Тире й Сидоне, і всі округи филистимські? Чи хочете помститися Мені? Чи хочете відплатити Мені? Легко і швидко Я оберну вашу помсту на голови ваші. 
<p>5 Тому що ви забрали срібло Моє і золото Моє, і найкращі коштовності Мої занесли до капищ ваших; 
<p>6 І синів Юдиних і синів Єрусалиму продавали синам еллінів, щоб віддалити їх від рубежів їхніх. 
<p>7 Ось, Я підійму їх із тієї місцини, куди ви продали їх, і оберну зиск ваш на голову вашу. 
<p>8 І віддам синів ваших і дочок ваших у руки синів Юдиних, і вони продадуть їх шев'янам, народові далекому; так Господь сказав. 
<p>9 Проголосіть про це поміж народами, приготуйтеся до війни, розбудіть сміливих; нехай виступають, піднімуться всі вояки. 
<p>10 Перекуйте орала ваші на мечі і серпи ваші на списи; слабкий нехай говорить: Я – міцний! 
<p>11 Поспішайте і сходьтеся, всі народи довколишні, і зберіться; туди, Господе, веди Твоїх героїв. 
<p>12 Нехай надихнуться народи і зійдуться в долині Йосафатовій; бо там Я сяду, щоб судити всі народи звідусіль. 
<p>13 Дайте роботу серпам, бо жниво дозріло; рушайте, спустіться, бо чавило і посудини переповнені, тому що злоба їхня велика. 
<p>14 Юрби, натовпи в долині суду! Бо близько день Господній до долини суду! 
<p>15 Сонце і місяць затьмаряться і зорі утратять сяяння своє. 
<p>16 І загримить Господь з Сіону, і озветься голосом Своїм з Єрусалиму; здригнуться небо і земля; але Господь буде захистом для народу свого і обороною для синів Ізраїля. 
<p>17 Тоді спізнаєте, що Я – Господь Бог ваш, що замешкав на Сіоні, на святій горі Моїй; і буде Єрусалим святинею, і не будуть уже чужинці проходити через нього. 
<p>18 І станеться того дня: гори будуть скапувати вином і пагорби потечуть молоком, і всі річища юдейські виповняться водою, і з дому Господнього заджерелить вода і буде напувати Сіттим,
<p>19 Єгипет стане пустелею і Едом буде безживним степом – за те, що вони завдавали утисків синам Юди і проливали безневинну кров на землі їхній. 
<p>20 А Юда житиме вічно, і Єрусалим – від роду й до роду. 
<p>21 Я змию кров їхню, котру ще не змив, і Господь замешкає на Сіоні. 
