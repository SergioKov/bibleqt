<h2></h2>

<h4>Притчі 1 
<p>1 Притчі Соломона, сина Давидового, царя ізраїльського. 
<p>2 Щоб спізнати мудрість, повчання, зрозуміти слова розуму розсудливі; 
<p>3 Засвоїти (собі) добру науку, правосуддя суду і справедливість;
<p>4 Простим дати кмітливість, юнакові – знання і розважливість; 
<p>5 Послухає мудрий і примножить пізнання, і розумний знайде мудрі поради; 
<p>6 Щоб розуміти притчу і тлумачення, слова мудрих і загадки їхні. 
<p>7 Початок мудрости – страх Господній; лише безглузді нехтують мудрістю і повчанням. 
<p>8 Слухай, сину мій, повчання батька твого, і не відкидай науки матері твоєї. 
<p>9 Тому що це гарний вінець для голови твоєї і прикраса тобі на шию. 
<p>10 Сину мій! Якщо схилятимуть тебе грішники, не погоджуйся. 
<p>11 Якщо будуть казати: Йди з нами, вчинимо засідку для крови, засядемо на безневинного, 
<p>12 Живими поглинемо їх, як шеол, і – такими, що сходять в могилу; 
<p>13 Наберемо всілякого коштовного майна, виповнимо оселі наші здобиччю; 
<p>14 Кидай твій жереб серед нас, нехай торбу маємо одну на всіх. 
<p>15 Сину мій! Не ходи дорогою з ними, притримай ногу твою від стежини їхньої, 
<p>16 Тому що ноги їхні біжать до зла і поспішають на пролиття крови. 
<p>17 На очах усіх птахів марно розвішувати сіть; 
<p>18 А засідку вчиняють на власну кров, і чигають на своє життя. 
<p>19 Отакі шляхи кожного, хто жадає чужого добра: воно відбере життя у володарів його. 
<p>20 Мудрість кричить на вулиці, на майданах підносить (вона) свій голос, 
<p>21 На чільних місцях зібрань вигукує, при вході до міських брам промовляє слова свої; 
<p>22 Доки, невігласи, будете любити неуцтво? [Доки] глузії будуть насолоджуватися своїми глузами? І доки безглузді будуть ненавидіти знання? 
<p>23 Наверніться до мого викриття: ось, я виллю на вас дух мій, повідаю вам слова мої. 
<p>24 Тому що я кликала, а ви не підкорилися; простягала руку мою, та ніхто не зважив.
<p>25 І ви відкинули всі мої поради, і викривань моїх не прийняли. 
<p>26 За це я буду сміятися з вашого нещастя; і радітиму, коли запопаде вас жах; 
<p>27 Коли запопаде вас жах, мов буря, і лихо, мовби вихор, прилине до вас; коли упаде на вас скорбота і тісноти, 
<p>28 Тоді будуть кликати мене, а я не відповідатиму; з ранку будуть шукати мене, але не знайдуть мене.
<p>29 За те, що вони зненавиділи знання і не вибрали [для себе] страху Господнього, 
<p>30 Не прийняли поради моєї, знехтували усіми викриттями моїми; 
<p>31 За це будуть вони насичуватися від плодів шляхів своїх і наситяться від помислів їхніх. 
<p>32 Тому що відступництво невігласа уб'є їх; і безпечність безглуздих погубить їх. 
<p>33 А той, що слухає мене, буде жити в безпеці, у тиші, не боячися зла.
<h4>Притчі 2 
<p>1 Сину мій! Якщо ти приймеш слова мої і збережеш при собі заповіді мої 
<p>2 Аж так, що вухо твоє вчиниш уважним до мудрости, і прихилиш серце своє до розуміння; 
<p>3 Якщо будеш прикликати знання і піднімати голос для розуміння; 
<p>4 Якщо будеш шукати його, мов срібла, і шукатимеш його, наче скарбу; 
<p>5 То зрозумієш страх Господній і знайдеш знання Боже. 
<p>6 Бо Господь дає мудрість: з уст Його – знання і розуміння; 
<p>7 Він покладає живу мудрість для праведних; Він – щит для тих, що ходять без провини. 
<p>8 Він охороняє шляхи правди і боронить шлях святих Своїх. 
<p>9 Тоді ти збагнеш праведність, і правосуддя, і простоту, і всіляку добру стежку, 
<p>10 Коли мудрість зайде в серце твоє, і знання буде приємне душі твоїй; 
<p>11 Тоді розважливість буде берегти тебе, розуміння охоронятиме тебе; 
<p>12 Щоб урятувати тебе від шляху недоброго, від людини, що промовляє лукаво, 
<p>13 Від тих, котрі покидають стежки світла, щоб ходити нетрищами пітьми; 
<p>14 Від тих, котрі тішаться, вчиняючи зло, захоплюються недоброю розпустою, 
<p>15 Котрих шляхи криві, і котрі блукають на стежках своїх; 
<p>16 Щоби врятувати тебе від дружини іншого, від чужої, котра мовить м'якенькі слова свої,
<p>17 Котра залишила друга юности своєї і забула заповіта Бога свого. 
<p>18 Дім її призводить до смерти, і стежки її – до мертвих; 
<p>19 Жодний з тих, що зайшли до неї, не повертається і не стає на шлях життя. 
<p>20 А тому ходи шляхом добрих, і тримайся стежок праведників, 
<p>21 Бо праведний буде мешкати на землі, і досконалий житиме на ній; 
<p>22 А лиходії будуть винищені на землі, і підступні викорінені з неї. 
<h4>Притчі 3 
<p>1 Сину мій! Повчання мого не забувай, і заповіді мої нехай береже серце твоє; 
<p>2 Бо тривалість днів, років життя і миру вони примножать тобі. 
<p>3 Нехай милість та істина не залишають тебе; перев'яжи ними шию твою, напиши їх на скрижалях серця твого; 
<p>4 І надбаєш милість і прихильність в очах Божих і в людей. 
<p>5 Сподівайся на Господа всім серцем твоїм і не покладайся на розум твій. 
<p>6 На всіх шляхах пізнавай Його, і Він твої стежки вирівняє. 
<p>7 Не будь мудрим у власних очах; бійся Господа і ухиляйся від зла. 
<p>8 Це буде здоров'ям для плоті твоєї і поживою для кісток твоїх. 
<p>9 Шануй Господа з маєтку твого і від початків усіх прибутків твоїх. 
<p>10 І виповняться житниці твої уприщерть, і чавила твої будуть вигравати новим вином. 
<p>11 Докорів Господніх, сину мій, не відкидай, і виправлення від Нього не вважай тягарем. 
<p>12 Бо кого любить Господь, того виправляє, і приязний до нього, мов батько до сина свого. 
<p>13 Блаженна людина, котра надбала мудрість, і людина, котра надбала розум! 
<p>14 Тому що надбання її важливіше, аніж надбати срібла, і прибутку від неї більше, аніж від золота. 
<p>15 Вона вартніша коштовного каміння; і ніщо із бажаного тобою не зрівняється з нею. 
<p>16 Тривалість днів у правій руці її; а в лівій у неї багатство і слава; 
<p>17 Шляхи її – шляхи приємні, і всі стежки її – мирні. 
<p>18 Вона – дерево життя для тих, котрі здобувають її, – і блаженні, котрі пильнують її! 
<p>19 Господь премудрістю заснував землю, небеса потвердив розумом; 
<p>20 Його премудрістю розсілися безодні, і хмари кроплять росою. 
<p>21 Сину мій! Не відводь очей своїх од них, пильнуй здоровий глузд і розважливість. 
<p>22 І вони будуть життям для душі твоєї і окрасою для шиї твоєї. 
<p>23 Тоді в безпеці підеш шляхом твоїм, і нога твоя не спіткнеться. 
<p>24 Коли ляжеш спати, не будеш боятися; і коли заснеш – сон твій буде приємним. 
<p>25 Не злякаєшся несподіваного страху і згуби від лиходіїв, коли вона прийде. 
<p>26 Тому що Господь буде надією Твоєю і збереже ногу твою від пастки. 
<p>27 Не відмовляйся допомогти нужденному, коли рука твоя на силі вчинити це. 
<p>28 Не кажи приятелеві твоєму: піди і прийди знову, і завтра я дам, коли ти маєш при собі. 
<p>29 Не складай злого заміру супроти ближнього твого, коли він без остороги живе поряд з тобою. 
<p>30 Не сварися з людиною без причини, якщо вона не вчинила тобі лиха. 
<p>31 Не змагайся з чоловіком, котрий чинить насильно, і не вибери жодного із шляхів його. 
<p>32 Тому що мерзота перед Господом розбещений, а спілкується Він із праведними. 
<p>33 Прокляття Господнє на домі лиходія, а житло праведного Він благословляє. 
<p>34 Якщо над тими, котрі блюзнять, Він насміхається, то сумирним дарує приязнь. 
<p>35 Мудрі успадковують славу, а недолугі ганьбу. 
<h4>Притчі 4 
<p>1 Слухайте, дітоньки, повчання батька, і зважайте, щоб навчитися розумові; 
<p>2 Тому що я передав вам добре повчання. Не залишайте заповіді моєї. 
<p>3 Бо я був сином у батька мого, ніжно-улюблений і єдиний у матері моєї; 
<p>4 І він навчав мене, і говорив мені: Нехай утримає серце твоє слова мої; бережи заповіді мої і живи. 
<p>5 Накопичуй мудрість, накопичуй розум; не забувай цього і не ухиляйся від слів моїх уст. 
<p>6 Не залишай її, і вона буде охороняти тебе; люби її, і вона буде обороняти тебе. 
<p>7 Головне – мудрість; набувай мудрости й усім майном твоїм набувай розум. 
<p>8 Високо поціновуй її, і вона піднесе тебе; вона прославить тебе, якщо ти приліпишся до неї; 
<p>9 Покладуть на голову твою пречудовий вінок, пишну корону тобі подарує. 
<p>10 Слухай, сину мій, і прийми слова мої, – і примножаться тобі роки життя. 
<p>11 Я показую тобі шлях мудрости, веду тебе стежками прямими. 
<p>12 Коли підеш, не знатиме перешкоди твоя хода, і коли побіжиш, – не спіткнешся. 
<p>13 Міцно тримайся повчання, не залишай, бережи його; тому що воно – життя твоє. 
<p>14 Не ходи стежкою лиходіїв, і не ходи шляхом лихих; 
<p>15 Залиши його, не ходи по ньому; ухилися від нього, і промини його. 
<p>16 Бо вони не заснуть, якщо не вчинять зла; пропадає сон у них, якщо вони не доведуть когось до падіння; 
<p>17 Бо вони їдять хліб беззаконня і п'ють вино з грабунку. 
<p>18 Стежка праведних – мов світло осяйне, котре все яснішає до повноти дня. 
<p>19 А шлях беззаконних – мов пітьма; вони не відають, де спіткнуться. 
<p>20 Сину мій! На слова мої зважай, і до мовленого мною прихили вухо твоє; 
<p>21 Нехай не відходять вони від очей твоїх; бережи їх у глибині серця твого; 
<p>22 Тому що вони – життя для того хто знайшов їх, і здоров'я для всього тіла його. 
<p>23 Над усе, що оберігається, серце своє бережи; тому що з нього – джерела життя. 
<p>24 Відкинь од себе лукавство уст, і лукавого язика віддали од себе. 
<p>25 Очі твої нехай дивляться уперед, і вії твої нехай будуть спрямовані перед тобою. 
<p>26 Обдумай стежку для ноги твоєї, і всі шляхи твої нехай будуть несхитними. 
<p>27 Не ухиляйся ні праворуч, ані ліворуч; відверни ногу твою від зла. 
<h4>Притчі 5 
<p>1 Сину мій! Зважай на мудрість мою і прихили вухо твоє до розуму мого, 
<p>2 Щоб дотриматися розважливости, і щоб уста твої зберегли знання. 
<p>3 Бо мед із уст чужої дружини капає, і бесіда її масніша від олії.
<p>4 Але наслідки від неї гіркі, мов полин, гострі, як меч двосічний; 
<p>5 Ноги її зводять до смерти, а ступні її сягають пекла. 
<p>6 Якби ти зажадав спізнати стежку життя її, то шляхи її не постійні, і ти не пізнаєш їх. 
<p>7 Отож, дітоньки, слухайте мене і не відступайте од слів моїх. 
<p>8 Ходи якомога далі від неї шляхом своїм і не підходь близько до дверей оселі її, 
<p>9 Щоби здоров'я твого не віддати іншим і літ твоїх – немилосердному. 
<p>10 Щоб не насичувалися твоєю силою чужинці, і напрацьоване тобою не переходило в чужий дім. 
<p>11 І будеш стогнати потім, коли плоть твоя і тіло твоє будуть виснажені, – 
<p>12 І скажеш: Нащо я ненавидів повчання, і серце моє знехтувало викриттям, 
<p>13 І я не зважав на голос учителів моїх, не прихиляв вуха мого до наставників моїх; 
<p>14 Ледве не став я співучасником усілякого зла серед зібрання і громади! 
<p>15 Пий воду із твоєї водойми, і ту, що витікає з твоєї криниці. 
<p>16 Нехай [не] розливаються джерела твої по вулиці, потоки води – по майданах; 
<p>17 Нехай вони будуть належати тобі одному, а не чужинцям із тобою. 
<p>18 Джерело твоє нехай буде благословенне, і втішайся дружиною юности твоєї. 
<p>19 Люб'язною ланню і пречудовою сарною; груди її нехай напувають тебе о будь-якій порі; любов'ю її насолоджуйся постійно. 
<p>20 І для чого тобі, сину мій, захоплюватися сторонньою і пригортати груди чужої? 
<p>21 Бо перед очима Господніми шлях людини, і Він вимірює всі стежки її. 
<p>22 Лиходія полонять власні беззаконня його, і в пута гріха свого він потрапляє. 
<p>23 Він помирає без повчань і від великого безуму свого блукає. 
<h4>Притчі 6 
<p>1 Сину мій! Якщо ти поручився за ближнього твого і подав руку твою за іншого, 
<p>2 Ти пов'язав себе словами уст твоїх, спійманий словами уст твоїх. 
<p>3 Учини, сину мій, ось що, і визволи себе, бо ти попав до рук ближнього твого: піди, упади біля ніг і благай ближнього твого; 
<p>4 Не дай сну очам твоїм і дрімання повікам твоїм. 
<p>5 Рятуйся, як сарна з руки, і як пташка з руки птахолова. 
<p>6 Піди до мурашки, ледарю, придивися до порухів її, і будь мудрим. 
<p>7 Немає в неї ні чільника, ні урядовця, ні володаря; 
<p>8 Але вона збирає влітку хліб свій, підбирає під час жнив їжу свою. 
<p>9 Доки ти, ледарю, будеш спати? Коли ти підведешся від сну твого? 
<p>10 Трохи поспиш, трішки подрімаєш, недовго, склавши руки, полежиш: 
<p>11 І прийде, як перехожий, убогість твоя, і нужда твоя, мов розбійник. 
<p>12 Людина лукава, чоловік лихий ходить з брехливими устами. 
<p>13 Моргає очима своїми, соває ногами своїми, подає ознаки пальцями своїми; 
<p>14 Підступ у серці його; він задумує лихе о будь-якій порі, сіє розбрат. 
<p>15 За це несподівано запопаде погибель його, наразі буде побитий – без уздоровлення, 
<p>16 Ось шестеро, що ненавидить Господь, навіть семеро, що бридке душі Його: 
<p>17 Очі пихаті, язик брехливий, і руки, що проливають кров без вини, 
<p>18 Серце, що плекає лихі заміри, ноги, що швидко бігають на злочинне, 
<p>19 Лжесвідок, що чинить брехливу обмову і який сіє сварку поміж братами. 
<p>20 Сину мій! Бережи заповідь батька твого і не відкидай повчань матері твоєї. 
<p>21 Прив'яжи їх до серця твого назавжди, обгорни ними шию твою. 
<p>22 Коли ти підеш, вони будуть провадити тобою, коли ляжеш спати, будуть охороняти тебе; коли пробудишся, будуть бесідувати з тобою; 
<p>23 Бо заповідь є світильник, і повчання – світло, і напутлива наука – шлях до життя. 
<p>24 Щоб застерегти тебе від недоброї жінки, від облесливого язика чужинки, 
<p>25 Не зажадай вроди її у серці твоєму, і нехай не звабить вона тебе віями своїми; 
<p>26 Тому що через жінку-розпусницю [убожіють] до кусника хліба, а заміжня жінка зваблює дорог у душу. 
<p>27 Чи може хтось узяти собі вогонь за пазуху, щоб не прогоріла одежа його? 
<p>28 Чи може хтось ходити по жарові, і не обпекти ніг своїх? 
<p>29 Те саме трапляється з тими, хто входить до дружини ближнього свого; хто торкнеться до неї, не залишиться без вини. 
<p>30 Не попускають злодієві, якщо він краде, щоб наситити душу свою, коли він голодний; 
<p>31 Але, коли впіймають його, мусить заплатити усемеро, віддасть усесеньке майно дому свого. 
<p>32 А хто чинить перелюб із жінкою, у того бракує розуму; той губить душу свою, хто це чинить. 
<p>33 Побиття і ганьбу знайде він, і ганьба його не зітреться. 
<p>34 Тому що ревнощі – лютість чоловіка, і не пощадить він у день помсти. 
<p>35 Не прийме викупу і не вдовольниться, хоч скільки ти не примножував би дарів. 
<h4>Притчі 7 
<p>1 Сину мій! Бережи слова мої, і заповіді сховай у себе. 
<p>2 Бережи заповіді мої і живи, і повчання моє, мов зіницю очей твоїх. 
<p>3 Прив'яжи їх на пальці твої, напиши їх на скрижалях серця твого. 
<p>4 Скажи мудрості: Ти сестра моя! І розум назви рідним твоїм, 
<p>5 Щоб вони берегли тебе від дружини іншого, від чужинки, котра мовить м'якенькі слова свої. 
<p>6 Ось, одного разу дивився я у вікно дому мого, через грати мої, 
<p>7 І побачив серед недосвідчених, помітив серед юнаків нерозумного молодика, 
<p>8 Що переходив майдан поблизу наріжжя його, – він простував до оселі її, 
<p>9 У сутінки вечорового дня, в нічній темряві і в морок. 
<p>10 І ось, назустріч йому – жінка, у шатах розпусниці, з підступним серцем, 
<p>11 Галаслива і нахабна; ноги її не живуть у домі її; 
<p>12 То на вулиці, то на майданах, біля кожного рогу вона підступно чатує. 
<p>13 Вона схопила його, цілувала його і з безсоромним обличчям казала йому: 
<p>14 Мирна пожертва у мене; сьогодні я звершила обітниці мої; 
<p>15 Тому й вийшла тобі назустріч, щоб відшукати тебе, – і знайшла тебе. 
<p>16 Килимами я вистелила постіль мою, барвистими тканинами єгипетськими; 
<p>17 Опочивальню мою напахтила миром, алоє і корицею. 
<p>18 Зайди, будемо насолоджуватися ніжністю до ранку, уп'ємося любов'ю; 
<p>19 Тому що чоловіка немає вдома; він вирушив у далеку мандрівку; 
<p>22 Гаманець срібла узяв із собою; прийде додому за дня, коли буде повний місяць. 
<p>21 Звабила його велемовством ласкавих слів, облесливістю своїх уст оволоділа ним. 
<p>22 Тієї ж миті він пішов за нею, як віл іде на заріз, і як олень на постріл, 
<p>23 Аж доки стріла не прониже печінки його; мов пташка кидається в сільце і не знає, що воно – на погибель її. 
<p>24 Отож, дітоньки, слухайте мене, і зважайте на слова уст моїх. 
<p>25 Нехай не схиляється серце твоє до її шляху, не блукай стежками її; 
<p>26 Тому що багатьох вона покинула в ранах, і багато мужніх убила вона; 
<p>27 Дім її – шляхи в пекло, що ведуть до внутрішніх осель смерти.
<h4>Притчі 8 
<p>1 Чи не премудрість закликає? І чи не розум підносить голос свій? 
<p>2 Вона постає на високих місцях, при дорозі, на перехрестях; 
<p>3 Вона кличе біля брами, що на вході до міста, а також біля дверей. 
<p>4 До вас, люди, озиваюся я, і до синів людських голос мій! 
<p>5 Навчіться, неуки, здоровому глуздові, і невігласи – розумові. 
<p>6 Слухайте, тому що я буду казати важливе; і мовлене устами моїми – правда; 
<p>7 Бо істину мовить язик мій, і нечестя – мерзота для уст моїх. 
<p>8 Усі слова уст моїх справедливі; немає в них підступу і лукавства; 
<p>9 Усі вони зрозумілі для розумного і справедливі для тих, що шукають знання. 
<p>10 Прийміть повчання моє, а не срібло; краще знання, аніж чисте золото; 
<p>11 Тому що мудрість ліпша від перлів, і ніщо з бажаного не зрівняється з нею. 
<p>12 Я, премудрість, мешкаю з розумом, і шукаю розважливого знання. 
<p>13 Страх Господній – ненавидіти зло, пихатість і зарозумілість та лихий шлях і підступні уста я ненавиджу. 
<p>14 У мене світло правди; я – розум; у мене – сила. 
<p>15 Мною царі царюють і володарі узаконюють правду. 
<p>16 Мною урядують старшини і вельможні, і всі судді землі. 
<p>17 Тих, що люблять мене, я люблю, а ті, що шукають мене, знайдуть мене; 
<p>18 Багатство і слава у мене, скарб тривкий і правда; 
<p>19 Плоди мої ліпші від золота, і золота найчистішого, і користі від мене більше, аніж від добірного срібла. 
<p>20 Я ходжу шляхами правди, стежками правосуддя, 
<p>21 Щоб надати суттєву маєтність тим, що люблять мене, і скарбниці їхні я виповнюю. 
<p>22 Господь мав мене за початок шляху Свого, передніше творінь Своїх, од віку. 
<p>23 Од віку я помазана, від початку, раніше від буття землі. 
<p>24 Я народилася, коли ще не було безодень, коли ще не було джерел, виповнених водою. 
<p>25 Я народилася раніше, аніж потверджені були гори, передніше пагорбів, 
<p>26 Коли ще Він не утворив ні землі, ні полів, ні початкових порошинок всесвіту. 
<p>27 Коли Він учиняв небеса, [я була] там. Коли Він проводив колову рису по обличчю безодні; 
<p>28 Коли потверджував угорі хмарини, коли зміцнював джерела безодні. 
<p>29 Коли давав морю настанови, щоб вода не переступала берегів його, як закладав підвалини землі; 
<p>30 Тоді я була при Ньому художницею і була втіхою щодня, веселилася перед лицем Його повсякчас. 
<p>31 Радіючи на земному прузі Його, і радість моя [була] з синами людськими. 
<p>32 Отож, дітоньки, послухайте мене; і блаженні ті, котрі пильнують шлях мій! 
<p>33 Послухайте повчання, і будете мудрі, і не відступайте [від нього]. 
<p>34 Блаженна людина, котра мене слухає, пильнуючи щодня біля брами моєї, і стоїть на сторожі біля дверей моїх! 
<p>35 Тому що, хто знайшов мене, той знайшов життя і дістане благодать від Господа. 
<p>36 А той, що грішить супроти мене, завдає шкоди душі своїй: усі ненависники мої люблять смерть. 
<h4>Притчі 9 
<p>1 Премудрість спорудила собі дім, витесала семеро стовпів його, 
<p>2 Заколола пожертву, розчинила вино своє і приготувала у себе трапезу; 
<p>3 Послала служників своїх проголосити із пагорбів міських: 
<p>4 Кому бракує розуму, навернися сюди! І слабкому на розум вона сказала: 
<p>5 Ідіть, їжте хліб мій і пийте вино, що я розчинила; 
<p>6 Залишіть недолугість, і живіть, і ходіть шляхом розуму. 
<p>7 Той, що навчає глузія, надбає собі ганьбу, і той, що викриває нечестивого – сором собі. 
<p>8 Не викривай того, котрий блюзнить, щоб він не зненавидів тебе; викривай мудрого, і він полюбить тебе; 
<p>9 Дай мудрому [пораду], і він буде ще мудрішим; навчи праведного, і він примножить знання. 
<p>10 Початок мудрости – страх Господній; і пізнання Святого – розум; 
<p>11 Тому що через мене примножаться дні твої, і долучиться тобі літ життя. 
<p>12 Якщо ти мудрий, то мудрий для себе; а якщо невгамовний, то сам утратиш. 
<p>13 Жінка безглузда, криклива, недолуга, і така, що нічого не знає, 
<p>14 Сідає біля дверей оселі своєї, на високих місцях у місті, 
<p>15 Щоб закликати перехожих на дорозі, котрі простують своїми шляхами: 
<p>16 Хто недолугий, навернися сюди, і слабкому на розум сказала вона: 
<p>17 Крадена вода солодка, і прихований хліб приємний: 
<p>18 І він не відає, що мерці там, і що в глибинах шеолу закликані нею. 
<h4>Притчі 10 
<p>1 Притчі Соломонові. Син мудрий тішить батька, а син недолугий – гіркота для його матері. 
<p>2 Не приносять користі скарби неправедні, а правда визволяє від смерти. 
<p>3 Не допустить Господь голодувати душі праведного, а жадливість лиходіїв відкине геть. 
<p>4 Ледача рука вчиняє бідним, а рука ревних збагачує. 
<p>5 Хто влітку збирає, – син розумний, а сонний на жнивах – син непутящий. 
<p>6 Благословення на голові праведника, а вуста лиходіїв прикриє насильство. 
<p>7 Пам'ять праведника буде благословенною, а ім'я лиходіїв змерзіє. 
<p>8 Мудрий серцем приймає заповіді, а безглуздий устами спіткнеться. 
<p>9 Хто чесно ходить, той ходить у безпеці; а хто збочує зі шляху свого, той буде покараний. 
<p>10 Хто моргає очима, той завдає прикрости, а безглуздий устами спіткнеться. 
<p>11 Уста праведника – джерело життя, – а вуста безбожних прикриє насильство. 
<p>12 Ненависть збуджує розбрат, але любов покриває всі гріхи. 
<p>13 На вустах розумного є мудрість, а на спині безглуздого – різка. 
<p>14 Мудрі пильнують знання, а вуста безглуздого – близька загибель. 
<p>15 Майно багатого – міцне місто його, а біда для бідних – убогість їхня. 
<p>16 Праця праведного – на життя, а успіх лиходія – на гріх. 
<p>17 Хто береже повчання, той на шляху до життя; а той, що відкидає викриття, – блукає. 
<p>18 Хто приховує ненависть, у того вуста лукаві; і хто розголошує наклепи, – той невіглас. 
<p>19 У багатослів'ї не обминути гріха, а хто гамує вуста свої, – розумний. 
<p>20 Добірне срібло – язик праведного, а серце лиходіїв – невігластво. 
<p>21 Уста праведного пасуть багатьох, а нездари помирають від браку розуму. 
<p>22 Благословення Господнє – воно збагачує, і печалі з собою не приносить. 
<p>23 Для безглуздого злочин, мов забавка, а людині розумній властива мудрість. 
<p>24 Чого боїться лиходій, те й запопаде його, а бажання праведників справдиться. 
<p>25 Як прогримкоче буря, [то] вже немає лиходія; а праведник – на вічних підвалинах. 
<p>26 Як оцет для зубів, і дим для очей, те саме ледачий для тих, хто посилає його. 
<p>27 Страх Господній примножує дні, а роки лиходіїв знетриваліють. 
<p>28 Надія праведників – радість, а сподівання лиходіїв загине. 
<p>29 Шлях Господній – скеля для праведного, і страх для лиходіїв, що чинять злочини. 
<p>30 Праведник повік не захитається, а лиходії не триватимуть на землі. 
<p>31 Уста праведника джерелять мудрість, а язик недобрий буде відтятий. 
<p>32 Уста праведного відають добро, а вуста лиходіїв – розпусту. 
<h4>Притчі 11 
<p>1 Оманливі ваги – мерзота перед Господом, але повна вага приємна Йому. 
<p>2 Прийде зарозумілість, прийде й осоромлення; але із сумирними – мудрість. 
<p>3 Досконалість праведних буде провадити їх, а лукавство підступних вигубить їх. 
<p>4 Не допоможе багатство у день гніву, а правда врятує від смерти. 
<p>5 Правда чистого спрямує шлях його, а лиходій од нечестя свого загине. 
<p>6 Правда чистих душею врятує їх, а беззаконні будуть упіймані беззаконням своїм. 
<p>7 Зі смертю людини лихої щезає надія, і сподівання злочинців гине. 
<p>8 Праведник урятується від біди, а замість нього попаде [в неї] лиходій. 
<p>9 Устами своїми лицемір нищить ближнього свого, але праведники визволяються знаннями. 
<p>10 Добром праведних місто радіє, а коли гинуть безбожні – святкує. 
<p>11 Благословенням праведних підноситься місто, а вустами лиходіїв руйнуються. 
<p>12 Безглуздий висловлює презирство до ближнього свого, а розумна людина мовчить. 
<p>13 Хто ходить шептуном, той відкриває таємницю; але вірна людина утаємничує справу. 
<p>14 Коли бракує догляду, народ падає, а при численних радниках живе в добрі. 
<p>15 Зла завдає собі той, хто ручиться за стороннього; а хто ненавидить поруку, той у безпеці. 
<p>16 Жінка доброчинна набуває слави, а працелюбні здобувають багатство. 
<p>17 Людина милосердна вчиняє добро своїй душі, а жорстока серцем руйнує плоть свою. 
<p>18 Лиходій вчиняє справу ненадійну, а тому, хто сіє правду, – нагорода істотна. 
<p>19 Праведність [веде] до життя, а той, що прагне зла, – [поспішає] до своєї смерти. 
<p>20 Мерзота перед Господом – підступні серця; але на шляху бажані Йому без провини. 
<p>21 Можна ручитися, що лиходій не залишиться без покари; а сім'я праведних урятується. 
<p>22 Що золоте кільце у носі свині, те саме жінка вродлива, але безглузда. 
<p>23 Бажання праведних [є] одне лиш добро, а сподівання лиходіїв – гнів. 
<p>24 Дехто дає щедро, і [йому] додається; а інший над міру ощадливий, і все-таки бідний. 
<p>25 Доброчинна душа буде насичена, і хто поїть [інших], той сам не знатиме спраги. 
<p>26 Хто притримує в себе хліб, того проклинає народ; а на голові продавця – благословення. 
<p>27 Хто прагне добра, той шукає благословення; а хто шукає лиха, до того воно приходить. 
<p>28 Той, що сподівається на багатство своє, упаде; а праведники, наче листок, будуть зеленіти. 
<p>29 Хто безладдя вносить до свого дому, – дістане у спадок вітер, і безглуздий буде рабом мудрого серцем. 
<p>30 Плід праведника – дерево життя, і мудрий прихиляє душі. 
<p>31 Коли праведник матиме на землі відплату, то що вже лиходій чи грішник! 
<h4>Притчі 12 
<p>1 Хто любить повчання, той любить знання; а хто ненавидить викриття, той невіглас. 
<p>2 Добрий здобуває прихильність від Господа; а людину підступну Він осудить. 
<p>3 Не потвердить себе людина беззаконням; а корінь праведників непорушний. 
<p>4 Доброчинна дружина – вінець для чоловіка свого; а зганьблена – мовби гниль у його кістках. 
<p>5 Помисли праведних – правда, а заміри лиходіїв – підступ. 
<p>6 Мова лиходіїв – засідка для пролиття крови, а вуста праведних рятують їх. 
<p>7 Тільки-но торкнеться лиходіїв нещастя – і вже немає їх, а дім праведних стоїть. 
<p>8 Хвалять людину за мірою розуму її, а розбещений серцем буде в презирстві. 
<p>9 Ліпше простий, але той, що працює на себе, аніж той, що має себе за поважного, проте не має хліба. 
<p>10 Праведник дбає про худобу свою, а серце лиходіїв жорстоке. 
<p>11 Хто обробляє землю свою, той буде насичуватися хлібом; а хто йде слідом ледарів, той безглуздий. 
<p>12 Лиходій прагне впіймати у сіть лиха; але корінь праведних міцний. 
<p>13 Лиходій потрапляє до неї гріхами уст своїх; але праведник вийде з біди. 
<p>14 Від плоду вуст [своїх] насичується людина добром, і нагорода людині – за вчинками рук її.
<p>15 Шлях безглуздого бездоганний в його очах; але хто дослухається поради, той мудрий. 
<p>16 У безглуздого миттю виявиться гнів його, а розважливий приховує зневагу. 
<p>17 Хто виповідає те, про що зараз відає, той каже правду; а в свідка лукавого – облуда. 
<p>18 Іноді базіка уразить, як мечем, а язик мудрих – лікує. 
<p>19 Уста правдиві вічно будуть, а брехливий язик – тільки на мить. 
<p>20 Підступ – у серці злочинців, а радість – у миротворців. 
<p>21 Не станеться з праведником жодного лиха, а лиходії будуть виповнені лихом. 
<p>22 Огида перед Господом – уста брехливі, а ті, що говорять істину – Йому до вподоби. 
<p>23 Людина розважлива приховує знання, а серце недолугих виповідає глупство. 
<p>24 Рука старанних буде панувати, а лінива буде під даниною. 
<p>25 Туга на серці людини пригноблює її, а добре серце звеселює її.
<p>26 Праведник підказує ближньому своєму шлях, а дорога лиходіїв спроваджує їх до блукань. 
<p>27 Ледачий не смажить своєї дичини; а майно людини старанної вельми вартісне. 
<p>28 На шляху правди – життя, і на стежці її немає смерти. 
<h4>Притчі 13 
<p>1 Мудрий син [дослухається] повчань батька, а шалений не сприймає викриття. 
<p>2 Від плоду вуст [своїх] людина спізнає добро, а душа переступників закону – зло. 
<p>3 Хто пильнує уста свої, той береже душу свою; а хто губи свої розпускає, тому горе. 
<p>4 Душа ледаря бажає, але марно; а душа старанних насититься. 
<p>5 Праведник ненавидить лукаве слово, а лиходій осоромлює і ганьбить [себе]. 
<p>6 Правда береже бездоганного, а грішника нищить безчестя. 
<p>7 Дехто вдає з себе багатого, хоч нічого не має; а інший має себе за бідного, а в нього чимало майна. 
<p>8 Багатством своїм людина сплачує викуп за життя [своє], а вбогий погрози не чує. 
<p>9 Світло праведних весело сяє, а світильник лиходіїв загасає. 
<p>10 Від пихатости вчиняється розбрат, а в тих, що радяться – мудрість. 
<p>11 Багатство від марноти виснажується, а той, що нагромаджує працею, примножує його. 
<p>12 Надія, що довго не справджується, притлумлює серце, а справджене бажання – [мов] дерево життя. 
<p>13 Хто нехтує словом, той завдає собі шкоди; а хто боїться заповіді, – тому буде нагорода. 
<p>14 Повчання мудрого – джерело життя, що віддаляє од пасток смерти. 
<p>15 Добрий розум приносить втіху; а шлях лиходіїв жорстокий. 
<p>16 Кожний розважливий діє розумно, а безглуздий глупоту показує. 
<p>17 Зрадливий посланець попадає в біду, а вірний посланець – рятунок. 
<p>18 Убогість і сором тому, хто відкидає повчання; а хто дотримується настанов, буде в пошані. 
<p>19 Бажане, що справдилося, – приємне для душі; але нестерпно для безглуздих ухилятися від зла. 
<p>20 Той, хто спілкується з мудрими, буде мудрим; а хто товаришує з безглуздими, – розбеститься. 
<p>21 Грішників переслідує зло, а праведникам надолужиться добром. 
<p>22 Добрий залишає спадок [і] внукам, а багатство грішника зберігається для праведного. 
<p>23 Багато хліба [буває] й на ниві вбогих; але деякі гинуть від безладу. 
<p>24 Хто шкодує різки своєї, той ненавидить сина; а хто любить, той з дитинства карає його. 
<p>25 Праведник їсть досхочу, а черево лиходіїв зазнає злиднів. 
<h4>Притчі 14 
<p>1 Мудра дружина дасть раду своєму домові, а нерозумна зруйнує його своїми руками. 
<p>2 Хто ходить шляхом належним, той боїться Господа; а чиї стежки криві, той нехтує Ним. 
<p>3 У вустах безглуздого – батіг пихатості; а вуста мудрих охороняють їх. 
<p>4 Де немає волів, [там] ясла чисті; але набутку багато від сили волів. 
<p>5 Свідок правдивий не бреше; а свідок облудний виповість багато брехні. 
<p>6 Розпусник шукає мудрости і не знаходить; а для розумного пізнання легке. 
<p>7 Відійди од людини безглуздої, у котрої ти не помічаєш розумних уст. 
<p>8 Мудрість розумного – пізнання шляху свого, а глупство нерозважливих облуда. 
<p>9 Безглузді сміються з гріха, а між праведними – приязнь. 
<p>10 Серце знає горе душі своєї, і в радість його не втручається чужий. 
<p>11 Дім лиходіїв занепаде, а житло праведних розквітне. 
<p>12 Є шляхи, котрі видаються людині бездоганними; але кінець їхній – стежка до смерти. 
<p>13 [Іноді] й від сміху болить серце, і закінчення радости – смуток. 
<p>14 Людина з розбещеним серцем насититься від шляхів своїх, а добра – від своїх. 
<p>15 Безглуздий вірить будь-якому слову, а розважливий уважний до шляхів своїх. 
<p>16 Мудрий боїться і ухиляється від зла, а безглуздий дратівливий і зарозумілий. 
<p>17 Запальний може вчинити глупство; але людина, що навмисне чинить зло, ненависна. 
<p>18 Невігласи дістають у спадок собі глупоту; а розважливі знанням коронуються. 
<p>19 Поклоняться недобрі перед добрими, і лиходії біля брами праведника. 
<p>20 Убогого, трапляється, ненавидять навіть близькі його, а в багатого чимало друзів. 
<p>21 Хто зневажає ближнього свого, той грішить; а хто милосердний з бідним, той блаженний
<p>22 Чи не блудять ті, що лихе задумують? Але милість і вірність у тих, що мають добрі помисли. 
<p>23 Від усілякої праці є прибуток, а від марнослів'я тільки втрата. 
<p>24 Вінець мудрих – багатство їхнє, а глупота невігласів – глупство є. 
<p>25 Щирий свідок рятує душі, а лукавий брехні торочить. 
<p>26 У страхові перед Господом – надія несхитна, і синам Своїм Він притулок. 
<p>27 Страх Господній – джерело життя, що віддаляє від тенет смерти. 
<p>28 У безлічі народу – велич царя, а коли народу замало, – лихо володареві. 
<p>29 У терплячої людини багато розуму, а дратівливий виповідає глупство. 
<p>30 Сумирне серце – життя для плоті; а заздрість – гнилятина для кісток. 
<p>31 Хто пригноблює бідного, той ганьбить Творця його; а хто шанує Його, – доброчинить нужденному. 
<p>32 За своє зло лиходій буде відкинутий, а праведний навіть при смерті своїй має надію. 
<p>33 Мудрість спочине в серці розумного і серед безглуздих нагадає про себе. 
<p>34 Праведність підносить народ, а беззаконня – ганьба народів. 
<p>35 Прихильність царя – до служника розумного, а гнів його – супроти того, хто ганьбить його. 
<h4>Притчі 15 
<p>1 Сумирна відповідь відвертає гнів, а образливе слово викликає лють. 
<p>2 Язик мудрих повідує добрі знання, а вуста безглуздих вирікають глупоту. 
<p>3 Очі Господні – на кожному місці; вони бачать злих і добрих. 
<p>4 Лагідний язик – дерево життя, а невпокорений – пригноблення духу. 
<p>5 Безглуздий нехтує повчанням батька свого; а хто зважає на докір, той розумний. 
<p>6 У домі праведника – значні скарби, а в прибутках лиходія – безлад. 
<p>7 Уста мудрих розповсюджують знання, а серце безглуздих не так. 
<p>8 Пожертва лиходіїв – мерзота перед Господом, а молитва праведних бажана Йому. 
<p>9 Мерзота перед Господом – шлях лиходія, а того, хто йде шляхом правди, Він любить. 
<p>10 Люта кара тому, хто зі шляху збочує, а той, що звинувачення ненавидить, – загине. 
<p>11 Шеол і Аваддон [відкриті] перед Господом, тим паче серця синів людських. 
<p>12 Не любить розпусник тих, що звинувачують його, і до мудрих не підійде. 
<p>13 Веселе серце вчиняє обличчя веселим, а при сердечній скорботі дух занепадає. 
<p>14 Серце розумного шукає знання, а вуста безглуздих глупоту споживають. 
<p>15 Усі дні лиходія сумні; а в кого серце веселе, у того завжди бенкет. 
<p>16 Краще мале в Господньому страхові, аніж великий скарб при тривозі. 
<p>17 Краще миска зела, і при ній любов, аніж угодований бик, і при ньому ненависть. 
<p>18 Запальний чоловік зчиняє розбрат, а лагідний втихомирює заколот. 
<p>19 Шлях ледаря – мов терновий паркан, а шлях праведних гладенький. 
<p>20 Мудрий син приносить радість батькові, а безглузда людина нехтує матір'ю своєю. 
<p>21 Глупство – радість для безглуздого, а людина розумна вибирає добру торованку. 
<p>22 Без поради задумане не має успіху, а коли порадників чимало, – справдиться. 
<p>23 Радість людині у відповіді вуст її, і яке гарне слово вчасне! 
<p>24 Шлях життя мудрого вгору, щоб ухилитися від безодні шеолу внизу. 
<p>25 Дім пихатих зруйнує Господь, а межу вдови зміцнить. 
<p>26 Мерзота перед Господом помисли злих, а слова чистих бажані для Нього. 
<p>27 Зажерливий зруйнує дім свій, а той, що ненавидить гостинці, буде жити. 
<p>28 Серце праведного обдумує відповідь, а вуста лиходіїв зло виливають. 
<p>29 Задалеко Господь від лиходіїв, а молитву праведника чує. 
<p>30 Світлий погляд тішить серце, і добра вість зміцнює кості, 
<p>31 Вухо, уважне до повчання життя, завше серед мудрих. 
<p>32 Той, хто відкидає повчання, не дбає про свою душу; а хто зважає на звинувачення, – той набуває розуму. 
<p>33 Страх Господній навчає мудрости, а славі передує покірність. 
<h4>Притчі 16 
<p>1 Серцю [людини] належать заміри, але від Господа відповідь на язику. 
<p>2 Усі шляхи людини чисті в її очах, але Господь зважує душі. 
<p>3 Запроси Господа у всі заміри твої, і задуми твої справдяться. 
<p>4 Усе вчиняв Господь заради Себе і навіть лиходія [пильнує] на день лиха. 
<p>5 Мерзота перед Господом кожний зарозумілий серцем; можна поручитися, що він не залишиться без покари. 
<p>6 Милосердям і правдою очищається гріх, і страх Господній відводить од злого. 
<p>7 Коли Господові до вподоби шляхи людини, Він ворогів її умиротворює з нею. 
<p>8 Краще невелике з правдою, аніж багато набутків з неправдою. 
<p>9 Серце людини обмірковує шлях свій, але Господь спрямовує ходу її. 
<p>10 В устах царя – слово натхнення; вуста його не повинні грішити на суді. 
<p>11 Вагівниця і її шальки від Господа; від Нього ж – усі важки в торбині. 
<p>12 Мерзота для царів – справа злочинна, тому що правдою потверджується престол. 
<p>13 Приємні цареві уста праведні, і того, хто виповідає істину, він любить. 
<p>14 Царський гнів – вісник смерти; але мудрий чоловік злагіднить його. 
<p>15 У ясному погляді царя – життя, і добра воля його, – наче хмарина з пізнім дощем. 
<p>16 Набагато вартніша від золота надбана мудрість, а надбаний розум вартніший від найдобірнішого срібла. 
<p>17 Шлях праведних – ухилятися від зла: той оберігає душу свою, хто пильнує шлях свій. 
<p>18 Загибелі передує гординя, а падінню – пихатість. 
<p>19 Краще бути сумирним духом із покірними, аніж ділити здобич із гордими. 
<p>20 Хто влагоджує справу розумно, той знайде успіх, і хто сподівається на Господа, той блаженний. 
<p>21 Мудрий серцем назветься розважливим, і приємна мова уст сприятиме навчанню. 
<p>22 Розум для тих, що мають його, – джерело життя, а ученість безглуздого – глупота. 
<p>23 Серце мудрого вчиняє язика його мудрим і примножує знання в устах його. 
<p>24 Приємна мова – щільниковий мед, солодка для душі і цілюща для кісток. 
<p>25 Є шляхи, котрі видаються людині бездоганними, але завершення їхнє – торованка до смерти. 
<p>26 Трудівник працює для себе, тому що змушує його [до того] рот його. 
<p>27 Чоловік лукавий заміряється вчинити лихе, і на вустах його, наче вогонь спопеляючий. 
<p>28 Чоловік підступний сіє розбрат, а обмовник розлучає друзів. 
<p>29 Недобра людина зводить ближнього свого і веде його на шлях недобрий. 
<p>30 Примружує очі свої, щоб вигадати підступ; прикушує собі губи і вчиняє злочина. 
<p>31 Вінець слави – сивина, котра перебуває на шляху правди. 
<p>32 У кого тривке терпіння, той вартніший від хороброго, а той, що володіє собою, [вартніший] від завойовника міста. 
<p>33 У полу кидають жереба, але від Господа залежить його вирок. 
<h4>Притчі 17 
<p>1 Краще кусень хліба і мир до нього, аніж оселя, з м'ясом уповні, та в незгоді. 
<p>2 Розумний служник панує над розпутним сином, і між братами поділить спадок. 
<p>3 Плавильня – для срібла і горно для золота, а серце випробовує Господь. 
<p>4 Злодій зважає на уста злочинців, а лукавий пильнує язика згубного. 
<p>5 Хто збиткується над убогими, той зневажає Творця його; хто тішиться лихом, той не залишиться без покари. 
<p>6 Вінець літніх людей – сини синів, і слава дітей, – батьки їхні. 
<p>7 Не личить безглуздому поважна мова, а поготів шляхетному – вуста брехливі. 
<p>8 Подарунок – коштовний камінь в очах того, хто володіє ним; тому, куди не піде, скрізь матиме успіх. 
<p>9 Той, хто покриває переступ, шукає любови; а хто знову нагадує про нього, той віддаляється від товариша. 
<p>10 На розумного переконливіше діє догана, аніж на безглуздого сто ударів. 
<p>11 Недобрий шукає тільки заколоту; а тому жорстокий ангел буде посланий супроти нього. 
<p>12 Краще людині зустріти ведмедицю, в котрої відібрали дітей, аніж безглуздого з його глупотою. 
<p>13 Хто за добро віддає злом, від оселі його не відійде лихо. 
<p>14 Початок сварки – наче прорив води; припини сварку, доки не спалахнула вона. 
<p>15 Той, хто виправдовує лиходіїв і звинувачує праведного – обидва мерзота перед Господом. 
<p>16 Нащо скарб в руках безглуздого? Для надбання мудрости [у нього] немає розуму, 
<p>17 Друг любить о будь-якій порі, і, мов брат, прийде в лиху годину. 
<p>18 Чоловік безглуздий готовий на поруку, і дає поруку за ближнього свого. 
<p>19 Хто любить сварки, любить гріх; і хто високо підносить браму свою, той шукає занепаду. 
<p>20 Підступне серце не знайде добра, і лукавий язик потрапить у біду. 
<p>21 Хто народжує безглуздого – собі на горе, і батько безглуздого не знатиме втіхи. 
<p>22 Веселе серце діє вдячно, мов лікування, а пригнічений дух висушує кістки. 
<p>23 Лиходій бере гостинця з пазухи, щоб викривити шляхи правосуддя. 
<p>24 Мудрість – перед обличчям у розумного, а очі безглуздого – на рубежах землі. 
<p>25 Безглуздий син – досада батькові своєму і прикрість для матері своєї. 
<p>26 Не добре звинувачувати справедливого, [і] бити шляхетного за правду. 
<p>27 Розумний розважливий у словах своїх, і розумний має тверезий глузд. 
<p>28 І безглуздий, коли мовчить, може видатися мудрим, і той, хто затуляє уста свої, – розважливим. 
<h4>Притчі 18 
<p>1 Свавільний шукає вигадки, повстає супроти розумного. 
<p>2 Безглуздий не любить знання, а прагне виявити свій розум. 
<p>3 Коли приходить безглуздий, приходить і презирство, а вже з ганьбою – обмова. 
<p>4 Слова уст людських – глибокі води; джерело мудрості – струменистий потік. 
<p>5 Не добре бути упередженим до лиходія, щоби здолати праведного на суді. 
<p>6 Уста безглуздого поспішають сваритися, і слова його прикликають покару. 
<p>7 Язик безглуздого – загибель для нього, а вуста його – тенета для душі його. 
<p>8 Слова обмовника – немов ласощі, і вони входять до середини черева. 
<p>9 Недбалий в роботі своїй – брат марнотратника. 
<p>10 Ймення Господнє – міцна вежа; втікає до неї праведник, і в безпеці. 
<p>11 Маєтність багатого – фортечне місто його, і, немов високий мур, в його уяві. 
<p>12 Перед занепадом підноситься серце людини, а покірність передує славі. 
<p>13 Хто відповідає, не вислухавши, тому бракує глузду, і сором йому. 
<p>14 Дух людини зносить її неміч; а вражений дух – хто може зміцнити його? 
<p>15 Серце розумного набуває знань, і вухо мудрих шукає пізнання. 
<p>16 Дарунок людини надає її простору й до вельможних приведе її. 
<p>17 Перший у позові своєму бере гору, але приходить супротивник його і викриває його. 
<p>18 Жереб спричиняє сварку і вирішує поміж міцними. 
<p>19 Розлючений брат [неприступніший] фортечного міста, і сварки схожі на засуви брами. 
<p>20 Від плоду уст людини виповнюється нутро її; і набутком уст своїх вона насичується. 
<p>21 Смерть і життя у владі язика, і ті, що люблять його, будуть їсти його плоди. 
<p>22 Хто знайшов [щиру] дружину, той знайшов добро і дістав ласку від Господа. 
<p>23 З благанням говорить убогий, а багатий відповідає брутально. 
<p>24 Хто хоче мати друзів, той сам має бути дружелюбним; і трапляється друг, приязніший від брата. 
<h4>Притчі 19 
<p>1 Краще вбогий, що ходить у своїй цнотливості, аніж [багатий] з брехливими устами, і, до того ж, безглуздий. 
<p>2 Не добре душі без пізнання, і квапливий ногами спіткнеться. 
<p>3 Глупота людини збочує шлях її, а серце її обурюється на Господа. 
<p>4 Багатство долучає багато друзів, а бідного покидає навіть друг його. 
<p>5 Брехливий свідок не залишиться без покари, і хто говорить неправду, не врятується. 
<p>6 Багато людей запобігають перед можними, і кожний – друг людині, котра приносить дарунки. 
<p>7 Бідного ненавидять всі брати його, і тим паче друзі його віддаляються од нього; наздоганяє їх зі словами поради, але вони не бажають цього. 
<p>8 Хто здобуває розум, той любить душу свою; хто пильнує розважливість, той знаходить успіх. 
<p>9 Брехливий свідок не залишиться без покари, і хто говорить неправду, загине. 
<p>10 Не до лиця глупакові ошатність, а поготів рабові панування над князями. 
<p>11 Розважливість вчиняє людину неквапливою на гнів, і слава для неї – бути поблажливим до переступів. 
<p>12 Гнів царя – мов ревище лева, а приязнь його – мов роса на траву. 
<p>13 Безглуздий син – то біда для батька, а сварлива дружина – стічна ринва. 
<p>14 Дім і маєток – спадок від батьків, а розумна дружина, – від Господа. 
<p>15 Лінощі занурюють у сонливість, і недбала душа зазнаватиме голоду. 
<p>16 Хто береже заповіді, береже свою душу, а той, хто не дбає про свої шляхи, – загине. 
<p>17 Хто чинить бідному добро, той Господові позичає; і Він йому надолужить за його доброчинство. 
<p>18 Карай сина свого, доки є надія, і не обурюйся його криком. 
<p>19 Гнівливий нехай зазнає покарання, бо, коли помилуєш [його], то ще більше каратимеш його. 
<p>20 Дослухайся поради і приймай викриття, щоб учинитися тобі відтак мудрим. 
<p>21 Багато замірів у серці людини, але справдиться лише визначене Господом. 
<p>22 Радість людини – доброчинність її, і вбога людина краща, аніж брехлива. 
<p>23 Страх Господній [провадить] до життя, і [хто має] його, завжди буде вдоволений, і лихо не спіткає його. 
<p>24 Ледачий опускає руку свою до чаші, і не хоче піднести її до рота. 
<p>25 Якщо ти покараєш облудника, то навіть простодушний стане розважливим; і [коли] викриєш розумного, то він прийме повчання. 
<p>26 Той, хто обдирає батька і проганяє матір, – син ганебний і безсоромний. 
<p>27 Припини, сину мій, слухати поради про те, щоб ухилятися від висловів пізнання. 
<p>28 Лукавий свідок збиткується над судом, і вуста лиходіїв ковтають неправду. 
<p>29 Готові для лиходіїв суди, і покарання на тіло глупаків. 
<h4>Притчі 20 
<p>1 Вино – глумливе, сікера – буйна; і кожний, хто зловживає ними, – нерозумний. 
<p>2 Гнів царський – наче ревище лева; хто дратує його, той грішить супроти самого себе. 
<p>3 Честь для людини – уникнути сварки; а всілякий глупак запальний. 
<p>4 Ледачий восени не оре в полі, то шукає влітку, – і немає нічогісінько. 
<p>5 Помисли в серці людини – глибокі води, але чоловік розумний вичерпує їх. 
<p>6 Чимало таких, що хвалять людину за милосердя; але хто знаходить праведну людину? 
<p>7 Праведник ходить у своїй чистоті; блаженні діти його по ньому! 
<p>8 Цар, який сидить на престолі суду, очима своїми розганяє все лихе. 
<p>9 Хто може сказати: Я очистив моє серце, я чистий від гріха мого? 
<p>10 Неоднакові ваги, неоднакова міра, – те і те – мерзота перед Господом. 
<p>11 Можна спізнати навіть підлітка за його вправами, чи буде чиста і належна поведінка його. 
<p>12 Вухо, котре чує, і око, котре бачить, – те і те утворив Господь. 
<p>13 Не люби спати, щоб ти не збіднів; тримай розплющеними очі твої, і будеш досхочу їсти хліб. 
<p>14 Недобре, недобре, – каже покупець; а коли відійде, хвалиться. 
<p>15 Є золото і багато перлів, але коштовне начиння – вуста розумні. 
<p>16 Візьми одежу його, бо він давав поруку за чужого; і за стороннього візьми від нього заклад. 
<p>17 Солодкий для людини хліб, [надбаний] неправдою; але потому рот його виповнюється жорствою.
<p>18 Заміри дістають потвердження через пораду, і по нараді провадь війну. 
<p>19 Хто ходить пліткарем, той відкриває таємницю; і хто широко розтуляє рота, з тим не спілкуйся. 
<p>20 Хто ганьбить батька свого і матір свою, того світильник загасне осередь глибокої пітьми. 
<p>21 Спадщина, квапливо захоплена на початку, не благословиться в майбутньому. 
<p>22 Не кажи: Я помщуся за зло; віддай Господові, і Він збереже тебе. 
<p>23 Мерзота перед Господом – неоднакові важки, і оманливі шальки – не добрі. 
<p>24 Від Господа спрямовується хода чоловіка; а людині як пізнати шлях свій? 
<p>25 Тенета для людини – квапливо давати обітницю і після обітниці обдумувати. 
<p>26 Мудрий цар вивіє лиходіїв, і колеса на них оберне. 
<p>27 Світильник Господній – дух людини, що випробовує всі глибини серця. 
<p>28 Милість та істина охороняють царя, і милістю він підтримує престол свій. 
<p>29 Слава юнаків – сила їхня, а окраса старих людей – сивина. 
<p>30 Рани від побиття – лікування супроти зла, і удари, що доходять аж до нутра. 
<h4>Притчі 21 
<p>1 Серце царя в руці Господа, мов потоки води, і куди забажає, Він спрямовує його. 
<p>2 Усі шляхи людини досконалі в її очах, але Господь зважує серця. 
<p>3 Учиняти правду і правосуддя – більше до вподоби Господові, аніж пожертва. 
<p>4 Пихатість очей і зарозумілість серця, що вирізняє лиходіїв, – гріх.
<p>5 Помисли старанного прагнуть достатку, а квапливий зазнає збитків. 
<p>6 Надбання скарбів брехливим язиком – скороминущий подмух тих, що шукають смерти. 
<p>7 Насильство лиходіїв упаде на них: тому що вони зреклися пильнувати правду. 
<p>8 Кривий шлях людини розпутної; а хто чистий, той діє належним чином. 
<p>9 Краще мешкати в кутку на даху, аніж із сварливою дружиною у просторій оселі. 
<p>10 Душа лиходія прагне зла; не знайде милости в очах його навіть друг його. 
<p>11 Коли карають облудника, звичайний стає мудрим, і коли повчають мудрого, то він набуває пізнання. 
<p>12 Праведник спостерігає за домом лиходія: як зазнають лиходії біди. 
<p>13 Хто затуляє вухо своє на крик бідака, той сам буде волати, – і не почують його. 
<p>14 Подарунок утаємничений загасить гнів, і дарунок у пазуху – велику лють. 
<p>15 Пильнувати правосуддя – радість для праведника і страх для тих, що вчиняють зло. 
<p>16 Людина, що збочила із стежки розуму, відпровадиться в зібрання мертвих. 
<p>17 Хто любить веселитися, той збідніє; а хто любить вино та олію, не розбагатіє. 
<p>18 Викупом буде за праведного лиходій і за щирого – лукавий. 
<p>19 Краще жити на землі пустельній, ніж із дружиною сварливою і сердитою. 
<p>20 Жаданий скарб і олія – в домі мудрого; а глупак їх прогайнує. 
<p>21 Той, що пильнує правду і милість, знайде життя, правду і славу. 
<p>22 Мудрий захоплює міста і руйнує фортецю, на котру вони сподівалися. 
<p>23 Хто стереже уста свої і язика свого, той береже від лиха душу свою. 
<p>24 Зарозумілий злодій – облудник ім'я йому – діє з надмірною пихою. 
<p>25 Пожадання ледаря погубить його, тому що руки його відмовляються працювати. 
<p>26 Він щодня вельми жадає, а праведник дає і не шкодує. 
<p>27 Пожертва лиходіїв – мерзота, надто, коли з лукавством приносять її. 
<p>28 Брехливий свідок загине; а людина, котра сповідає про те, що знає, буде говорити завжди. 
<p>29 Людина недобра зухвала обличчям своїм; а праведна прямує добрим шляхом своїм. 
<p>30 Немає мудрости, і немає розуму, і немає поради поза Господом. 
<p>31 Коня лаштують на день битви, але перемога – від Господа. 
<h4>Притчі 22 
<p>1 Добре ймення краще від визначного багатства, і добра слава краща від срібла і золота. 
<p>2 Багатий і вбогий зустрічаються один з одним; того і того витворив Господь. 
<p>3 Обачний бачить лихо і ховається; а легковажні йдуть далі і зазнають покарання.
<p>4 За покірністю приходить страх Господній, багатство, слава і життя. 
<p>5 Терни і тенета на шляху підступного; хто оберігає душу свою, – відступися од них. 
<p>6 Напучуй юнака на початку шляху його: він не ухилиться від нього аж до старості. 
<p>7 Багатий панує над убогим, і боржник [стає] рабом кредитора. 
<p>8 Той, що сіє неправду, жатиме марноту, і бич гніву впаде на нього. 
<p>9 Милосердний буде благословлятися, тому що дає вбогому від хліба свого. 
<p>10 Прожени облудника, і незгода відійде, і припиниться сварка й зневага. 
<p>11 Хто любить чистоту серця, у того приязнь на устах, тому цар – друг. 
<p>12 Очі Господні оберігають пізнання, а слова нехтувача законом Він відкидає. 
<p>13 Ледар каже: Лев на вулиці! Посеред майдану заб'ють мене!
<p>14 Глибоке провалля – вуста блудниць; на кого розгнівається Господь, той упаде туди. 
<p>15 Глупство прив'язалося до серця юнака; але виправна різка відкине гнів його від нього. 
<p>16 Хто чинить утиски бідному, аби примножити своє багатство, і хто дає багатому, той збідніє. 
<p>17 Нахили вухо твоє і слухай слова мудрих, і серце твоє наверни до мого пізнання. 
<p>18 Тому що втіха буде, якщо ти будеш пильнувати їх у серці твоєму, і вони будуть такими на устах твоїх. 
<p>19 Щоб сподівання твоє було на Господа, я навчаю тебе нині, а ти [пам'ятай]. 
<p>20 Чи не писав я тобі тричі в порадах і повчанні, 
<p>21 Щоб навчити тебе належним словом істини, щоб ти міг переказати слова істини тим, що посилали тебе? 
<p>22 Не грабуй бідного, тому що він убогий; і не чини утисків невдатному біля брами; 
<p>23 Тому що Господь візьме участь у справі їхній, і відбере душу в грабіжників їхніх. 
<p>24 Не товаришуй з дратівливими, і не спілкуйся з чоловіком запальним, 
<p>25 Щоб не навчитися шляхів його, і не накликати зашморгу на душу твою. 
<p>26 Не будь таким, як ті, що дають руки і поруку за борги.
<p>27 Якщо тобі не має чим заплатити, то навіщо попускати собі, щоб забрали з-під тебе постіль твою?
<p>28 Не пересувай давньої межі, котру позначили батьки твої. 
<p>29 Чи бачив ти чоловіка, вдатного в своїй справі? Він буде стояти перед царями; він не буде стояти перед простим. 
<h4>Притчі 23 
<p>1 Коли присядеш споживати страву з володарем, то уважно пильнуй, що перед тобою; 
<p>2 І постав перешкоду в горлі своєму, якщо ти жадливий. 
<p>3 Не зваблюйся ласощами його: це – оманлива пожива. 
<p>4 Не турбуйся про те, аби надбати багатства; відкинь такі думки твої. 
<p>5 Спрямуєш очі твої на нього, і – його вже немає; тому що воно вчинить собі крила, і, мов орел, злетить до неба. 
<p>6 Не споживай їжі в людини заздрісної, і не зваблюйся ласощами її; 
<p>7 Тому що, які думки в душі її, така вона сама; їж і пий, каже вона тобі, а серце її не з тобою. 
<p>8 Кусень, котрого ти з'їв, виблюєш, і добрі слова твої ти скажеш марно. 
<p>9 У вуха безглуздого не кажи, тому що він знехтує розумними словами твоїми. 
<p>10 Не пересувай межі давньої і на поля сиріт не заходь; 
<p>11 Тому що Захисник їхній могутній; Він утрутиться в справу їхню з тобою. 
<p>12 Прихили серце твоє до науки і вуха твої – до розумних слів. 
<p>13 Не залишай юнака без покарання; якщо покараєш його різкою, він не помре. 
<p>14 Ти покараєш його різкою, і врятуєш душу його від шеолу. 
<p>15 Сину мій! Якщо серце твоє буде мудрим, то тішитиметься й моє серце. 
<p>16 І нутрощі мої будуть тішитися, коли уста твої будуть говорити правду. 
<p>17 Нехай не заздрить серце твоє грішникам; нехай буде воно щоденно в страхові Господньому. 
<p>18 Тому що є майбуття, і надія твоя не втрачена. 
<p>19 Слухай, сину мій, і будь мудрим, і схиляй серце твоє на досконалий шлях. 
<p>20 Не будь поміж тих, що впиваються вином, між тими, що об'їдаються м'ясом. 
<p>21 Тому що п'яниця і зажерливий збідніють, і сонливість одягне їх у вереття. 
<p>22 Слухай батька твого: він породив тебе, і матір'ю твоєю не знехтуй, коли вона стане похилою. 
<p>23 Купи істину, і не продавай її, а також мудрости та повчання й розуму. 
<p>24 Радіє батько праведного, і той, що породив мудрого, тішиться ним. 
<p>25 Нехай звеселюється батько твій і нехай радіє матір твоя, що породили тебе. 
<p>26 Сину мій! Віддай серце твоє мені, і очі твої нехай пильнують шляхи мої. 
<p>27 Тому що блудниця – глибоке провалля, і чужа дружина – тісна криниця; 
<p>28 Вона, мов розбійник, сидить у засідці і множить поміж людьми злочинців закону. 
<p>29 У кого виття? У кого стогін? У кого сварки? У кого горе? У кого рани без причини? У кого очі багрові? 
<p>30 У тих, котрі довго сидять за вином, котрі приходять шукати [вина] присмаченого. 
<p>31 Не дивися на вино, коли воно червоніє, як воно іскриться в чаші, як воно приваблює легко. 
<p>32 Потім воно вкусить, мов гадина, і вжалить, як змія; 
<p>33 Очі твої будуть дивитися на чужих дружин, і серце твоє озветься розпустою; 
<p>34 І ти будеш, мов сплячий посеред моря, і як сплячий на вершечку щогли. 
<p>35 [І скажеш] : Били мене, мені не було боляче; штовхали мене, я не відчував. Коли прокинуся, знову буду шукати того ж таки. 
<h4>Притчі 24 
<p>1 Не будь запопадливим перед лихими людьми, і не бажай бути з ними. 
<p>2 Тому що про насильство помисли їхнього серця, і про лихе говорять їхні уста. 
<p>3 Мудрістю споруджується дім і розумом потверджується. 
<p>4 І через пізнання виповнюються його помешкання дорогим і чудовим майном. 
<p>5 Чоловік мудрий сильний, і чоловік розумний зміцнює силу свою. 
<p>6 Тому за мудрою порадою веди війну твою, і безпека [буде] в багатьох дорадниках. 
<p>7 Для безглуздого зависока мудрість, біля брами не розтулить він уст своїх. 
<p>8 У кого недобрий замір, того називають лиходієм. 
<p>9 Задум глупства – гріх, і облудник – мерзота для людей. 
<p>10 Якщо ти в день біди виявився знесиленим, то вбога сила твоя. 
<p>11 Рятуй взятих на смерть, і невже відмовишся від зрокованих на страту? 
<p>12 Чи скажеш: Ось, ми не відали цього? А Той, що випробовує серце, – хіба не знає? Той, що спостерігає за душею твоєю, знає це і відплатить чоловікові за вчинками його. 
<p>13 Споживай, мій сину, мед, тому що він приємний, і щільника, котрий солодкий для піднебіння твого; 
<p>14 Таке ж пізнання мудрости для душі твоєї. Якщо ти знайшов [її], себто майбутнє, то надія твоя тривка. 
<p>15 Не вдавайся до лихих замірів, лиходію, супроти житла праведника; не спустошуй місця спочину його. 
<p>16 Бо сім разів упаде праведник і підведеться; а лиходії зваляться в погибель. 
<p>17 Не радій, коли впаде ворог твій; і нехай не веселиться серце твоє, коли він спіткнеться. 
<p>18 Інакше побачить Господь, і не до вподоби буде це в очах Його, і Він відверне від нього гнів Свій. 
<p>19 Не обурюйся на злодіїв і не завидуй лиходіям. 
<p>20 Тому що злий не має майбутнього, – світильник лиходія загасне. 
<p>21 Бійся, сину мій, Господа і царя; з бунтівниками не спілкуйся. 
<p>22 Тому що несподівано прийде загибель від них; і біду від них обидвох хто передбачить? 
<p>23 Сказано також мудрими: Мати упередженість на суді – не добре. 
<p>24 Хто каже лихому: Твоя правда, того будуть проклинати народи, того будуть ненавидіти племена. 
<p>25 А ті, що викривають, будуть улюблені, і на них прийде благословення. 
<p>26 В уста [наче] цілує той, хто відповідає словами щирими. 
<p>27 Учини справи твої поза домом, заверши їх на полі твоєму, а потім будуй оселю твою. 
<p>28 Не будь неправдивим свідком на ближнього твого; нащо тобі обманювати устами твоїми? 
<p>29 Не кажи: Як він учинив зі мною, так і я вчиню з ним, відплачу людині за ділами її. 
<p>30 Проходив я поблизу поля чоловіка-ледаря і повз виноградник чоловіка бідного на розум. 
<p>31 І ось, все це заросло терням, поверхня його вкрилася кропивою, і кам'яний мур його зруйнувався. 
<p>32 І подивився я, і взяв собі до серця, і дістав науку: 
<p>33 Трішки поспиш, трішки подрімаєш, трішки, склавши руки, полежиш, 
<p>34 І прийде, [мов] перехожий, убогість твоя, і нужда твоя, – мов озброєна людина. 
<h4>Притчі 25 
<p>1 І оце притчі Соломонові, котрі зібрали мужі Єзекії, царя Юдиного. 
<p>2 Слава Божа – утаємничувати справу, а слава царів – досліджувати справу. 
<p>3 Небо для високости і земля для глибини, так серця царів – недослідні. 
<p>4 Відділи домішки від срібла, і вийде у ливарника посудина. 
<p>5 Усунь лиходія від царя, і престол його утвердиться правдою. 
<p>6 Не пишайся перед лицем царя і на місце шляхетних не ставай; 
<p>7 Тому що краще, коли скажуть тобі: Підійди сюди, сядь вище, аніж, коли принизять тебе перед шляхетним, котрого бачили очі твої. 
<p>8 Не зачинай квапливо позову, інакше, що будеш чинити при завершенні, коли суперник твій осоромить тебе? 
<p>9 Здійснюй позов із суперником твоїм, але таємниці іншого не розкривай. 
<p>10 Щоб не докоряв тобі той, що зачує це, бо тоді ганьба твоя не відійде від тебе. 
<p>11 Золоті яблука в срібних прозорих посудинах – слово, сказане пристойно. 
<p>12 Золота сережка і прикраса з чистого золота – мудрий викривач для уважного вуха. 
<p>13 Що прохолода від снігу в жнива, те ж таки незрадливий посланець для того, хто послав його; він приносить душі володаря свого розраду. 
<p>14 Як хмара і вітри без дощу, так людина, що вихваляється нещирими дарунками. 
<p>15 Покірністю схиляється до милості вельможа, і м'який язик ламає кістку. 
<p>16 Ти знайшов мед? Споживай досхочу, але не переїдай його, щоб не вивернути його. 
<p>17 Не ходи часто в дім друга твого, щоб він не збайдужів до тебе і не зненавидів тебе. 
<p>18 Що молот, і меч, і гостра стріла, те саме й чоловік, що вирікає облудне свідчення супроти ближнього свого. 
<p>19 Що зламаний зуб і знесилена нога, те й надія на зрадливого [чоловіка] в день лиха. 
<p>20 Наче той, що скидає з себе одежу холодного дня, що оцет на рану, – саме такий той, хто співає пісні зажуреному серцю. 
<p>21 Якщо голодний ворог твій, нагодуй його хлібом; і якщо він спраглий, дай йому води. 
<p>22 Тому що, [учиняючи так], ти збираєш яркі жарини на голову його: Господь заплатить тобі. 
<p>23 Північний вітер приносить дощ; а утаємничений язик – невдоволені обличчя. 
<p>24 Краще жити в кутку на даху, аніж з дружиною сварливою в просторій оселі. 
<p>25 Що холодна вода для знесиленої спрагою душі, те саме й добра вість з далекого краю. 
<p>26 Мов скаламучена криничка, і наче пошкоджене джерело, – праведник, що падає перед лиходієм. 
<p>27 Як не добре споживати багато меду, так само домагатися власної слави, – не є слава. 
<p>28 Що місто зруйноване, без мурів, те саме й чоловік, що не володіє духом своїм. 
<h4>Притчі 26 
<p>1 Як сніг влітку і дощ на жнива, так честь не до лиця глупакові. 
<p>2 Як горобець спурхує, як ластівка полетить, так задаремне прокляття не справдиться. 
<p>3 Батіг для коня, вуздечка для віслюка, а палиця для безглуздих.
<p>4 Не відповідай глупакові на глупство його, щоб ти також не став схожим на нього.
<p>5 Але відповідай глупакові на глупство його, щоб він не став мудраком в очах своїх. 
<p>6 Підтинає собі ноги, зазнає гіркоти той, хто дає словесне доручення глупакові. 
<p>7 Хитливо здіймаються ноги кульгавого, – і притча в устах глупаків. 
<p>8 Укладати коштовний камінь у пращу те саме, що вшановувати глупака. 
<p>9 Мов [колючий] терен в руці п'яного, – притча в устах глупаків. 
<p>10 Сильний вчиняє все з волі своєї: і нерозумного вшановує, і кожному перехожому дає нагороду. 
<p>11 Як пес повертається на виверти свої, так глупак повторює глупоту свою. 
<p>12 Чи бачив ти чоловіка, мудрого в очах його? На безглуздого більше надії, аніж на нього. 
<p>13 Ледар каже: Лев на дорозі! Лев на майданах! 
<p>14 Двері повертаються на завісах своїх, а ледар – у постелі своїй. 
<p>15 Ледар опускає руку свою в чашу, і йому важко донести її до рота свого. 
<p>16 Ледар в очах своїх мудріший, аніж семеро, що відповідають розважливо. 
<p>17 Те саме, що хапати пса за вуха, проходячи неподалік, – втручатися в чужу сварку. 
<p>18 Як той, що вдає з себе божевільного, кидає вогонь, стріли і смерть, 
<p>19 Так – чоловік, котрий шкодить другові своєму і потім каже: Я лише пожартував. 
<p>20 Де немає більше дров, вогонь загасне; і де немає обмовника, розбрат затихне. 
<p>21 Вугіль – для жару і дрова – для вогню; а чоловік сварливий – для розпалювання сварки. 
<p>22 Слова обмовника – наче ласощі, і входять вони досередини черева. 
<p>23 Що нечистим сріблом обкладений глиняний глечик, те саме й полум'яні уста і серце в злобі. 
<p>24 Устами своїми прикидається ворог, а в серці своєму ховає підступ. 
<p>25 Якщо він говорить навіть ніжним голосом, не вір йому; тому що семеро мерзот у серці його. 
<p>26 Якщо ненависть приховується наодинці, то відкриється злоба його в народному зібранні. 
<p>27 Хто копає яму, той упаде в яму; і хто котить камінь угору, до того він повернеться. 
<p>28 Брехливий язик ненавидить уражених ним, і облесливі уста призводять до загибелі. 
<h4>Притчі 27 
<p>1 Не хвалися завтрашнім днем, тому що не відаєш, що той день принесе. 
<p>2 Нехай хвалить тебе інший, а не вуста твої, – чужий, а не язик твій. 
<p>3 Великий камінь, вагомий і пісок; але гнів глупака важчий від обидвох. 
<p>4 Жорстокий гнів, невтримна лють; але хто здолає ревнощі? 
<p>5 Краще відверте викриття, аніж утаємничена любов. 
<p>6 Щирі докори від люблячого, і брехливі поцілунки ненависника. 
<p>7 Сита душа розтоптує навіть щільники, а голодній душі все гірке солодке. 
<p>8 Як птах, що гніздо своє покинув, отак і людина, що залишила місце своє. 
<p>9 Олива і кадіння тішать серця; так само приємний [будь-кому] друг сердечний порадою своєю. 
<p>10 Не залишай друга свого і друга твого батька, і в дім брата твого не ходи в день лихий для тебе; краще сусід поблизу, аніж брат, що далеко. 
<p>11 Будь мудрим, сину мій, і втішай серце моє; і я знатиму, що відповідати моєму обмовникові. 
<p>12 Розважливий бачить біду і ховається; а недосвідчені йдуть наперед [і] зазнають покарання. 
<p>13 Візьми в нього одежу його, тому що він дав поруку за чужинця; і за стороннього візьми від нього заклад. 
<p>14 Хто голосно вихваляє друга твого з раннього ранку, того вважатимуть за обмовника. 
<p>15 Безнастанний капіж дощового дня і сварлива дружина – однакові. 
<p>16 Хто хоче приховати її, той хоче утаємничити вітер і оливу в правиці своїй, що дасть знати про себе. 
<p>17 Залізо залізом гострять, і чоловік загострює погляд друга свого. 
<p>18 Хто стереже смоковницю, той буде їсти плоди її; і хто береже володаря свого, той буде в пошані. 
<p>19 Як у воді обличчя – до обличчя, так серце людини – до людини. 
<p>20 Шеол і Аваддон – невситимі; такі ж невситимі й очі людські. 
<p>21 Що плавильня для срібла, а горнило – для золота, те саме для людини уста, котрі хвалять її. 
<p>22 Товчи глупака в ступі товкачем разом із зерном – не зійде з нього глупота його. 
<p>23 Гаразд пильнуй за худобою твоєю, і добре дбай про свої череди; 
<p>24 Тому що [багатство] не навіки, та й влада хіба від роду й до роду? 
<p>25 Проростає трава, і з'являється отава, і збирають трави в горах. 
<p>26 Вівці – на одяг тобі, і кози – на купівлю поля. 
<p>27 І доволі козячого молока тобі на поживу, у страву домашнім твоїм і на харч служницям твоїм. 
<h4>Притчі 28 
<p>1 Лиходій втікає, коли [за ним] ніхто не женеться; а праведник сміливий, мов лев. 
<p>2 Коли країна ухилиться від закону, тоді багато в ній урядовців; а за розумного і розважливого мужа вона довготривала. 
<p>3 Людина вбога і та, що пригноблює слабких, [те саме], що злива, яка збіжжя змиває. 
<p>4 Відступники од закону вихваляють лиходіїв, а ті, що виконують закона, обурюються на них.
<p>5 Лихі люди не сприймають справедливості, а ті, що шукають Господа, розуміють усе. 
<p>6 Краще бідний, що ходить у своїх чеснотах, аніж той, хто викривляє шляхи свої, хоч він багатий.
<p>7 Той, що пильнує закона – син розумний, а той, що спілкується з гультяями, осоромлює батька свого. 
<p>8 Той, що примножує прибутки свої лихварством і неправдою, віддасть їх тому, хто милосердний до бідних. 
<p>9 Хто відхиляє вухо своє від послуху законові, у того й молитва буде мерзотою. 
<p>10 Той, хто зводить праведних на шлях зла, сам упаде в свою яму; а безвинний успадкує добро. 
<p>11 Людина заможна – мудра в своїх очах, але розумний бідак викриє її. 
<p>12 Коли тішаться праведники – велика слава; та коли підносяться лиходії, люди ховаються. 
<p>13 Хто утаємничує злочини свої, не матиме успіху; а хто визнає і залишає їх, той буде помилуваний. 
<p>14 Блаженна людина, котра завжди в добрій волі, а хто ожорсточує серце своє, той попаде в біду. 
<p>15 Як лев, що рикає, і, як голодний ведмідь, так лихий володар над убогим народом. 
<p>16 Благуватий володар багато завдає утисків; а той, що ненавидить зиск, утривалить дні. 
<p>17 Людина, що завинила пролиттям людської крови, буде втікати до самої могили, щоб не схопили її. 
<p>18 Хто ходить бездоганно, той не зазнає шкоди; а той, що ходитиме кривими шляхами, упаде на одному з них. 
<p>19 Хто обробляє землю свою, той буде насичуватися хлібом, а хто бере приклад з ледачих, той насититься убогістю. 
<p>20 Щира людина багата благословеннями; а хто поспішає розбагатіти, той зазнає покарання. 
<p>21 Бути упередженим – не добре; такий чоловік навіть за кусень хліба вчинить неправду. 
<p>22 Поспішає до маєтности заздрісний чоловік і гадки не має, що вбогість наздожене його. 
<p>23 Той, що викриває людину, знайде опісля більшу прихильність, аніж той, що лестить язиком. 
<p>24 Хто обкрадає батька свого і матір свою і говорить: Це не гріх, – той спільник грабіжників. 
<p>25 Пихатий розпалює суперечку, а той, що сподівається на Господа, буде жити в добрі. 
<p>26 Хто сподівається на себе, той нерозумний; а хто ходить в мудрості, той буде врятований. 
<p>27 Хто дає вбогому, не збідніє, а хто заплющує очі на нього, на тому багато прокльонів. 
<p>28 Коли звеличуються нечестиві, люди ховаються, а коли вони гинуть, зростає число праведників. 
<h4>Притчі 29 
<p>1 Людина, котру викривають, ожорсточує свою шию, наразі зазнає поразки, і не буде [їй] зцілення. 
<p>2 Коли праведників постає багато, радіє народ; а коли володарює нечестивий – народ стогне. 
<p>3 Людина, котра любить мудрість, тішить батька свого; а хто спілкується з блудницями, той змарнує маєток. 
<p>4 Цар правосуддям утверджує землю, а той, що полюбляє дарунки, спустошує її. 
<p>5 Людина, котра лестить другові своєму, розстеляє сіть ногам його. 
<p>6 У гріхові лихої людини – тенета [для неї], а праведник тішиться і радіє. 
<p>7 Праведний уважно вивчає позов бідних, а лиходій нехтує справою. 
<p>8 Люди розбещені підбурюють місто, а мудрі упокорюють заколот. 
<p>9 Розумний чоловік, судячись із чоловіком благуватим, чи гнівається, чи сміється, – не має спокою. 
<p>10 Кровожерні люди ненавидять безвадного, а праведні піклуються про його життя. 
<p>11 Безглуздий увесь гнів свій виливає, а мудрий упокорює його. 
<p>12 Якщо князь дослухається брехливих слів, то всі служники його не відають честі. 
<p>13 Бідний і лихвар зустрічаються один з одним; але світло очам того і того дає Господь. 
<p>14 Якщо цар судить убогих за правдою, то престол його назавжди усталиться. 
<p>15 Різка і викриття дають мудрість; але підліток, залишений без уваги, вчиняє сором матері. 
<p>16 Коли множаться нечестиві, множиться і беззаконня; але праведні побачать загибель їхню. 
<p>17 Карай сина свого, і він принесе тобі спокій і втішить душу твою. 
<p>18 Без одкровення згори народ розбещений, а той, що пильнує закон, блаженний. 
<p>19 Словами не навчити раба; тому що хоч і розуміє [їх], та не упокорюється. 
<p>20 Чи бачив ти людину необачну у словах своїх? На безглуздого більше надії, аніж на неї. 
<p>21 Якщо із самого дитинства виховувати служника в розкошах, то згодом він забажає бути сином. 
<p>22 Гнівлива людина започатковує сварку, і запальний багато грішить. 
<p>23 Гординя людини принижує її, а впокорений дух набуває честі. 
<p>24 Хто ділиться із злодієм, той ненавидить душу свою; чує він прокляття, але не зголошує про те. 
<p>25 Страх перед людьми налаштовує сіть; а той, що сподівається на Господа, буде в безпеці. 
<p>26 Багато тих, що шукають [прихильного] обличчя у князя, але доля в людини від Господа. 
<p>27 Мерзота для праведників – людина неправедна, і мерзота для нечестивого – той, що прямує належним шляхом. 
<h4>Притчі 30 
<p>1 Слова Агура, сина Якеєвого, [котрі] мовив цей чоловік до Ітієла і до Ухала: 
<p>2 Справді, я більше недолугий, аніж хто-небудь із людей, і розуму людського немає у мене. 
<p>3 І не навчився я мудрости, і пізнання святих не маю. 
<p>4 Хто на небо виходив і сходив? Хто зібрав вітер у пригорщі свої? Хто зав'язав воду в одяг? Хто визначив усі рубежі землі? Яке ймення його і яке ймення сина його? Чи відаєш ти? 
<p>5 Кожне слово Боже – чисте; він – щит усім, хто сподівається на Нього. 
<p>6 Не прилучай до слів Його, щоб Він не звинуватив тебе, і щоб ти не виявився облудником. 
<p>7 Дві речі я прошу в Тебе, не відмов мені раніше, аніж я помру. 
<p>8 Марноту і облуду віддали од мене; убогости і багатства не дай мені, насичуй мене щоденним хлібом. 
<p>9 Щоб я не переситився і не зрікся, і не сказав: Хто – Господь? І, щоб, зубожілий, не почав красти та не безчестив ймення Бога мого намарно. 
<p>10 Не обмовляй служника перед володарем його, щоб він не прокляв тебе, і щоб ти не був знайдений з провиною. 
<p>11 Є рід, котрий проклинає батька свого і не благословляє матері своєї. 
<p>12 Є рід, котрий чистий у власних очах своїх, але не обмитий від бруду свого. 
<p>13 Є рід – о, які зарозумілі очі його, і як піднеслися повіки його! 
<p>14 Є рід, у котрого зуби – мечі, і щелепи – ножі, щоби пожерти вбогих на землі і жебраків поміж людьми. 
<p>15 У невситимості дві доньки: Давай і Давай. Ось троє невситимих і четверо, котрі не скажуть: Досить! 
<p>16 Шеол і лоно неплідне, земля, котра не насичується водою, і вогонь, котрий не каже: Досить! 
<p>17 Око, що кепкує з батька і нехтує покірністю перед матір'ю, виклюють ворони в долині і поглинуть орлята. 
<p>18 Три речі утаємничені для мене, і чотирьох я не розумію. 
<p>19 Шляхів орла на небі, стежок гадини на скелі, дороги корабля серед моря і путівця чоловіка до дівчини. 
<p>20 Такий шлях також і дружини перелюбної: наїлася, обтерла свого рота та й каже: Я нічогісінько поганого не вчинила. 
<p>21 Від трьох здригається земля; чотирьох вона не може носити; 
<p>22 Раба, коли він стає царем; глупака, коли він досхочу їсть хліб; 
<p>23 Позначену ганьбою жінку, коли вона шлюбиться, і служницю, коли вона займає місце своєї господині. 
<p>24 Ось чотири малих на землі; але вони мудріші від мудрих. 
<p>25 Мурашки – народ не сильний, але влітку накопичують поживу собі; 
<p>26 Гірські миші – народ слабкий, але влаштовують оселі свої на скелі; 
<p>27 У сарани немає царя, але вона виступає одностайно; 
<p>28 Павук лапками пнеться, і він у помешканнях царських буває! 
<p>29 Ось, троє мають вишукану ходу, і четверо ходять добре; 
<p>30 Лев, дужий поміж звірами, який не поступиться нікому. 
<p>31 Кінь і козел, і цар [серед народу [свого], [і ніхто] не повстане [супроти нього]. 
<p>32 Якщо ти в зарозумілості своїй вчинив дурницю і замислив лихе, то [поклади] руку на уста; 
<p>33 Бо коли збити молоко, виходить масло, поштовхом скривавлюється ніс, а пробудження гніву вчиняє сварку. 
<h4>Притчі 31 
<p>1 Слова Лемуїла царя. Повчання, котре передавала йому матір його. 
<p>2 Що, сину мій? Що, сину лона мого? Що, сину обітниць моїх? 
<p>3 Не віддавай жінкам сили твоєї, ні шляхів твоїх згубницям царів. 
<p>4 Не царям, Лемуїле, не царям вино пити, і не князям – сікеру, 
<p>5 Щоб не впилися вони і не забули закону та не змінили на недобре суду пригноблених. 
<p>6 Дайте сікеру тому, що гине, і вино пригніченому душею. 
<p>7 Нехай він вип'є, і забуде вбогість свою, і не згадає вже убогість свою, і не пригадає вже страждання свого. 
<p>8 Розтуляй уста твої за безмовного і на захист усіх сиріт. 
<p>9 Розтуляй уста твої для правосуддя і для справи бідного і вбогого. 
<p>10 Хто знайде цнотливу жінку? Ціна її вартніша перлів. 
<p>11 Вірить їй серце чоловіка її, і він не залишиться без прибутку.
<p>12 Вона відплатить йому добром, а не злом упродовж цілого життя свого. 
<p>13 Дбає про вовну та льон, і охоче працює своїми руками. 
<p>14 Вона, немов кораблі купців, здалеку хліб здобуває. 
<p>15 Вона підводиться ще вночі, і роздає страву в домі своєму і визначає роботу служницям своїм. 
<p>16 До поля придивляється, а відтак і купує його; від плодів рук своїх насаджує виноградника. 
<p>17 Підперізує стан свій силою і зміцнює м'язи свої. 
<p>18 Вона відчуває, що праця її корисна, і – світильник її не згасає навіть уночі. 
<p>19 Простягає руки свої до прядива, і пальці її беруться за веретено. 
<p>20 Долоню свою вона розтуляє вбогому і руку свою подає нужденному. 
<p>21 Не боїться холоду родина її, бо вся її родина одягнена в подвійний одяг. 
<p>22 Вона виготовляє собі килими: вісон і пурпур – одяг її. 
<p>23 Чоловік її, відомий біля брами, коли сидить із старшиною краю. 
<p>24 Вона виготовляє покривала, і продає, і пояси купцям фінікійським постачає. 
<p>25 Сила і врода – одежа її, і весело заглядає вона в майбутнє. 
<p>26 Уста свої розтуляє з мудрістю, і сумирне повчання на язику її. 
<p>27 Вона ретельно доглядає господарство у домі своєму і не їсть хліба намарно. 
<p>28 Підводяться діти і вшановують її, чоловік – хвалить її. 
<p>29 Багато було дружин цнотливих; але ти переважила всіх їх. 
<p>30 Врода – річ оманлива і краса марнотна; але дружина, котра боїться Господа, достойна похвали! 
<p>31 Дайте їй від плоду рук її, і нехай прославлять її біля брами діяння її!
