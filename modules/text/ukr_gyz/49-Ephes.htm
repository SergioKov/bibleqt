<h2>Послання до Ефесян</h2>

<h4>Ефесян 1 Одвічний план порятунку, що звершився у Христі. 
<p>1 Павло, з волі Божої Апостол Ісуса Христа, святим, що в Ефесі, і вірним у Христі Ісусі: 
<p>2 Благодать вам та мир від Бога Вітця нашого і Господа Ісуса Христа. 
<p>3 Благословенний Бог і Батько Господа нашого Ісуса Христа, що благословив нас у Христі всіляким духовним благословенням у небесах, 
<p>4 Бо Він вибрав нас у Ньому передніше утворення світу, щоб ми були святі і цнотливі перед Ним у любові, 
<p>5 Визначивши наперед усиновити нас Собі через Ісуса Христа, з доброї волі Своєї, 
<p>6 На похвалу слави благодаті Своєї, котрою Він ощасливив нас в Улюбленому, 
<p>7 У Котрому ми маємо покуту Кров'ю Його, прощення гріхів, через багатство Його благодаті; 
<p>8 Котру Він у повноті дарував нам у всілякій премудрості й розважливості, 
<p>9 Відкривши нам таємницю Своєї волі, зі Своєї ж таки доброї волі, котру Він передніше поклав у Ньому, 
<p>10 У впоряджені повноти часів, щоб усе небесне і земне об'єднати у Христі; 
<p>11 У Ньому ми стали спадкоємцями, тому що були заздалегідь призначені для цього за визначенням Того, Хто звершує все з огляду на волю Свою. 
<p>12 Щоби послужити на похвалу слави Його нам, котрі раніше сподівалися на Христа; 
<p>13 У Ньому також ви, зачувши слово істини, благовістя вашого порятунку і, увірувавши в Нього, закарбовані обіцяним Святим Духом, 
<p>14 Котрий є запорукою спадщини нашої, для спокути спадку Його, на похвалу слави Його. 
<p>15 А тому і я, зачувши про вашу віру у Христа Ісуса і про любов до всіх святих, 
<p>16 Безнастанно дякую за вас Богові, згадуючи вас у молитвах моїх, 
<p>17 Аби Бог Господа нашого Ісуса Христа, Батько слави, дав вам духа премудрости і одкровення для пізнання Його, 
<p>18 І просвітив очі серця вашого, щоб ви спізнали, в чому є надія заклику Його, і яке багатство славної спадщини Його для святих, 
<p>19 І яка невимірна велич могутности Його в нас, віруючих через діяння державної сили Його, 
<p>20 Котрою Він діяв у Христі, воскресивши Його з мертвих і посадовив праворуч Себе на небесах, 
<p>21 Понад усілякий уряд і владу, і силу, і володарювання, і всіляке ймення, що назване не лише в цьому світі, але й у майбутньому, 
<p>22 І все підкорив під ноги Його, і поставив Його найвище всього, Головою Церкви. 
<p>23 Котра є тіло Його, повнота Того, що все виповнює у всьому. 
<h4>Ефесян 2 З великої Своєї любови Бог рятує віруючих Кров'ю Христа. 
<p>1 І вас, мертвих через злочини і гріхи ваші, 
<p>2 У котрих ви нещодавно жили, за звичаєм світу цього, з волі князя, що панує в повітрі, духа, котрий діє в синах непослуху, 
<p>3 Поміж котрими ми також усі жили свого часу за нашими тілесними похотями, виконуючи пожадання плоті і помислів, і були за природою дітьми гніву, як інші, 
<p>4 Бог, багатий милістю, зі Своєї великої любови, котрою полюбив нас, 
<p>5 І нас, мертвих, через злочини, оживив із Христом, благодаттю ви врятовані, - 
<p>6 І воскресив з Ним, і посадовив на небесах у Христі Ісусі, - 
<p>7 Щоб явити у прийдешніх віках найщедріше багатство благодаті Своєї на добро нам у Христі Ісусі, 
<p>8 Бо благодаттю ви порятовані через віру, і це не від вас, - а Божий Дар. 
<p>9 Не від справ, щоб ніхто не хвалився. 
<p>10 Бо ми - Його творіння - витворені у Христі Ісусі на добрі справи, котрі Бог визначив нам виконувати. 
<p>11 Отож, пам'ятайте, що ви, нещодавно погани плоттю, котрих називали необрізаними так звані обрізані плотським обрізанням, звершеного руками, 
<p>12 Що ви були того часу без Христа, відчужені од спільноти Ізраїльської, чужими щодо заповітів обітниці, не мали надії і були безбожниками в світі; 
<p>13 А тепер у Христі Ісусі ви, що були колись далеко, стали близькі Кров'ю Христовою. 
<p>14 Бо Він є мир наш, що витворив з обидвох одне і, зруйнувавши перешкоду, що стояла посередині, 
<p>15 Знищив ворожнечу Тілом Своїм, а Закон заповідей ученням, щоб із двох утворити в Собі Самому одного нового чоловіка, опорядивши світ, 
<p>16 І в одному тілі примирити обидвох із Богом через хрест, убивши ворожнечу на ньому; 
<p>17 А коли прийшов, то проповідував мир вам, далеким і близьким, 
<p>18 Тому що через Нього ті й ті маємо доступ до Батька, в одному Дусі. 
<p>19 Отож, ви вже не чужі і не зайшлі, але співгромадяни святині і свої Богові. 
<p>20 І були утверджені на основі Апостолів і пророків, маючи Самого Ісуса Христа наріжним каменем, 
<p>21 На котрому вся будова, споруджуючись до ладу, зростає у святий храм у Господі, 
<p>22 На котрому ви також опоряджуєтеся в житло Боже Духом. 
<h4>Ефесян 3 Таємниці Божі відкриваються через Церкву Христову. 
<p>1 Ось для цього я, Павло, став в'язнем Ісуса Христа за вас поганів. 
<p>2 Як ви чули про рушійну силу благодаті Божої, даної мені для вас, 
<p>3 Тому що мені через одкровення сповіщена таємниця, про що я писав коротко вище, 
<p>4 То ви, читаючи, можете збагнути моє розуміння Христової таємниці, 
<p>5 Котра не була сповіщена попереднім поколінням синів людських, як нині відкрита святим Апостолам Його і пророкам Духом Святим, 
<p>6 Щоб також поганам бути співспадкоємцями, що складають одне тіло, і співучасниками обітниці Його у Христі Ісусі засобом проповіді Євангелії, 
<p>7 Котрої служителем став я за даром благодаті Божої, що дана мені під дією сили Його. 
<p>8 Мені, найменшому із усіх святих, дана благодать оця - благовістити поганам невимірне багатство Христове. 
<p>9 І відкрити всім, що складає домобудування таємниці, що була прихована од вічности в Богові, Котрий витворив усе Ісусом Христом, 
<p>10 Щоб нині стала відомою через Церкву старшинам і владі на небесах найрізноманітніша премудрість Божа, 
<p>11 За одвічною ухвалою, котру Він виконав у Христі Ісусі, Господі нашому, 
<p>12 У Котрому ми маємо сміливість і надійний доступ через віру в Нього. 
<p>13 А тому прошу вас не занепадайте духом, коли бачите мої скорботи заради вас, котрі є ваша слава. 
<p>14 Для цього схиляю коліна мої перед Батьком Господа нашого Ісуса Христа, 
<p>15 Від Котрого має ймення усіляке батьківство на небесах і на землі, - 
<p>16 Нехай же дасть вам, за багатством слави Своєї, міцно утвердитися Духом Його у внутрішній людині, 
<p>17 Вірою вселитися Христові у серця ваші, 
<p>18 Щоб ви, закорінені і утверджені в любові, могли спізнати з усіма святими, що є ширина, і довжина, і глибина, і висота, 
<p>19 І пізнати Христову любов, котра понад усі знання, щоб вам виповнитися всією повнотою Божою. 
<p>20 А Тому, Хто силою, що діє в нас, може вчинити невимірно більше від усього, чого ми просимо чи про що розмірковуємо, 
<p>21 Тому слава в Церкві у Христі Ісусі на всі покоління од віку й до віку. Амінь. 
<h4>Ефесян 4 Хто складає Церкву Христа. 
<p>1 Отож я, в'язень у Господі, благаю вас чинити згідно із званням, у котре ви покликані. 
<p>2 Із усілякою сумирною мудрістю, покірністю і довготерпінням, ставлячись поблажливо один до одного з любов'ю, 
<p>3 Прагнучи зберегти єдність духу у спілці з миром. 
<p>4 Одне тіло і один дух, як ви також покликані до однієї надії вашого звання; 
<p>5 Один Господь, одна віра, одне хрещення, 
<p>6 Один Бог і Батько усіх, Котрий над усіма і через усіх і в усіх нас. 
<p>7 А кожному з нас дана благодать в міру дару Христового. 
<p>8 А тому й сказано: Вийшов на висоту, полонив полон, і дав дари людям. 
<p>9 А "вийшов", що означає, як не те, що Він також сходив передніше до найнижчих місцин землі? 
<p>10 А Хто зійшов був, Той якраз і піднявся найвище понад всі небеса, щоб звершити все. 
<p>11 І Він настановив одних Апостолами, інших пророками, ще інших євангелістами і пастирями, а також учителями. 
<p>12 Для вдосконалення святих, для справи служіння, для зміцнення тіла Христового, 
<p>13 Аж доки не сягнемо спільности віри і пізнання Сина Божого, в мужа досконалого, в міру повного Христового віку, 
<p>14 Щоб ми не були вже малолітками хитливими, що захоплюються усіляким вітром учення, за лукавством людей, виходячи з хитрого мистецтва облудности, 
<p>15 Але щирою любов'ю всі виростали в Того, Котрий є голова Христос, 
<p>16 Із Котрого все тіло, складене і з'єднане засобом усіляких поєднань, що взаємно зміцнюються, в міру свого діяння кожного члена, одержує приріст для творення самого себе в любові. 
<p>17 А тому я повідую і заклинаю в Господі, щоб ви уже не вчиняли так, як учиняють інші народи, за марнотою свого глузду, 
<p>18 Бо потьмарені в розумі, відчужені од життя Божого, з причини їхнього невігластва (неуцтва) і ожорсточення їхнього серця, 
<p>19 Вони, сягнувши нестями, віддалися розпусті так, що вчиняють всіляку нечистоту з ненажерливістю. 
<p>20 Але ви не так пізнали Христа, 
<p>21 Тому, що ви чули про Нього і в Ньому навчилися, - бо істина в Ісусі, - 
<p>22 Відкинути попередній спосіб життя старої людини, що зотліває у звабливих похотях, 
<p>23 І обновитися духом розуму вашого, 
<p>24 І вдягнутися в нову людину, витворену за подобою Божою, у праведності та святості істини. 
<p>25 А тому, відкинувши неправду, повідуйте істину кожний своєму ближньому, тому що ми члени один одному. 
<p>26 Гніваючись, не грішіть: нехай сонце не зайде у гніві вашому; 
<p>27 І не давайте місця дияволові. 
<p>28 Хто крав, нехай не краде, а ліпше трудися, роблячи своїми руками корисне, аби було з чого вділити нужденному. 
<p>29 Нехай жодне гниле слово не виходить з уст ваших, а лише добре для напучування у вірі, щоб воно приносило благодать тим, що слухають, 
<p>30 І не ображайте Святого Духа Божого, Котрим ви позначені на день визволення. 
<p>31 Усіляке роздратування, лють та гнів, і крик, і лихе слово з усілякою злобою нехай щезнуть з-поміж вас; 
<p>32 Але будьте добрими один до одного, співчутливі, прощайте один одному, як Бог у Христі простив вам. 
<h4>Ефесян 5 Плід Духа є у праведності та істині. 
<p>1 Отож, будьте послідовниками Бога, як улюблені діти, 
<p>2 І живіть у любові, як Христос полюбив нас, і віддав Себе за нас на принесення і пожертву Богові, на духмяність приємну. 
<p>3 А розпуста і всіляка нечистота чи жадливість не мусять навіть згадуватися у вас, як належить святим. 
<p>4 А також лихослів'я і марнослів'я і сміхота не личать вам, а навпаки - вдячність; 
<p>5 Бо знайте, що жодний блудодій, або нечистий, або пожадливий, котрий є ідолослужник, не має спадщини у Царстві Христа і Бога.
<p>6 Нехай ніхто не спокушає вас легковажними словами, бо за це приходить гнів Божий на синів непослуху; 
<p>7 Отож, не будьте їхніми спільниками. 
<p>8 Свого часу ви були пітьма, а тепер - світло в Господі: вчиняйте, як діти світла, 
<p>9 Тому що плід Духа є у всілякім добрі, праведності та істині; 
<p>10 Досліджуйте, що Богові угодно. 
<p>11 І не беріть участі у неплідних справах темряви, але й звинувачуйте. 
<p>12 Бо про те, чим вони потайки займаються, соромно й казати. 
<p>13 А все виявлене стає явним від світла, бо все, що стає явним, є світло; 
<p>14 Тому й сказано: Підведися сплячий, і воскресни з мертвих, і освітить тебе Христос. 
<p>15 Отож, зважайте, поводьтеся обережно, не так, як нерозумні, але як мудрі, 
<p>16 Поціновуючи час, тому що дні лукаві. 
<p>17 Отож, не будьте нерозважливі, але пізнавайте, що є воля Божа. 
<p>18 І не впивайтеся вином, від котрого приходить розпуста; але виповнюйтеся Духом; 
<p>19 Напучуючи самі себе псалмами і славослів'ям і співом духовних пісень, співаючи і оспівуючи в серцях ваших Господові, 
<p>20 Дякуючи завжди за все Богові і Батькові, у ймення Господа нашого Ісуса Христа, 
<p>21 Підкоряючись один одному в страхові Божому. 
<p>22 Дружини, коріться своїм чоловікам, як Господові, 
<p>23 Тому що чоловік є голова дружини, як Христос голова Церкви, і Він також Рятівник тіла; 
<p>24 Але, як Церква підкоряється Христові, так само й дружини своїм чоловікам - у всьому. 
<p>25 Чоловіки, любіть своїх дружин, як Христос полюбив Церкву і віддав Себе за неї, 
<p>26 Щоб освятити її, очистивши водяною купіллю, засобом слова; 
<p>27 Щоб явити її Собі славною Церквою, що не матиме плями, або вади, або ще чогось подібного, але щоб вона була свята і бездоганна. 
<p>28 Так мають чоловіки любити своїх дружин, як власні тіла: люблячий свою дружину, любить самого себе. 
<p>29 Бо ніхто ніколи не мав ненависті до своєї плоті, але годує і гріє її, як Господь Церкву; 
<p>30 Тому що ми члени тіла Його, від плоті Його і від кісток Його. 
<p>31 А тому нехай залишить чоловік батька свого й матір, і приліпиться до дружини своєї, і будуть двоє одна плоть. 
<p>32 Таємниця оця значна; я кажу стосовно Христа і Церкви. 
<p>33 Тож нехай кожний з вас любить свою дружину, як самого себе; а дружина нехай шанує [свого] чоловіка. 
<h4>Ефесян 6 Плід Духа є у праведності та істині. 
<p>1 Дітоньки, коріться своїм батькам у Господі, бо цього вимагає справедливість. 
<p>2 Шануй батька свого і матір, це - перша заповідь з обітницею, 
<p>3 То буде тобі добре, і будеш довголітнім на землі, 
<p>4 І ви, батьки, не дратуйте ваших дітей, але виховуйте їх ученням та напучуванням Господнім. 
<p>5 Раби, коріться володарям (своїм) через плоть зі страхом і трепетом, у простоті серця вашого, як Христові; 
<p>6 Не з удаваною лише старанністю служіть, немов догоджаєте людині, але як слуги Христові, виконуючи волю Божу від самої душі.
<p>7 Служіть охоче, як Господові, а не (як) людям. 
<p>8 Знаючи, що кожний дістане від Господа за мірою добра, котре він учинив, чи раб, а чи вільний. 
<p>9 І ви, володарі, вчиняйте з ними так само, злегшуючи суворість, відаючи, що й над вами самими і над ними є на небесах Господь, у Котрого немає упереджености. 
<p>10 Нарешті, браття мої, зміцнюйтеся Господом і могутністю сили Його. 
<p>11 Одягніться у всезброю Божу, щоб ви могли стати супроти підступів диявольських; 
<p>12 Тому що наша битва не супроти крови і плоті, але супроти можновладців, супроти влади, супроти світоправителів пітьми віку цього, супроти духів злоби піднебесних. 
<p>13 Для цього прийміть всю зброю Божу, щоб ви могли протистояти за злого дня, і, все перемігши, вистояти. 
<p>14 Отож, станьте, підперезавши крижі ваші істиною і, одягнувшися в крицю праведности, 
<p>15 І, взувши ноги в готовність благовістити мир; 
<p>16 А найбільше від усього візьміть щита віри, котрим можете пригасити всі розпечені стріли лукавого; 
<p>17 І шолом порятунку візьміть, і меч Духа, котрий є слово Боже; 
<p>18 Усілякою молитвою і благанням моліться повсякчас духом, і прагніть цього самого з певною постійністю і благанням за всіх святих; 
<p>19 І за мене, щоб мені дано було слово - устами моїми відкрито із сміливістю сповіщати таємницю Євангелії, 
<p>20 Для котрої я виконую посольство у в'язниці, щоб я сміливо проповідував, як мені належить. 
<p>21 А щоб ви також знали про мої обставини і справи, про все це сповістить вам Тихик, улюблений брат і вірний в Господі служник, 
<p>22 Котрого я якраз послав до вас для того самого, щоб ви дізналися про нас і щоб він потішив ваші серця. 
<p>23 Мир братам і любов з вірою від Бога Вітця і Господа Ісуса Христа. 
<p>24 Благодать з усіма вами, що незмінно люблять Господа нашого Ісуса Христа Амінь. 
