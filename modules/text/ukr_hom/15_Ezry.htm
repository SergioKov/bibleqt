<h2></h2>

<h4>ЕЗРИ 1 <span class="prim_h6"> Декрет Кира про повернення юдеїв з неволі 1-4; повернення 5-11</span></h4>
<p>1 А першого року перського царя Кира, щоб справдилось Господнє слово через уста Єремії, розбудив Господь дух перського царя Кира, і він звелів оповістити по всьому своєму царстві словом і навіть письмом: </p>
<p>2 «Так каже Кир, перський цар: Господь, Бог неба, дав мені всі царства на землі й повелів мені збудувати йому дім у Єрусалимі, що в Юдеї. </p>
<p>3 Хто з вас із його народу, - хай його Бог буде з ним, - поїде до Єрусалиму, що в Юдеї та збудує дім Господа Бога Ізраїля, того Бога, що в Єрусалимі. </p>
<p>4 Всім же, що зосталися (живими), по всіх краях, де б вони не жили, люди кожного краю допоможуть їм сріблом, золотом та іншим добром і худобою, а й добровільними датками на дім Бога, що в Єрусалимі.» </p>
<p>5 І піднялись голови родин Юди та Веніямина, священики й левіти, всі ті, в яких Господь надхнув духа, щоб іти будувати дім Господній, що в Єрусалимі. </p>
<p>6 І всі їхні сусіди допомагали їм срібним посудом, золотом, іншим добром, худобою й дорогими речами, не рахуючи усяких добровільних дарів. </p>
<p>7 Цар же Кир виніс посуд дому Господнього, що Навуходоносор забрав був з Єрусалиму та склав у дім своїх божків. </p>
<p>8 Виніс його Кир, перський цар, (і здав) на руки Мітридата, скарбника; а цей передав його Шешбацарові, юдейському князеві. </p>
<p>9 Ось число його: 30 золотих полумисків, 1000 срібних полумисків, 29 ножів, </p>
<p>10 тридцять золотих жбанів, 410 срібних жбанів, і 1000 іншого посуду. </p>
<p>11 Всього посуду, золотого та срібного, 5 400. Усе це взяв Шешбацар з собою, як відсилано виселенців з Вавилону в Єрусалим.</p>

<h4>ЕЗРИ 2 <span class="prim_h6"> Список поворотців 1-67; добровільні дари 68-70</span></h4>
<p>1 Оце люди з области, що вийшли з переселенчої неволі, що їх вавилонський цар Навуходоносор виселив був у Вавилон і що повернулись у Єрусалим та в Юдєю, кожен у своє місто. </p>
<p>2 Вони прийшли з Зоровавелом, Ісусом, Неемією, Сераєю, Реалаєю, Мардохаєм, Білшаном, Міспаром, Бігваєм, Рехумом та Бааною. Число мужів народу Ізраїльського: </p>
<p>3 синів Пароша 2172; - </p>
<p>4 синів Шефатії 372; - </p>
<p>5 синів Араха 775; -</p>
<p>6 синів Пахат-Моава, з потомків Ісуса та Йоава 2812; - </p>
<p>7 синів Елама 1254; -</p>
<p>8 синів Затту 945; - </p>
<p>9 синів Закхея 760; - </p>
<p>10 синів Бані 642; - </p>
<p>11 синів Бевая 623; - </p>
<p>12 синів Азгада 1222; - </p>
<p>13 синів Адонікама 666; - </p>
<p>14 синів Бігвая 2056; - </p>
<p>15 синів Адіна 454; - </p>
<p>16 синів Атера з роду Єзекії 98; - </p>
<p>17 синів Бецая 323; -</p>
<p>18 синів Йорага 112; - </p>
<p>19 синів Хашума 223; - </p>
<p>20 синів Гіббара 95; - </p>
<p>21 синів з Вифлеєму 123; - </p>
<p>22 мужів з Нетофи 56; - </p>
<p>23 мужів із Анатоту 128; - </p>
<p>24 з Азмавету 42; - </p>
<p>25 з Кіріятаріму, Кефіри та Беероту 743; - </p>
<p>26 з Рами та Геви 621; - </p>
<p>27 мужів із Міхмасу 122; - </p>
<p>28 мужів із Бетелу та Аї 223; </p>
<p>29. синів із Нево 52; - </p>
<p>30 синів із Магбішу 156; - </p>
<p>31 синів із другого Еламу 1254; - </p>
<p>32 синів із Харіму 320; -</p>
<p>33 синів із Лоду, Хадіду й Оно 725; - </p>
<p>34 синів із Єрихону 345; </p>
<p>35 синів із Сенаї 3630. </p>
<p>36 Священиків: синів Єдаї, з дому Ісуса, 973; - </p>
<p>37 синів Іммера 1052; - </p>
<p>38 синів Пашхура 1247; - </p>
<p>39 синів Харіма 1017. </p>
<p>40 Левітів: синів Ісуса та Кадмієла, з роду Годавії, 74. </p>
<p>41 Співців: синів Асафа 128. </p>
<p>42 Воротарів: синів Шаллума, синів Атера, синів Талмона, синів Аккува, синів Хатіти, синів Шовая - всього 139. </p>
<p>43 Нетінеїв: синів Ціхи, синів Хасуфи, синів Таббаота, </p>
<p>44 синів Кероса, синів Сіяги, синів Падона, </p>
<p>45 синів Левана, синів Хагави, синів Аккува, </p>
<p>46 синів Хагава, синів Самлая, синів Ханана, </p>
<p>47 синів Гіддела, синів Гахара, синів Реаї, </p>
<p>48 синів Реціна, синів Некоди, синів Газзама, </p>
<p>49 синів Уззи, синів Пасеаха, синів Бесая, </p>
<p>50 синів Асни, синів Меуніма, синів Нефісіма, </p>
<p>51 синів Бакбука, синів Хакуфи, синів Хархура, </p>
<p>52 синів Бацлута, синів Мехіди, синів Харші; </p>
<p>53 синів Баркоса, синів Сісери, синів Тамаха, </p>
<p>54 синів Неціяха, синів Хатіфи.</p>
<p>55 Сини слуг Соломона: сини Сотая, сини Соферета, сини Перуди,</p>
<p>56 сини Яали, сини Даркона, сини Гіддела, </p>
<p>57 сини Шефатії, сини Хаттіла, сини Похерета - Гацваїма, сини Амі. </p>
<p>58 Всього нетінеїв і синів слуг Соломона 392. </p>
<p>59 А оце ті, що вийшли з Тел-Мелаху, з Тел-Харші, з Керуву, з Аддану, з Іммеру, та не могли сказати про дім своїх батьків і потомків, чи вони з Ізраїля: </p>
<p>60 сини Делаї, синя Товії, сини Некоди, 652. </p>
<p>61 А з синів священиків: сини Ховаї, сини Гаккоца, сини Барзіллая, що взяв жінку з дочок Барзіллая з Гілеаду та став зватись їхнім іменем. </p>
<p>62 Ці шукали свого родовідного списка, але його не знайдено; і через те їх виключено від священства, </p>
<p>63 і правитель сказав їм, щоб вони не їли з пресвятих речей, доки не настане священик для Урім і Туммім.</p>
<p>64 Усієї громади загалом було 42 360 душ, - </p>
<p>65 крім слуг їхніх і служниць їхніх, яких було 7337, а між ними співців та співачок 200, - </p>
<p>66 коней їхніх 736, їхніх мулів 245, - </p>
<p>67 верблюдів їхніх 435, ослів 6720.</p>
<p>68 Декотрі з голів родин, прийшовши до Господнього дому, що в Єрусалимі, жертвували добровільно на дім Божий, щоб наново поставити його на своєму місці. </p>
<p>69 Вони дали, по своїй змозі, до скарбниці на ведення роботи 61 000 драхм золота й 5000 мін срібла та 100 священицьких риз. </p>
<p>70 І осілися священики, левіти, дехто з народу, співці, воротарі й нетінеї в своїх містах, увесь Ізраїль у своїх містах.</p>

<h4>ЕЗРИ 3 <span class="prim_h6"> Відбудова жертовника та віднова богослужби</span></h4>
<p>1 Як настав сьомий місяць, а сини Ізраїля були в своїх містах, зібрався народ, як один чоловік, в Єрусалимі. </p>
<p>2 Тоді Ісус, син Йоцадака, і брати його священики, і Зоровавел, син Шеалтіела та брати його, взяли й збудували жертовник Богові Ізраїля, щоб приносити на ньому всепалення, як написано в законі Мойсея, чоловіка Божого. </p>
<p>3 І вони поставили жертовник на його ж давніх підвалинах; і хоч боялись тубільних народів, проте заходилися приносити на ньому всепалення Господеві, всепалення вранці й увечорі. </p>
<p>4 Справили також і свято Кучок, як написано, і влаштували щоденні всепалення в належному числі, призначеному на кожний день;</p>
<p>5 а далі повсякчасне всепалення, всепалення нового місяця й усіх посвячених Господеві свят, і від кожного, хто добровільно жертвував дар Господеві. </p>
<p>6 З першого дня сьомого місяця почали приносити всепалення Господеві, а тоді підвалини храму не були ще покладені.</p>
<p>7 Видано було гроші каменотесам і теслям; а сидонянам і тирійцям харч, напої й олію, щоб приставляли кедрину з Ливану морем у Яффу, з дозволу на те Кира, перського царя. </p>
<p>8 Другого ж року після свого приходу до дому Божого в Єрусалим Зоровавел, син Шеалтієла, та Ісус, син Йоцадака, й інші брати їхні, священики та левіти, й усі ті, що прибули з полону в Єрусалим, поклали початок і настановили левітів від двадцятьох років і вище, щоб завідували роботою дому Господнього. </p>
<p>9 І стали Ісус, його сини і його брати, Кадмієл і його сини та сини Юди, як один, завідувати тими, що робили роботу в домі Божім, а й сини Хенадада зо своїми синами та братами, левітами.</p>
<p>10 І тоді, як мулярі закладали підвалини Господнього храму, поставлено священиків у ризах, із сурмами, і левітів, синів Асафа, з кимвалами, щоб славити Господа, за постановою Давида, царя Ізраїля.</p>
<p>11 І заходилися вони співати на переміну, хвалити й дякувати Господеві, «бо він добрий, бо його милість до Ізраїля вічна», і ввесь народ кричав сильним голосом, прославляючи Господа за те, що закладались підвалини Господнього дому.</p>
<p>12 Багато ж із священиків і левітів та голів родин, старих уже, що бачили перший храм, плакали вголос, як закладано в них на очах цей храм, а багато викликувало з радощів щосили, </p>
<p>13 так що не можна було розрізнити в народі радісних криків від людського плачу, бо народ сильно кричав, і голос його чути було здалека. </p>

<h4>ЕЗРИ 4 <span class="prim_h6"> Перешкоди та перерва в роботі при відбудові храму</span></h4>
<p>1 Коли ж вороги Юди та Веніямина почули, що поворотці з полону будують храм Господеві, Богові Ізраїля,</p>
<p>2 то прийшли до Зоровавела й до голів родин та й сказали їм: «І ми хочемо будувати з вами, бо, як ви, так і ми звертаємось до вашого Бога й приносимо йому жертви від часів Асархаддона, асирійського царя, що перевів нас сюди». </p>
<p>3 Але Зоровавел та Ісус і інші голови родин Ізраїля сказали їм: «Не будувати вам разом із нами дому Богові нашому; але ми самі будуватимемо (його) Господеві, Богові Ізраїлевому, як велів нам цар Кир, цар перський.»</p>
<p>4 І заповзялися люди того краю знеохочувати юдейський народ і перешкоджати йому будувати.</p>
<p>5 Вони підкуплювали проти нього радників, щоб у ніщоту обернути задумане ним діло, за ввесь час життя Кира, перського царя, і аж до царювання Дарія, перського царя.</p>
<p>6 І за царювання Ксеркса, на початку його царювання, написали вони обвинувачення на мешканців Юдеї та Єрусалиму.</p>
<p>7 За часів Артаксеркса написали Бішлам, Мітридат, Тавеел і інші їхні товариші до перського царя Артаксеркса, і лист був написаний арамійськими буквами та арамійською мовою.</p>
<p>8 Рехум, правитель, та Шімшай, писар, написали листа проти Єрусалиму до царя Артаксеркса такого змісту:</p>
<p>9 «Рехум, правитель, та Шімшай, писар, та інші їх товариші, перські судді, перські урядовці, аркваї, вавилоняни, сузанці, еламійці,</p>
<p>10 та інші народи, що їх переселив Аснаппар, великий та славний, і осадив у самарійських містах та в інших місцевостях за рікою»; </p>
<p>11 ось відпис листа, що вони йому послали: «Цареві Артаксерксові - слуги твої, люди за рікою, і ось</p>
<p>12 нехай буде відомо цареві, що юдеї, які вийшли від тебе, прийшли до нас у Єрусалим та й відбудовують це бунтівниче й лихе місто, й мури наново виводять і підвалини вже поклали.</p>
<p>13 Нехай же буде відомо цареві, що як це місто буде відбудоване й мури будуть наново виведені, вони не будуть платити ні данини, ні податків, ні мита, і царська скарбниця потерпить від того шкоду. </p>
<p>14 А що ми їмо сіль із царського палацу й не можемо дивитись на зневагу супроти царя, послали ми, щоб повідомити царя. </p>
<p>15 Нехай пошукають у літописній книзі твоїх батьків, і ти знайдеш у тій книзі літописній і довідаєшся, що це місто - місто бунтівниче й шкідливе царям та краям, і що в ньому з давніх-давен чиняться бунти, за що й зруйновано те місто.</p>
<p>16 Ми сповіщаємо царя, що коли це місто буде відбудоване й будуть виведені наново мури, то через те не посідатимеш ти нічого за рікою.» </p>
<p>17 Цар послав таку відповідь: «Рехумові, правителеві, і Шімшаєві, писареві, та іншим їхнім товаришам, що живуть у Самарії і в інших місцевостях за рікою - мир. А ось:</p>
<p>18 листа, що ви прислали до нас, прочитано виразно передо мною. </p>
<p>19 І від мене вийшов приказ, і шукали і знайшли, що це місто з давніх-давен піднімалось на царів, і що в ньому чинились бунти й повстання, </p>
<p>20 і що в Єрусалимі були царі могутні, які володіли всім краєм за рікою, і що їм плачено данину, податки й мита.</p>
<p>21 Дайте, отже, наказ, щоб ті люди припинили роботу та щоб це місто не відбудовувано, доки від мене не вийде наказ.</p>
<p>22 Будьте ж обережні, щоб не зробити в тому якогось недогляду, бо інакше зло збільшиться на шкоду царям.»</p>
<p>23 Скоро відпис листа царя Артаксеркса прочитано перед Рехумом та Шімшаєм писарем і їхніми товаришами, вони поквапно вирушили в Єрусалим до юдеїв і силою та міццю припинили їхню роботу.</p>
<p>24 Тоді припинено роботу при Божому домі, що в Єрусалимі, й була вона припинена аж до другого року царювання перського царя Дарія.</p>

<h4>ЕЗРИ 5 <span class="prim_h6"> Храм будують далі</span></h4>
<p>1 Але пророки, Аггей і Захарія, син Іддо, пророкували юдеям, що були в Юдеї та в Єрусалимі, іменем Бога Ізраїля, що був над ними.</p>
<p>2 Тоді Зоровавел, син Шеалтіела, та Ісус, син Йоцадака, встали й заходилися (далі) будувати дім Божий в Єрусалимі, і з ними були пророки Божі та їм допомагали.</p>
<p>3 В той час прийшли до них Татнай, правитель заріччя, і Шетар-Бознай та їхні товариші й так сказали їм: «Хто дав вам дозвіл будувати дім цей і докінчувати цю будівлю?»</p>
<p>4 І ще їм сказали: «Які то ймення тих людей, що будують будівлю?»</p>
<p>5 Але око їхнього Бога було над юдейськими старшими, тож їм не боронено, аж доки справа не дійде до Дарія й доки не прийде письмо в цій справі.</p>
<p>6 Відпис листа, що послав Татнай, правитель заріччя, і Шетар-Бознай та їхні перські товариші, що за рікою, до царя Дарія;</p>
<p>7 у звіті, що вони послали до нього, так було написано: «Дарієві цареві - цілковитий мир!</p>
<p>8 Нехай буде відомо цареві, що ми ходили в Юдейську країну, до дому великого Бога. Його будують з величезного каміння й дерево вкладають у його стіни, і робота ця робиться старанно й поступає добре в їхніх руках.</p>
<p>9 Тоді ми поспитали тих старших і сказали їм так: Хто дав вам дозвіл будувати дім цей і кінчати цю будівлю?</p>
<p>10 Ми їх запитали також про їхні ймення, щоб дати тобі знати, записавши ймення тих людей, які у проводі в них.</p>
<p>11 А вони відповіли нам такими словами: Ми слуги Бога неба та землі й відбудовуємо дім, що був збудований багато років тому, а будував і завершив його великий цар Ізраїля.</p>
<p>12 Тому що наші батьки розгнівали Бога неба, він віддав їх у руки Навуходоносора, вавилонського царя, халдея; а він зруйнував цей дім і виселив народ у Вавилон.</p>
<p>13 Але першого року вавилонського царя Кира, дав цар Кир наказ відбудувати цей дім Божий,</p>
<p>14 та й посуд дому Божого, золотий і срібний, що Навуходоносор забрав був із храму в Єрусалимі й переніс у храм, що в Вавилоні, цар Кир забрав назад із храму, що в Вавилоні, й передав Шешбацарові, якого настановив начальником</p>
<p>15 і якому сказав: Візьми цей посуд, йди та віднеси його в храм, що в Єрусалимі, і нехай відбудують дім Божий на своєму місці.</p>
<p>16 Тоді цей Шешба-цар прийшов, заклав підвалини дому Божого в Єрусалимі, і від того часу й досі будується він, і ще не скінчений.</p>
<p>17 Отже, коли така царева воля, нехай пошукають у царській скарбниці, там у Вавилоні, чи справді цар Кир дав наказ будувати цей дім Божий у Єрусалимі, і царське про це веління нехай пришлють до нас.»</p>

<h4>ЕЗРИ 6 <span class="prim_h6"> Прихильна відповідь Дарія 1-12; закінчення та посвята храму 13-18; Пасха 19-22</span></h4>
<p>1 Тоді ж цар дав наказ, щоб шукати в книгозбірнім домі, де складано скарби, в Вавилоні.</p>
<p>2 І знайшли в Ахметі, в замку, що в країні Мідії, один сувій, в котрому так було написано: «Про пам'ять.</p>
<p>3 Першого року царя Кира дав цар Кир наказ про дім Божий, що в Єрусалимі: хай буде відбудований дім, де б приношувано жертви і палено на його честь офіри; заввишки буде він 60 ліктів і завширшки 60 ліктів;</p>
<p>4 рядів з великого каміння хай буде три, а з дерева один ряд; кошти ж нехай видають із царського дому.</p>
<p>5 Та й посуд дому Божого, золотий і срібний, який Навуходоносор забрав був із храму, що в Єрусалимі, і переніс у Вавилон, нехай повернеться назад і буде віднесений у храм, що в Єрусалимі, на своє місце, а ти його зложиш в домі Божому.» </p>
<p>6 «Отож, Татнаю, начальнику заріччя, й Шетар-Бознаю, з вашими перськими товаришами, що за рікою, здалеку держіться від того. </p>
<p>7 Лишіть у спокої роботу при цьому домі Божому; нехай юдейський князь і юдейські старші відбудову ють цей дім Божий на його місці.</p>
<p>8 А ось від мене дається наказ про те, що маєте робити для юдейських старших при відбудові цього дому Божого: з царського майна, що походить із податків за рікою, нехай виплачують точно кошти тим людям, без зволікання.</p>
<p>9 І чого потрібно для всепалення на честь Бога неба - телят, баранів, ягнят, пшениці, соли, вина й олії, на розпорядження священиків, що в Єрусалимі, - нехай їм видають день-у-день, без проволоки,</p>
<p>10 щоб вони приносили приємні Богові неба жертви й молилися за життя царя та його синів. </p>
<p>11 Від мене ж дається наказ: коли хто змінить цю постанову, нехай вирвуть стовп з його дому, і нехай його на ньому повісять і приб'ють, а дім його нехай за те буде обернений у руїну.</p>
<p>12 І нехай Бог, що оселив там своє ім'я, скине кожного царя й народ, що простягнув би свою руку, щоб змінити це на шкоду того дому Божого, що в Єрусалимі. Я, Дарій, наказав! Нехай воно буде пильно виконано.»</p>
<p>13 Тоді Татнай, начальник заріччя, Шетар-Бознай і їхні товариші зробили точно так, як звелів цар Дарій.</p>
<p>14 І старші юдейські будували щасливо далі, заохочені пророцтвами Аггея, пророка, та Захарії, сина Іддо. І збудували вони й скінчили за волею Бога Ізраїля, й за волею Кира, і Дарія, й Артаксеркса, перських царів.</p>
<p>15 І завершили той дім третього дня місяця Адара, шостого року царювання царя Дарія. </p>
<p>16 І тоді сини Ізраїля, священики й левіти та інші поворотці з полону справили з радістю посвячення цього дому Божого. </p>
<p>17 А при посвяченні дому Божого принесли в жертву 100 волів, 200 баранів, 400 ягнят та як покутну жертву за всього Ізраїля, 12 козлів, за числом поколінь Ізраїля. </p>
<p>18 Настановили також і священиків за їхніми відділами і левітів за їхніми чергами на службу Божу в Єрусалимі, як написано в книзі Мойсея. </p>
<p>19 Потім чотирнадцятого дня першого місяця поворотці з полону справили Пасху, </p>
<p>20 бо священики й левіти очистились, усі до одного, й усі були чисті, і зарізали Пасху для всіх поворотців з полону, для своїх братів священиків і для себе.</p>
<p>21 І їли сини Ізраїля, поворотці з полону, й усі, що відокремились від нечистот народів краю, щоб разом із ними шукати Господа, Бога Ізраїля. </p>
<p>22 І так справили з радістю свято опрісноків протягом сімох день, бо Господь звеселив їх і прихилив до них серце асирійського царя, щоб укріпити їхні руки для відбудови дому Бога, Бога Ізраїля.</p>

<h4>ЕЗРИ 7 <span class="prim_h6"> Подорож Езри до Єрусалиму</span></h4>
<p>1 Після цих подій, за царювання Артаксеркса, перського царя, Езра, син Сераї, сина Азарії, сина Хілкії,</p>
<p>2 сина Шаллума, сина Цадока, сина Ахітува,</p>
<p>3 сина Амарії, сина Азарії, сина Мерайота,</p>
<p>4 сина Зерахії, сина Узія, сина Буккія,</p>
<p>5 сина Авішуа, сина Пінхаса, сина Єлеазара, сина Арона первосвященика, -</p>
<p>6 цей Езра вийшов з Вавилону. Був же він книжник вправний у законі Мойсея, що його дав Господь, Бог Ізраїля А тому, що рука Господа, Бога Бого, була над ним, цар дав йому все, чого він забажав.</p>
<p>7 І пішли до Єрусалиму декотрі з синів Ізраїля, із священиків, левітів, співців, воротарів і нетінеїв - сьомого року царя Артаксеркса.</p>
<p>8 Він (Езра) прийшов у Єрусалим п'ятого місяця - сьомого ж року того царя. </p>
<p>9 Бо першого дня першого місяця був початок виходу з Вавилону, а першого дня п'ятого місяця прийшов він у Єрусалим, тому що добродійна рука його Бога була над ним, </p>
<p>10 і то тому, що Езра звернув своє серце на те, щоб вивчати закон Господній і виконувати його, й навчати в Ізраїлі постанов і права.</p>
<p>11 А оце відпис письма, що його дав цар Артаксеркс Езрі священикові й книжникові, книжному в словах заповідей і постанов Господніх щодо Ізраїля: </p>
<p>12 «Артаксеркс, цар над царями, Езрі священикові, вчителеві закону Бога неба, мир і т. д. А ось: </p>
<p>13 від мене вийшов наказ, щоб у моєму царстві кожен з народу Ізраїля, з його священиків та його левітів, хто бажає йти в Єрусалим, ішов з тобою,</p>
<p>14 бо ти посланий від царя й сімох його дорадників, щоб наглядати за Юдеєю та Єрусалимом щодо закону Бога твого, що в твоїй руці, </p>
<p>15 і щоб занести срібло та золото, що цар та його дорадники добровільно пожертвували Богові Ізраїля, який перебуває в Єрусалимі, </p>
<p>16 і все срібло та золото, що ти знайдеш по всій вавилонській країні, разом з добровільними дарами від народу й священиків, які вони доброхітно пожертвують на дім Бога свого, що в Єрусалимі. </p>
<p>17 Тож старанно накупи за ці гроші волів, баранів, ягнят і хлібних приносів до них та ливних жертв, і принеси їх на жертовнику дому Бога вашого, що в Єрусалимі. </p>
<p>18 З рештою ж срібла та золота зробите те, що за волею вашого Бога, тобі й твоїм братам, здасться добрим зробити. </p>
<p>19 Посуд, що тобі даний до служби в домі Бога твого, постав перед Богом у Єрусалимі.</p>
<p>20 Інше ж, потрібне для влаштування дому Бога твого, видадуть тобі з дому царських скарбів. </p>
<p>21 А від мене, царя Артаксеркса, дається наказ усім скарбничим, що за рікою, зробити точно все, чого вимагатиме від вас Бзра священик, учитель закону Бога неба:</p>
<p>22 срібла до 100 талантів, пшениці до 100 кор, вина до 100 батів, олії до 100 батів, а соли без міри. </p>
<p>23 Все, що звелено Богом неба, має робитись пильно для дому Бога неба, щоб не впав гнів на царство, царя та його синів.</p>
<p>24 Крім того, подаємо вам до відома, що ні на кого із священиків, левітів, співців, воротарів, нетінеїв і слуг цього дому Божого не можна накладати ні данини, ні податків, ні мита.</p>
<p>25 А ти, Езро, за мудрістю Бога твого, якою володієш, настанови урядовців та суддів, щоб вони судили ввесь народ за рікою, всіх тих, що знають закони Бога твого, - тих же, що їх не знають, навчи. </p>
<p>26 А хто не буде пильно виконувати закон Бога твого й царський закон, того нехай негайно засудять чи то на страту, чи на вигнання, чи на грошову кару, чи на тюрму.» </p>
<p>27 Благословен Господь, Бог батьків наших, який вклав у серце цареві цю думку, щоб прикрасити дім Господній, що в Єрусалимі, </p>
<p>28 і який прихилив до мене ласку царя і його дорадників та всіх могутніх князів царя! І я набрав духу, бо рука Господа, Бога мого, була надо мною, й зібрав я родоначальників Ізраїля, щоб пішли зо мною.</p>

<h4>ЕЗРИ 8 <span class="prim_h6"> Списки поворотців, їхня дорога та прибуття до Єрусалиму</span></h4>
<p>1 Оце голови родин і родовід тих, що вийшли зо мною з Вавилону за царювання Артаксеркса: </p>
<p>2 з синів Пінхаса - Гершом; з синів Ітамара -Даниїл; з синів Давида - Хаттуш; </p>
<p>3 з синів Шеханії; з синів Пароша -Захарія, і з ним записаних у родовідні списки - 150 чоловік; </p>
<p>4 з синів Пахат - Моава Елеоенай, син Зерахії, і з ним 200 чоловік; </p>
<p>5 з синів Затту Шеханії, син Яхазіела, і з ним 300 чоловік;</p>
<p>6 з синів Адіна, Евед, син Йонатана, і з ним 50 чоловік;</p>
<p>7 з синів Елама, Ісая, син Аталії, і з ним 70 чоловік;</p>
<p>8 з синів Шефатії, Зевадія, син Михаїла, і з ним 80 чоловік; </p>
<p>9 з синів Йоава, Овдія, син Єхієла, і з ним 218 чоловік;</p>
<p>10 з синів Баннія Шеломіт, син Йосифії, і з ним 160 чоловік; </p>
<p>11 з синів Бевая, Захарія, син Бевая, і з ним 28 чоловік;</p>
<p>12 з синів Азгада, Йоханан, син Гакаттана, і з ним 110 чоловік;</p>
<p>13 з синів Адонікама, згодом прибулі, й оце їхні ймення: Еліфелет, Єїел і Шемая, і з ними 60 чоловік;</p>
<p>14 з синів Бігвая, Утай та Завуд, і з ними 70 чоловік.</p>
<p>15 Я їх зібрав коло ріки, що вливається в Агаву, і там простояли ми табором три дні, і як я переглянув народ і священиків, не знайшов там із синів Леві нікого.</p>
<p>16 Тоді я послав по Еліезера, Арієла, Шемаю, Елнатана, Яріва, Елнатана, Натана, Захарію й Мешуллама - провідних мужів, і по Йоаріва та Елнатана - учителів.</p>
<p>17 І дав я їм наказ для Іддо, голови над місцевістю Касіфія, і вклав їм в уста слова, що мали говорити до Іддо та його братів - нетінеїв у місцевості Касіфії, щоб вони привели нам прислужників для дому нашого Бога.</p>
<p>18 І привели вони до нас, бо добродійна рука Бога нашого була над нами, розумного чоловіка, з синів Махлі, сина Леві, сина Ізраїлевого, тобто Шеревію та його синів і його братів, 18 душ, -</p>
<p>19 і Хашавію й з ним Ісаю з синів Мерарі, і братів його та їхніх синів, двадцять;</p>
<p>20 а з нетінеїв, що їх призначив був Давид та князі до послуги левітам, 220 нетінеїв, усіх призначених за йменням. </p>
<p>21 Там же коло ріки Агави оповістив я піст, щоб нам упокоритись перед Богом нашим та просити в нього щасливої дороги для себе, для наших дітей та для всього нашого майна, </p>
<p>22 бо мені було сором прохати в царя супроводу та кіннотчиків, щоб захистити нас від ворога в дорозі; бо ми, говоривши з царем, сказали: «Рука нашого Бога над усіма тими, що його шукають їм на добро, але його сила й гнів його на всіх тих, хто його покидає.» </p>
<p>23 Постили ми ото й просили Бога нашого про те, й він вислухав нас. </p>
<p>24 Тоді вибрав я 12 із головних священиків: Шеревію, Хашавію і з ними десятьох з братів їхніх, </p>
<p>25 і відважив їм срібло, золото й посуд, - дари для дому Бога нашого, що їх дали: цар, його дорадники, князі його та всі ізраїльтяни, які там були. </p>
<p>26 Відважив я, отже, їм на руки: срібла 650 талантів, срібного посуду на 100 талантів, </p>
<p>27 золотих чаш - 20 по 1000 драхм, і 2 посудини з кращої блискучої міді, дорогої, як золото.</p>
<p>28 Я сказав їм: «Ви посвячені Господеві, й посуд святий, і срібло та золото - добровільний дар Господеві, Богові батьків ваших.</p>
<p>29. Бережіть же його невсипуще, доки не здасте на вагу перед головними священиками, левітами й головами родин Ізраїля в Єрусалимі, в кімнатах дому Господнього.» </p>
<p>30 Тоді священики й левіти забрали зважене срібло, золото та посуд, щоб нести його в Єрусалим, в дім Бога нашого.</p>
<p>31 А рушили ми від ріки Агави дванадцятого дня першого місяця, щоб іти в Єрусалим, і рука Бога нашого була над нами й спасала нас від руки ворога й тих, що на нас засідались у дорозі.</p>
<p>32 Прийшовши в Єрусалим, перебули ми там три дні.</p>
<p>33 Четвертого ж дня зважене срібло, золото й посуд у домі Бога нашого переважено на руки Меремота, сина Урії, священика; а з ним був Єлеазар, син Пінхаса, з ними же Йозавад, син Ісуса, і Ноадія, син Бінуя, левіти. </p>
<p>34 Все було почислено й зважено та й записано все в той же таки час. </p>
<p>35 Сини неволі, що повернулися з вигнання, принесли на всепалення Богові Ізраїля 12 волів за всього Ізраїля, 96 баранів, 77 ягнят та 12 козлів у жертву за гріх - усе це на всепалення Господеві. </p>
<p>36 Вони передали царський наказ царським сатрапам та начальникам заріччя, а ці підтримували народ і дім Божий.</p>

<h4>ЕЗРИ 9 <span class="prim_h6"> Шлюби з чужинецькими жінками. Покаянна молитва Езри</span></h4>
<p>1 По закінченні приступили до мене старшини, мовивши: «Народ Ізраїля, священики й левіти не відділились від народів цих країв з їхніми мерзотами: від ханаанян, хеттитів, перізіїв, євусіїв, аммоніїв, моавитян, єгиптян та аморіїв, </p>
<p>2 бо побрали їхніх дочок за себе й за своїх синів і змішали святе сім'я з народами країв, і в цьому злочині рука старшин і правителів була перша.»</p>
<p>3 Почувши ці слова, роздер я на собі одежу й плащ, рвав на голові й на бороді волосся й сидів смутний. </p>
<p>4 І зібрались коло мене всі, що боялись слів Бога Ізраїля через злочин переселенців, я ж сидів сумний до вечірньої жертви. </p>
<p>5 А під час вечірньої жертви підвівсь я з мого смутку й, у розірваній одежі та плащі, впав на коліна й зняв руки свої до Господа, Бога мого. </p>
<p>6 і промовив: «Боже мій! Я соромлюсь і стидаюсь підвести обличчя моє до тебе, Боже мій, бо беззаконня наші розмножились понад нашу голову, і провина наша сягає аж до неба. </p>
<p>7 Від часів батьків наших ми у великій провині аж по цей день, за беззаконня наші ми були видані, ми, царі наші й священики наші, в руки царів чужоземних, під меч, у полон, на грабунок, на ганьбу, як воно і є нині. </p>
<p>8 А тепер на короткий час зійшло на нас милосердя від Господа, Бога нашого, і він зберіг наш останок і дав нам сталий осідок у святому своєму місці, тоді як Бог наш прояснив наші очі та дарував нам трохи життя в нашім рабстві,</p>
<p>9 бо ми раби, але й в нашім рабстві не покинув нас Бог наш. Він прихилив до нас ласку перських царів, щоб дати нам ожити, здвигнути дім Бога нашого, відбудувати його руїни й вивести нам мури в Юдеї та в Єрусалимі. </p>
<p>10 А тепер - що нам сказати, Боже наш, після цього? Ми бо покинули твої заповіді, </p>
<p>11 що ти заповідав через слуг твоїх пророків, казавши: Земля, куди ви йдете, щоб заволодіти нею, земля, нечиста брудом народів тих країв, та мерзотами, якими вони її сповнили від кінця до кінця в своїй нечистості. </p>
<p>12 Тож не видавайте ваших дочок за синів їхніх, ні дочок їхніх не беріть за синів ваших, і не шукайте миру з ними й їхнього добра повіки, щоб вам укріпитись і споживати добро цієї землі та передати її в спадщину дітям вашим повіки. </p>
<p>13 А після всього, що прийшло на нас за наші лихі вчинки та за наші великі провини, - хоч ти, Боже наш, не покарав нас за мірою беззаконь наших, а дав нам таке спасіння, як оце, - </p>
<p>14 невже ж ми знову будемо заповіді твої порушувати та ріднитись із оцими мерзенними народами? Чи ти ж не розгніваєшся на нас так, що цілком нас знищиш і не зоставиш нам у живих ні решти, ні останку? </p>
<p>15 Господи, Боже Ізраїля! Ти справедливий: тому ми й зосталися живими, як воно й є нині. Ось ми перед тобою в наших беззаконнях, бо через них не можна встоятись перед тобою.» </p>

<h4>ЕЗРИ 10 <span class="prim_h6"> Чужоплемінних жінок відсилають</span></h4>
<p>1 Коли Езра так молився й сповідався, плачучи й припадаючи ниць перед домом Божим, зібралась коло нього дуже велика громада ізраїльтян, чоловіків, жінок і дітей, і народ плакав ревними сльозами. </p>
<p>2 Тоді промовив Шеханія, син Єхієла, з синів Елама, і сказав до Езри: «Ми стали невірні перед нашим Богом, взявши за себе чужосторонніх жінок з-поміж народів краю, але є ще надія для Ізраїля в тому. </p>
<p>3 Зробім, отже, союз із Богом нашим, що за радою мого пана й тих, що шанують заповіді Бога нашого, ми відпустимо всіх жінок і всіх дітей, що від них народились, згідно з вимогами Божих заповідей, та щоб було зроблено по закону! </p>
<p>4 Встань, бо ця справа належить до тебе, а ми з тобою. Мужньо берись до справи!» </p>
<p>5 Устав Езра й звелів старшинам над священиками, левітами й усьому Ізраїлеві поклястись, що вони так зроблять, як сказано. І вони поклялись. </p>
<p>6 Тоді Езра встав з-перед дому Божого й пішов у кімнату Йоханана, сина Еліяшіва, і переночував там. Хліба не їв він і води не пив, бо сумував через провину переселенців. </p>
<p>7 І оповістили по Юдеї й по Єрусалимі всім переселенцям зібратись у Єрусалим, </p>
<p>8 а хто б не прийшов за три дні, то присудом начальників і старших усе його майно мало б бути відібране, сам же він мав би бути вилучений з громади переселенців.</p>
<p>9 І зібралися за три дні всі мужі Юди та Веніямина в Єрусалимі. Було це дев'ятого місяця, двадцятого дня місяця. Ввесь народ сидів на майдані коло дому Божого й тремтів так із-за цієї справи, як і від дощу.</p>
<p>10 Тоді став Езра священик і сказав до них: «Ви провинились, узявши собі чужосторонніх жінок, і збільшили гріх Ізраїля. </p>
<p>11 Тож тепер віддайте честь Господеві, Богові батьків ваших і вволіть його волю: відлучіться від народів краю й від чужосторонніх жінок.» </p>
<p>12 Уся громада відповіла й голосно сказала: «Ми зробимо так, як ти сказав. </p>
<p>13 Але народу багато й пора дощова, і годі надворі стояти. Та й діла цього не на один день і не на два, бо нас багато нагрішило в цьому. </p>
<p>14 Нехай наші старшини зостануться замість усієї громади й усі в наших містах, що взяли за себе чужосторонніх жінок, нехай приходять сюди в призначений час із старшими кожного міста й його суддями, доки не відвернеться від нас палючий гнів Бога нашого за цю річ.»</p>
<p>15 Тільки Йонатан, син Азаела, й Яхзія, син Тікви, противилися цьому, а Мешуллам та левіт Шавтай підтримували їх. </p>
<p>16 І так зробили поворотці з полону: вибрано Езру священика й мужів - голів над родинами за батьківськими домами, усіх призначених за іменами, і першого дня десятого місяця вони засіли, щоб розбирати справу; </p>
<p>17 а до першого дня першого місяця впоралися з усіма чоловіками, що взяли за себе чужосторонніх жінок. </p>
<p>18 Із священицьких синів, що взяли за себе чужосторонніх жінок -із синів Ісуса, сина Йоцадака та його братів - знайшлися: Масея, Еліезер, Яріб і Гедалія, </p>
<p>19 які поданням руки зобов'язались виправити своїх жінок і принести в жертву барана за свою провину; </p>
<p>20 з синів Іммера: Ханані і Зевадія; </p>
<p>21 з синів Харіма: Масея, Елія, Шемая, Єхієл та Уззія; </p>
<p>22 з синів Пашхура: Еліоенай, Масея, Ізмаїл, Натанаїл, Йозавад та Еласа. </p>
<p>23 З левітів: Йозавад, Шімеї, Келая, він же Келіта, Петахія, Юда та Еліезер. </p>
<p>24 Зі співців: Еліяшів; з воротарів: Шаллум, Телем, та Урі. </p>
<p>25 З ізраїльтян, із синів Пароша: Рамая, Їззія, Малкія, Міямін, Єлеазар, Малкія та Беная; </p>
<p>26 з синів Елама: Маттанія, Захарія, Єхієл, Авді, Єремот та Елія;</p>
<p>27 з синів Затту: Еліоенай, Еліяшів, Маттанія, Єремот, Завад та Азіза; </p>
<p>28 з синів Бевая: Йоханан, Хананія, Заббай та Атлай; </p>
<p>29. з синів Бані: Мешуллам, Маллух, Адая, Яшув, Шеал і Єрамот; </p>
<p>30 з синів Пахат - Моава: Адна, Келал, Беная, Масея, Маттанія, Бецалел, Біннуй та Манассія; </p>
<p>31 з синів Харіма: Еліезер, Їшія, Малхія, Шемая, Симеон, </p>
<p>32 Веніямин, Маллух, Шемарія; </p>
<p>33 з синів Хашума: Матнай, Маттатта, Завад, Еліфелет, Єремай, Манассія, Шімеї; </p>
<p>34 з синів Бані: Маадай, Амрам та Уел, </p>
<p>35 Беная, Бедая, Келугу, </p>
<p>36 Ванія, Меремот, Еліяшів, </p>
<p>37 Маттанія, Матнай та Яасай,</p>
<p>38 Бані, Бінуй, Шімеї, </p>
<p>39 Шелемія, Натан та Адая, </p>
<p>40 Махнадвай, Шашай, Шарай, </p>
<p>41 Азарел, Шелеміягу, Шемарія, </p>
<p>42 Шаллум, Амарія, Йосиф; </p>
<p>43 з синів Нево: Єїел, Маттатія, Завад, Звіна, Яддай, Йоіл, Беная. </p>
<p>44 Усі ці взяли собі чужосторонніх жінок, а тепер відпустили вони їх із дітьми.</p>

</body>
</html>
