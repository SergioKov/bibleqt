<h2></h2>

<h4>ПЕРШЕ ПОСЛАННЯ ДО СОЛУНЯН 1 <span class="prim_h6"> Привіт і подяка</span></h4>
<p>1 Павло, Сильван і Тимотей солунській Церкві, що в Бозі Отці й Господі Ісусі Христі: благодать вам і мир!</p>
<p>2 Ми дякуємо Богові завжди за всіх вас, коли згадуємо про вас у молитвах наших.</p>
<p>3 Маємо в пам'яті безперестанку діло вашої віри, труд вашої любови та терпеливість вашої надії на Господа нашого Ісуса Христа перед Богом і Отцем нашим,</p>
<p>4 знаючи, люблені Богом брати, про ваше вибрання,</p>
<p>5 бо наша до вас євангельська проповідь була не тільки у слові, але й у силі і в Дусі Святім та в повнім переконанні. Ви ж знаєте, як ми поводилися між вами заради вас.</p>
<p>6 І ви заходилися наслідувати нас і Господа, прийнявши слово посеред численних утисків, з радістю Святого Духа </p>
<p>7 і, таким чином, ви стали зразком для всіх віруючих у Македонії та в Ахаї.</p>
<p>8 Від вас бо рознеслося слово Господнє не тільки в Македонії та в Ахаї, але ваша віра в Бога розійшлася по всіх усюдах, так що не треба нам і говорити про те.</p>
<p>9 Про нас бо там оповідають, який ми успіх мали у вас і як ви від ідолів повернулися до Бога, щоб служити Богові живому і правдивому</p>
<p>10 та очікувати з неба його Сина, якого він воскресив з мертвих, - Ісуса, що визволює нас від грядучого гніву.</p>

<h4>ПЕРШЕ ПОСЛАННЯ ДО СОЛУНЯН 2 <span class="prim_h6"> Діяльність св. Павла в Солуні 1-12; віра й витривалість солунян 13-20</span></h4>
<p>1 Самі ж ви знаєте, брати, що наш прихід до вас не був даремний;</p>
<p>2 але хоч ми перед тим зазнали страждань та зневаг, як вам відомо, у Филиппах, Бог наш дав нам сміливість проповідувати вам Божу Євангелію з великою запопадливістю.</p>
<p>3 Бо наша заохота не має в собі ні облуда, ні нечистоти, ані підступу.</p>
<p>4 Але, як Бог, визнавши нас гідними, доручив нам Євангелію, так ми й говоримо, стараючись подобатися не людям, а Богові, який випробовує серця наші.</p>
<p>5 Та й не було в нас ніколи лестивого слова, як знаєте, ані таємної зажерливої думки. Бог тому свідок! </p>
<p>6 Ми не шукали від людей слави, ні від вас, ані від інших,</p>
<p>7, хоч і могли, як апостоли Христові, бути тягарем вам. Ми, навпаки, були лагідні між вами. Як годувальниця піклується про своїх дітей,</p>
<p>8 так і ми, з палкого до вас почуття, раді були передати вам не лише Божу Євангелію, а й власні душі; такими дорогими ви нам стали.</p>
<p>9 Ви пам'ятаєте, брати, про наш труд та про працю: вночі і вдень ми працювали, щоб з вас когось не обтяжити, та проповідували вам Божу Євангелію.</p>
<p>10 Ви й Бог свідки, як свято, справедливо й бездоганно ми поводилися між вами, віруючими.</p>
<p>11 Самі знаєте, як ми кожного з вас, мов батько своїх дітей,</p>
<p>12 просили, умовляли й заклинали жити достойно перед Богом, який вас кличе до свого Царства і слави.</p>
<p>13 І тому ми також дякуємо Богові безперестанку за те, що ви, ледве почувши від нас слово Боже, прийняли його не як слово людське, а як воно є справді - як Боже слово, що й діє у вас, віруючих.</p>
<p>14 Ви бо, брати, почали наслідувати Божі Церкви, що в Юдеї у Христі Ісусі, бо й ви терпіли те саме від ваших земляків, як і вони від юдеїв,</p>
<p>15 які і Господа Ісуса вбили, і пророків, і нас переслідували, чим вони й Богові не подобалися, і усім людям супротивні.</p>
<p>16 Вони забороняють нам до поган говорити, щоб ті спаслися, тож повсякчасно доповнюють свої провини. Врешті спіткав їх. гнів.</p>
<p>17 А ми, брати, розлучені з вами на коротку хвилину обличчям, не серцем, старалися щоскоріш побачити ваше обличчя: така наша туга за вами.</p>
<p>18 Тому хотіли прийти до вас, таки я, Павло, - раз і вдруге, та сатана перешкодив нам.</p>
<p>19 Яка бо наша надія або радість, або вінець слави, як не ви, перед Господом нашим Ісусом, у день його приходу?</p>
<p>20 Так! Ви - наша слава й наша радість. </p>

<h4>ПЕРШЕ ПОСЛАННЯ ДО СОЛУНЯН 3 <span class="prim_h6"> Тимотей у Солуні 1-5; добрі новини з Солуня 6-10; молитва 11-13</span></h4>
<p>1 Тому, не спроможні більше витримати, ми вирішили зостатися самі в Атенах </p>
<p>2 і вислали Тимотея, нашого брата і слугу Божого в Євангелії Христовій зміцнити вас і підбадьорити у вашій вірі,</p>
<p>3 щоб ніхто не хитався в цьому горю; самі бо знаєте, що така наша доля. </p>
<p>4 Бо коли ми були між вами, то ми наперед вам казали, що маємо страждати, як воно й сталось, і вам відомо.</p>
<p>5 Ось чому я, не спроможний більше витримати, послав довідатися про вашу віру, щоб, бува, не збентежив вас спокусник і щоб наш труд не був даремним.</p>
<p>6 Тепер же, як повернувся до нас Тимотей від вас і приніс нам добру звістку про віру та любов вашу, а й що завжди нас гарно згадуєте, бажаючи побачити нас, як і ми вас,</p>
<p>7 то й ми, брати, втішилися вами посеред злиднів та клопотів наших, заради вашої віри;</p>
<p>8 ми тепер ожили, бо ви стоїте в Господі.</p>
<p>9 Яку подяку можемо віддати Господеві за всю радість, якою ви нас врадували перед нашим Богом?</p>
<p>10 Ніч і день якнайревніше молимося, щоб побачити обличчя ваше та доповнити те, чого бракує вашій вірі.</p>
<p>11 Нехай же сам Бог і Отець наш та Господь наш Ісус вирівняє нашу до вас дорогу!</p>
<p>12 А вас нехай Господь примножить і наповнить любов'ю один до одного й до всіх, такою самою, яку й ми маємо до вас,</p>
<p>13 щоб він зміцнив ваші серця бездоганними у святості перед Богом і Отцем нашим за дня приходу Господа нашого Ісуса з усіма його святими.</p>

<h4>ПЕРШЕ ПОСЛАННЯ ДО СОЛУНЯН 4 <span class="prim_h6"> Святість, любов, праця 1-12; померлі воскреснуть 13-18</span></h4>
<p>1 А втім, брати, ми просимо вас і благаємо в Господі Ісусі, щоб, як то ви від нас навчилися як слід жити на вподобу Богові, - як ви і живете, - щоб так досягали дедалі більшого поступу. </p>
<p>2 Ви бо знаєте, які накази ми дали вам від Господа Ісуса.</p>
<p>3 Це ж саме воля Божа: святість ваша - щоб ви стримувались від розпусти,</p>
<p>4 щоб кожний з вас умів тримати своє тіло у святості й пошані, </p>
<p>5 не в пристрасті жагучій, як погани, які не знають Бога;</p>
<p>6 не надуживаючи і не кривдячи в цій справі свого брата, бо Господь за те все відплачує, як ми про це вам уже казали та засвідчили.</p>
<p>7 Бо Бог нас покликав не до нечистоти, а до святости.</p>
<p>8 Тому, отже, хто на це не зважає, той не чоловіка зневажає, а Бога, що нам дає свого Святого Духа.</p>
<p>9 А щодо братньої любови, то ви не потребуєте, щоб до вас писати: самі бо ви навчені від Бога любити один одного,</p>
<p>10 і це чините супроти всіх братів по всій Македонії. Та ми благаємо вас, брати, досягати в цьому дедалі більшого поступу.</p>
<p>11 Пильно старайтеся жити спокійно, клопотатися кожен своїми справами та працювати власними руками, - так, як ми були наказали, </p>
<p>12 - і щоб поводилися чесно супроти тих, що зовні, - і ні в чому не зазнавали нестачі.</p>
<p>13 Не хочемо, брати, залишати вас у незнанні щодо померлих, - щоб ви не сумували, як інші, що не мають надії. </p>
<p>14 Бо коли ми віруємо, що Ісус умер і воскрес, тож так і тих, які поснули в Ісусі, Бог приведе з ним. </p>
<p>15 Бо це ми вам кажемо словом Господнім: Ми, що живемо, що залишимося до приходу Господа, - не випередимо тих, що поснули. </p>
<p>16 Бо сам Господь на даний знак, на голос архангела та при сурмі Божій, зійде з неба, і найперше воскреснуть ті, що вмерли в Христі. </p>
<p>17 Потім же ми, що живемо, що лишимось, будемо разом з ними вхоплені на хмарах у повітря назустріч Господеві і так будемо з Господом завжди. </p>
<p>18 Отже, втішайте один одного цими словами.</p>

<h4>ПЕРШЕ ПОСЛАННЯ ДО СОЛУНЯН 5 <span class="prim_h6"> День судний невідомий 1-3; тож слід повсякчас бути готовим 4-12; різні вказівки 13-22; закінчення 23-28</span></h4>
<p>1 А про часи та пори не маєте, брати, потреби, щоб до вас писати.</p>
<p>2 Самі бо знаєте, що день Господній прийде, як злодій уночі.</p>
<p>3 Саме, як говоритимуть: Мир і безпечність, -тоді зненацька злетить на них погибель, як біль на вагітну лоном, - і не уникнуть.</p>
<p>4 Та ви, брати, не в темряві, щоб вас той день зненацька захопив, як злодій:</p>
<p>5 бо всі ви - сини світла й сини дня. Ми не належимо ні ночі, ані темряві.</p>
<p>6 Не спімо, отже, як інші, а чуваймо та будьмо тверезі! </p>
<p>7 Ті бо, що сплять, сплять уночі, і ті, що впиваються, впиваються вночі. </p>
<p>8 Ми ж, які належимо дневі, будьмо тверезі, надягнувши броню віри та любови й шолом надії на спасіння.</p>
<p>9 Бож призначив нас Бог не на гнів, а на те, щоб ми одержали спасіння через Господа нашого Ісуса Христа,</p>
<p>10 який умер за нас, щоб ми, чи чуваємо, чи спимо, разом з ним жили.</p>
<p>11 Тому втішайте один одного і будуйте один одного, як то ви й робите.</p>
<p>12 Прохаємо вас, брати: поважайте тих, які серед вас працюють і які над вами в Господі старшують та на розум вас наводять.</p>
<p>13 Шануйте їх у надмірі любови за їхню працю. Живіть у мирі між собою. </p>
<p>14 Благаємо вас, брати: карайте ледачих, малодушних підбадьорюйте, підтримуйте безсилих, супроти всіх будьте терплячі.</p>
<p>15 Уважайте, щоб ніхто не віддавав нікому злом за зло, а старайтеся робити добро один одному і для всіх.</p>
<p>16 Завжди радійте.</p>
<p>17 Моліться без перерви.</p>
<p>18 За все дякуйте: така бо воля Божа щодо вас у Христі Ісусі.</p>
<p>19 Духа не гасіте,</p>
<p>20 пророцтва не легковажте,</p>
<p>21 усе перевіряйте; тримайте те, що добре,</p>
<p>22 і стримуйтесь від усякого роду лукавства.</p>
<p>23 Сам же Бог миру нехай освятить вас цілковито, і нехай уся ваша істота - дух і душа, і тіло - буде збережена без плями на прихід Господа нашого Ісуса Христа.</p>
<p>24 Вірний той, хто вас покликав, - він і здійснить це.</p>
<p>25 Брати, моліться і за нас!</p>
<p>26 Вітайте всіх братів святим поцілунком.</p>
<p>27 Заклинаю вас Господом прочитати цього листа всім братам.</p>
<p>28. Благодать Господа нашого Ісуса Христа - з вами!</p>

</body>
</html>
