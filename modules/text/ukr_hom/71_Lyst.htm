<h2></h2>

<h4>ЛИСТ ЄРЕМІЇ <span class="prim_h6">Причина появи листа, адресованого до виселенців у Вавилоні 1-6; ідоли - діло людських рук 7-14; вони призначені на загладу 15-22; без життя 23-28; без сили 29-39; культ їх без вартости 40-44; речі ці - безпомічні 45-51; вони цілковито без значення 52-64; без Божої сили 65-68; заслуговують на цілковиту погорду 69-72</h6>
<p>Відпис листа, надісланого від Єремії до тих, яких мав відвести вавилонський цар як полонених у Вавилон, щоб оповісти їм, що Бог заповідав йому.</p>
<p>1 За гріхи, що ними ви згрішили перед Богом, будете відведені Навуходоносором, царем вавилонян, як полонені у Вавилон.</p>
<p>2 Увійшовши ж у Вавилон, ви пробудете там багато років, довгий час, аж до сьомого покоління, а після того я виведу вас звідти в мирі.</p>
<p>3 Тепер у Вавилоні ви побачите богів срібних, золотих і дерев'яних, яких носитимуть на плечах і які наганяють страх поганам.</p>
<p>4 Тож глядіть, щоб ви, наподоблюючись до чужинців, не стали до них подібні й щоб вас не охопив страх перед тими (богами), </p>
<p>5 коли побачите народ перед ними й за ними у поклоні їм. Скажіть тоді у своєму серці: «Тобі, Владико, належить поклонятись!» </p>
<p>6 Бо ангел мій буде з вами; він пильнуватиме ваші душі.</p>
<p>7 Язик у них обтесав тесля, їх покрито золотом та сріблом, тож вони не справжні й не можуть говорити. </p>
<p>8 І немов для дівчини, що любить прикраси, вони беруть золото й виробляють вінці на голови своїм богам.</p>
<p>9 А часом буває, що жерці крадуть у своїх богів золото та срібло й витрачують його на себе самих, а то й дають повіям, що зверху на покрівлі.</p>
<p>10 І прикрашають їх одежею, немов людей, отих богів срібних, золотих та дерев'яних, які не можуть себе захистити ані від іржі, ані від черви.</p>
<p>11 Вони зодягнені в одежу з кармазину, але їм треба стирати з лиця порох, що в храмі, така його на них сила. </p>
<p>12 В декотрого з них, як у людини, берло, наче в судді краю, однак він не може вбити того, хто його зневажає. </p>
<p>13 Інший держить у правиці меч та сокиру, але він неспроможний оборонити себе ні в битві, ні від розбишак.</p>
<p>14 З того, отже, ясно, що то не боги, і ви їх не бійтесь.</p>
<p>15 Бо так, як посуд, що з нього користується людина, коли його розбити, нездатний ні до чого, так воно й з їхніми богами, яких вони ставлять у храмах. </p>
<p>16 Очі в них повні пороху, що його здіймають ноги тих, які входять. </p>
<p>17 І так, як навколо зачиняються ворота за тим, хто царя зневажив і хто має йти на страту, так само й жерці зміцнюють їхні храми дверми, замками та засувами, щоб злодії їх не обдерли. </p>
<p>18 Вони засвічують для них більше світильників, ніж для себе, але боги ті ні одного з них не можуть бачити. </p>
<p>19 Вони, немов бантини в храмі, що середини їхні, як кажуть, сточує черва, яка з землі вилазить; вони їдять їх разом з їхньою одежею, а ті боги того й не відчувають. </p>
<p>20 Обличчя в них стає чорним від диму, який виходить із храму. </p>
<p>21 На тіло їхнє й на голову сідають кажани, ластівки та інше птаство; та й котів там теж не бракує. </p>
<p>22 По тому ви пізнаєте, що то не боги, і ви їх не бійтесь.</p>
<p>23 Золото, яким вони покриті, мало б служити їм для окраси, але коли хтось не зітре з них іржі, вони не блищать. Вони ж нічого не відчували, коли їх виливали. </p>
<p>24 їх куплено за якубудь ціну, і в них нема подиху життя. </p>
<p>25 Що вони без ніг, то їх носять на плечах, тим і виявляють вони людям свою ганьбу. Та й ті, що служать їм, соромляться їх: бо як ті боги впадуть на землю, вони допомагають їм встати, </p>
<p>26 Та й коли їх поставити на ноги, вони самі не ходитимуть, ані коли вони похиляться, то не можуть випростатись, та й дари їм приносять як мертвим. </p>
<p>27 Жертви, що приносять їм, жерці продають і з того мають прибуток. Так само їхні жінки солять частину тих жертв і не дають нічого з них ні бідному, ні недужому. Їхніх жертв дотикаються жінки у спливі й породіллі. </p>
<p>28 Знаючи, отже, через те, що то не боги, ви їх не бійтесь.</p>
<p>29. Та й як богами можна було їх назвати? Адже ж і жінки приносять дари богам тим срібним, золотим та дерев'яним. </p>
<p>30 А в храмах їхніх жерці сидять у роздертій одежі, з обголеною головою та підборіддям; їхні голови не покриті,</p>
<p>31 вони ж самі ревуть і галасують перед своїми богами, як ото дехто робить на поминках. </p>
<p>32 Жерці здирають з них шати і вдягають у них своїх жінок та дітей. </p>
<p>33 Чи їм хтось чинить зло, а чи добро, вони віддячитись не можуть; вони не можуть царя ані настановити, ані скинути.</p>
<p>34 Так само не можуть дати ні багатства, ні грошей. Як хтось складає їм обіт і не дотримує, вони його від нього не вимагають. </p>
<p>35 Вони не можуть ані врятувати людину від смерти, ані визволити слабшого від сильного, </p>
<p>36 ані сліпого зробити видючим, ані визволити людину, що перебуває в біді. </p>
<p>37 Вони не мають милосердя над удовою й сироті добра не чинять. </p>
<p>38 Вони схожі на камені з гір, оті боги дерев'яні, покриті золотом та сріблом; ті ж, які їм служать, будуть соромом побиті. </p>
<p>39 Як, отже, думати або казати, що вони - боги?</p>
<p>40 До того ще й самі халдеї їх зневажають, що, як побачать якого-небудь німого, не здатного говорити, несуть до Бела та й просять його, щоб німий заговорив, начебто Бел міг їх почути! </p>
<p>41 Вони не спроможні того зрозуміти, що варт покинути тих богів, бо вони не мають глузду. </p>
<p>42 Жінки, підперезавшись мотузком, сідають при дорозі й палять полову; </p>
<p>43 і коли якійнебудь з них пощастить переспати з перехожим, що приманив її до себе, вона своїй сусідці докоряє, що та не удостоїлась такої, як вона, чести й що в тієї не розірвано мотузка. </p>
<p>44 Все, що діється для цих богів, - брехня. Як, отже, думати або казати, що то боги? </p>
<p>45 їх зробили теслі та золотарі; вони ніщо інше, як тільки те, чим були в бажаннях своїх майстрів. </p>
<p>46 Майстри ж, які споруджують їх, - недовговічні; як могло б те, що вони виробляють, бути богами?</p>
<p>47 Вони (майстри) залишають своїм потомкам лиш оману й ганьбу. </p>
<p>48 Бо як надійде на них війна чи якесь інше лихо, жерці їхні радяться між собою, де б їм сховатися разом з їхніми богами. </p>
<p>49 Як, отже, не збагнути, що то не боги, які не можуть самих себе врятувати ані від війни, ані від іншого лиха? </p>
<p>50 Та згодом воно стане відомим, що ті боги дерев'яні, покриті золотом та сріблом, - омана; всім народам та царям стане ясно, що то не боги, а діла рук людських, і що в них не має ніякого Божого чину. </p>
<p>51 Кому, отже, не ясно, що то не боги?</p>
<p>52 Ані царя над краєм вони настановити не можуть, ані дощу послати людям. </p>
<p>53 Вони не можуть розсудити своїх власних справ, ані покривдженого врятувати, бо безсильні, наче ті галки між небом та землею. </p>
<p>54 Коли ж спаде вогонь на храм богів тих дерев'яних, покритих золотом або сріблом, жерці їхні втікають і рятуються, а ті, наче колоди посеред полум'я, згоряють. </p>
<p>55 Ані цареві, ані ворогам протиставитись вони не можуть. </p>
<p>56 Як, отже, припустити або помислити, що то боги?</p>
<p>57 Ні від злодіїв, ні від розбійників спасти себе не можуть ті боги дерев'яні, покриті сріблом і золотом. Сильніші від них здирають з них золото та срібло й утікають з одежею, яка покриває богів, і ці боги не можуть допомогти самим собі;</p>
<p>58 так що ліпше бути царем, який виявляє свою потугу, або якимсь корисним домашнім посудом, що ним власник може користуватись, ніж облудними богами; або дверима в домі, які зберігають те, що в ньому, ніж ложними богами; або дерев'яним стовпом у царських палатах, ніж недійсними богами. </p>
<p>59 Сонце, місяць і зорі, що світять і що їх послано на користь людям, - слухняні. </p>
<p>60 Так само й блискавка, коли блисне, приємна для ока, та й через те вітер у кожній країні повіває. </p>
<p>61 Хмари, на веління Боже, оббігають усю вселенну й виконують те, що їм наказано; і вогонь, зісланий з неба, щоб спалити гори та ліси, виконує те, що йому звелено. </p>
<p>62 А ті боги ані красою, ані силою на них не схожі. </p>
<p>63 Ось чому не слід думати й називати їх богами, вони бо не можуть ні суду вирішувати, ні добро чинити людям. </p>
<p>64 Знаючи, отже, що вони не є богами, ви їх не бійтесь. </p>
<p>65 Бо вони не можуть ані проклясти, ані благословити царів, </p>
<p>66 ні явити народам знаків на небі, ані сяяти, як сонце, ані світити, як місяць. </p>
<p>67 Звірі ліпші від них, бо вони, втікаючи під захист, можуть собі зарадити. </p>
<p>68 Отож, ніяким чином нам не ясно, що вони - боги, тим то ви їх і не бійтесь.</p>
<p>69 Немов опудало на баштані, яке ні від чого не захищає, такими є й їхні боги - дерев'яні, покриті золотом та сріблом. </p>
<p>70 Ці їхні боги, дерев'яні, покриті золотом та сріблом, подібні також до куща глоду, на який сідає всяка птиця, а й до мерця, покинутого в темноті. </p>
<p>71 З кармазину та вісону, що на них тліють, ви впізнаєте, що то не боги. Зрештою, їх самих пожирає черва, і вони стають ганьбою в країні. </p>
<p>72 Вартніший, отже, праведний чоловік, який бовванів не має, бо він уникне безчестя.</p>

</body>
</html>
