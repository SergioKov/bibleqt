<h2></h2>

<h4>ІСУС СИН СИРАХА 1 <span class="prim_h6"> Мудрість - від Бога 1-10; мудрість - це острах Божий 11-21; життєві вказівки для мудреця 22-30</span></h4>


<p>1 <br><b>Переднє слово перекладача на грецьку мову</b>
<br>(Многе й величне передано нам у законі й пророцтвах, в іншім так само, що слідом з'явилось по тому, чим то Ізраїль і вартий хвали за освіту і мудрість; а що не сам лиш читач повинен набиратися розуму, а й для сторонніх, охочих знання, мусить корисним він бути чи то усно а чи писемно, - тим то мій дід Ісус, пильно віддавшися читанню тих речей, що в законі і в пророків та й по інших пращурних книгах, і набувши чималого вміння в обходженні з ними, щось і собі написати задумав освітнє й премудре, щоб охочі до знань, придбавши й отую науку, нахил дістали ще краще згідно з завітами жити.<br> Отже, припрошую вас доброприхильно й уважно це прочитати і дарувати люб'язно, якщо де в чому схибили ми, відай, попри всі зусилля тлумачні: не рівносильний бо вислів той самий у мові єврейській та в інших; не один лиш сувій цей, але й сам закон, а також і пророки, та й книжок уся решта мають чималі відміни в перекладі від первотворів.<br> Року тридцять восьмого влади царя Евергета прибув я до Єгипту й, там проживаючи, знайшов я відпис цього немалого освітнього твору і взяв за належне й собі старанно і трудолюбно книгу оцю перекласти. Силу безсоння забрало і знань чимало вимагало ввесь отой час, щоб видати цю книгу, до прикінцевої цілі довівши, щоб і охочі могли в чужині навчитись, як то, уклавши свій звичай, жити в законі.)   
<br><br> Всяка премудрість - від Господа, з ним же вона і повіки.</p>  
    
    
<p>2 В морі пісочки, краплі дощу і вічности днини - хто порахує?</p>
<p>3 Висоти небесні, земну широчінь і глибини безодні - хто дослідить?</p>
<p>4 Перед усіма речами створено мудрість, і розважливий розум - від віку.</p>
<p>5 Джерело мудрости - слово Боже у вишніх, а дороги її - заповіді відвічні.</p>
<p>6 Корінь мудрости - кому він відкрився? І наміри її потаємні - хто про них знає?</p>
<p>7 Спізнання мудрости - кому об'явилось? І хто її досвід збагнув багатющий?</p>
<p>8 Єдиний мудрий, страшний вельми, що возсідає на престолі своєму.</p>
<p>9 Господь сам утворив її, і уздрів, і перелічив її, і розлив її над усіма ділами своїми,</p>
<p>10 над усяким тілом, із щедроти своєї, та й надав її тим, які люблять його.</p>
<p>11 Страх Господній - то слава й честь, веселощі й вінок раювання.</p>
<p>12 Страх Господній звеселює серце й радощі дає, втіху та довголіття.</p>
<p>13 Хто страхається Господа, блаженним стане наостанку, і в день кінця свого - благословенним.</p>
<p>14 Початок мудрости - боятися Господа, і створено її в лоні з вірними разом.</p>
<p>15 Вона між людьми звила гніздо, вічну основу, і до сімей-поколінь його довірлива буде.</p>
<p>16 Повнота мудрости - страхатися Господа: вона упоює їх плодами своїми;</p>
<p>17 цілу їхню хату сповнює бажаним, і засіки їхні - плодами своїми.</p>
<p>18 Вінець мудрости - острах Господній, від нього квітне мир і здоров'я благодайне.</p>
<p>19 І уздрів Господь, і перелічив її, дощем ізлив знання і розважливий розум; підвищив славу тих, що посідають її.</p>
<p>20 Корінь мудрости - страхатися Господа, тож віття її - довголіття.</p>
<p>21 Острах Господній гріхи віддалює; хто в ньому перебуває, той гнів відвертає.</p>
<p>22 Несправедливого гнів - невиправдальний, бо в запалі його гніву - його погибель.</p>
<p>23 До пори-часу довготерпеливий терпить, але наприкінці радощів він зазнає;</p>
<p>24 сам він дочасу свої слова ховатиме, його ж розум посвідчать уста численних.</p>
<p>25 У скарбниці мудрости - приповідки, повні знання; для грішника ж побожність - осоружна.</p>
<p>26 Прагнеш мудрости? Дотримуй заповіді, і Господь тобі її щедро надасть.</p>
<p>27 Бо мудрість і повчальність -острах Господній: вірність та лагідність йому довподоби.</p>
<p>28 Не будь нечуйним супроти остраху Господнього і не приступай до нього з серцем подвійним.</p>
<p>29 Не будь супроти людей облудним, зважай на уста свої.</p>
<p>30 Не зносься вгору, щоб не впасти й не збезчестити душі своєї, бо Господь твої тайни відкриє й додолу кине тебе серед громади, - бо не причастивсь єси до остраху Господнього, і серце твоє облудне. </p>

<h4>ІСУС СИН СИРАХА 2 <span class="prim_h6"> Очищення досвідом 1-6; про конечність мати довір'я 7-11; горе хитким 12-14; життя у страсі Господньому 15-18</span></h4>
<p>1 Мій сину, як приступаєш служити Господеві, приготуй свою душу на спокуси.</p>
<p>2 Будь серцем праведний і постійний, а в нещасті - не бентежся.</p>
<p>3 Пристань до нього, не відступайся, щоб звеличився ти наостанку.</p>
<p>4 Все прийми, що тебе лиш спіткає, і, пониженим бувши, всі зміни стерпи.</p>
<p>5 Бо золоту проба - вогонь, а бездоганному - горно пониження,</p>
<p>6 Вір йому, і він за тебе заступиться; спрямуй на благо свою путь і надійся на нього.</p>
<p>7 Ви, що страхаєтеся Господа, чекайте на його милосердя і не схиблюйте, щоб вам не впасти.</p>
<p>8 Ви, що страхаєтеся Господа, вірте йому, і нагорода ваша не пропаде.</p>
<p>9 Ви, що страхаєтеся Господа, надійтесь на благо, на вічне раювання й на милосердя.</p>
<p>10 Гляньте на днедавні покоління, подивітеся: чи зазнав хтось ганьби, довірявши Господеві? Чи був хтось полишений, страхавшись його? Чи, взивавши до нього, був хтось від нього погорджений?</p>
<p>11 Господь бо співчутливий і милосердний, він відпускає гріхи й спасає в скорботі.</p>
<p>12 Горе серцям боязливим та рукам охлялим, та й грішникові, який двома стежками ходить.</p>
<p>13 Горе серцю байдужому, бо, не мавши віри, буде воно беззахисне.</p>
<p>14 Горе вам, у яких терпець увірвався: що чинитимете, коли то Господь навідається?</p>
<p>15 Ті, що Господа страхаються, не будуть нечуйні до слів його, і ті, що його люблять, пильнуватимуть путі його.</p>
<p>16 Ті, що Господа страхаються, шукатимуть його ласки, і ті, що його люблять, наситяться його законом.</p>
<p>17 Ті, що Господа страхаються, напоготують серця свої і смирять перед ним свої душі.</p>
<p>18 Киньмося в Господні руки, а не в руки людськії, бо яка його велич, таке й його милосердя.</p>

<h4>ІСУС СИН СИРАХА 3 <span class="prim_h6"> Четверта заповідь 1-16; межі знання 17-25; добро та зло 26-31</span></h4>
<p>1 Мене, вашого батька, слухайте, діти, і так чиніте, щоб спасенними бути.</p>
<p>2 Бо Господь звеличив батька у дітях, і право матері на синах закріпив.</p>
<p>3 Хто шанує батька, той гріхів збувається.</p>
<p>4 Хто звеличує матір свою, той немов скарби збирає.</p>
<p>5 Хто шанує батька, той матиме втіху в дітях, і в день своєї молитви буде вислуханий.</p>
<p>6 Хто звеличує батька - довго житиме; хто Господеві слухняний - матір свою заспокоїть,</p>
<p>7 і як господарям прислуговуватиме батькам своїм.</p>
<p>8 Ділом та словом шануй твого батька, щоб його благословення зійшло на тебе.</p>
<p>9 Бо батьківське благословення доми дітей укріплює; прокляття ж матері руйнує їхні основи.</p>
<p>10 Не вихваляйсь безчестям твого батька - нема бо тобі слави в батьковім безчесті.</p>
<p>11 Бо слава для людини в честі свого батька, і ганьба для дітей - матір знеславлена.</p>
<p>12 Дитино, допомагай твоєму батькові в старощах і не засмучуй його за його життя;</p>
<p>13 і коли розум ослабне, будь поблажливим; не зневажай його тоді, коли ти - повносилий.</p>
<p>14 Бо добродійство батькові не буде забуте: надолуженням за гріхи воно тобі причислиться.</p>
<p>15 За дня скрути твоєї Бог тебе згадає, і гріхи твої зникнуть, як лід від спеки.</p>
<p>16 Неначе богохульник, той, хто покидає батька; проклятий Господом той, хто гнівить свою матір.</p>
<p>17 Сину, виконуй діла свої скромно, і полюбить тебе людина, Богові мила.</p>
<p>18 Що більший ти, то більше понижуйся, а знайдеш у Господа ласку.</p>
<p>19 Є багато високих та славних, але тайни свої відкриває він скромним.</p>
<p>20 Велика бо могутність Господня, а славиться він смиренними.</p>
<p>21 Не шукай того, що важке тобі занадто; не досліджуй того, що понад сили твої.</p>
<p>22 Роздумуй над тим, що тобі доручено, заховані ж речі тобі непотрібні.</p>
<p>23 Не силкуйсь на те, що тобі не під силу, бо тобі й так об'явлено понад людське розуміння.</p>
<p>24 Багатьох бо збила з дороги власна гординя, і наміри лукаві привели їхній ум до занепаду.</p>
<p>25 Де немає зіниць, немає і світла, - не намагайся ж переконати невігласа.</p>
<p>26 Затверділе серце порине наприкінці в нещастя; хто любить небезпеку - в ній і загине.</p>
<p>27 Затверділе серце само кладе біду на себе, і грішник прибавляє гріх до гріха.</p>
<p>28 На нещастя гордого немає ліків, бо закорінилось у ньому зело лукавства.</p>
<p>29. Серце розумного роздумує над приповідками, ба - мудрий бажає й вуха, яке б слухало.</p>
<p>30 Як палкий вогонь гасить вода, так і милостиня гріхи відпускає.</p>
<p>31 Відплатник за доброчинства думає прийдешнім, тож у день свого падіння він знайде підтримку.</p>

<h4>ІСУС СИН СИРАХА 4 <span class="prim_h6"> Чин добра 1-10; любов до мудрости 11-19; ложний сором не потрібен 20-31</span></h4>
<p>1 Сину, не грабуй життя злидаря і не давай томитись очам нужденного.</p>
<p>2 Не засмучуй душу, яка голодує, і не гніви людину, яка бідує.</p>
<p>3 Не завдавай турботи серцю безталанного, і бідному не відмовляй милостині.</p>
<p>4 Не відштовхуй жебрака у біді, і від бідака не відвертай обличчя свого.</p>
<p>5 Від старця не відводь очей, і не давай нікому приводу тебе проклинати.</p>
<p>6 Бо як хтось позве прокльон на тебе в своїм розпачі душевнім, то його прохання дійде до слуху Творця його.</p>
<p>7 Стань любим громаді, схиляй голову перед вельможею.</p>
<p>8 Вухо ж нахиляй до бідного, лагідно відказуй на його привітання.</p>
<p>9 Визволяй погнобленого з рук гнобителя; не будь малодушний у судах твоїх.</p>
<p>10 Сиротам будь за батька, за чоловіка для їхньої неньки, тож станеш як син Всевишнього, і злюбить він тебе більше, ніж рідна мати.</p>
<p>11 Мудрість дітей своїх підносить угору і тими піклується, хто її шукають.</p>
<p>12 Хто її любить, той життя любить; хто встає за нею зранку -сповниться радощів.</p>
<p>13 Хто її посідає, той славу успадкує; куди б не пішов він, з ним Господнє благословення.</p>
<p>14 Служники її - богослужебники Святого; залюблені в неї - улюбленці Господа.</p>
<p>15 Хто її слухає, той судитиме народи; хто зважає на неї - житиме в безпеці.</p>
<p>16 Хто звірився на неї - успадкує її, і потомки його її посідатимуть.</p>
<p>17 Вона ж бо напочатку шляхами кривими його водитиме й насилатиме на нього страх та тривогу, ще й у повчаннях його іспитуватиме, поки не зможе покластись на нього, і його випробовуватиме правосуддям своїм, -</p>
<p>18 а потім знов поверне його на дорогу просту, і відкриє йому свої таємниці.</p>
<p>19 Коли ж він зблудить, то вона його покине і віддасть його на загибель.</p>
<p>20 Мій сину, вважай на час та бережися зла, тож не червонітимеш сам за себе.</p>
<p>21 Є стид, що до гріха призводить, а є стид - слава та милість.</p>
<p>22 Не зважай ні на кого собі на шкоду і не стидайся собі на погибель.</p>
<p>23 Слушного часу не приховуй своєї думки.</p>
<p>24 З думки пізнається мудрість, а освіта - з мови язика.</p>
<p>25 Не супереч правді, і соромся твого неуцтва.</p>
<p>26 Згрішив ти - не соромся визнати: проти течії річки не силуйся.</p>
<p>27 Не покладайся на дурного, не відсторонюйся від вельможного.</p>
<p>28 За правду борись аж до смерти, тож за тебе й Господь Бог змагатиметься. </p>
<p>29. Язиком не будь зарозумілий, а ділами - лінивий та недбайливий.</p>
<p>30 Не роби з себе лева у власній хаті, вередуна - супроти хатньої челяді.</p>
<p>31 Не розтулюй руку, щоб брати, не стулюй, коли треба давати.</p>

<h4>ІСУС СИН СИРАХА 5 <span class="prim_h6"> Проти багатства й зарозумілости 1-8; про розмову 9-15</span></h4>
<p>1 Не покладайся на власні багатства, не кажи, - я самодостатній!</p>
<p>2 Не потурай своїй душі та потузі своїй, щоб не ввели тебе в пожадання твого серця.</p>
<p>3 і не кажи, хто, мовляв, мій володар, - бо каригідне Господь таки скарає.</p>
<p>4 Не говори: «Згрішив, а що мені сталось?» - Господь бо довготерпеливий.</p>
<p>5 Не покладайсь на прощення занадто, гріхи до гріхів додававши,</p>
<p>6 і не кажи: «А що милосердя йото велике, то й безліч гріхів мені він відпустить», - бо й милосердя, і гнів є у нього, тож на грішних спаде його обурення.</p>
<p>7 Не гайся повернутися до Господа, не відкладай з днини на днину, бо зненацька вибухне гнів Господній, то й загинеш у годині помсти.</p>
<p>8 Не звіряйсь на багатства, несправедливо набуті: не допоможуть тобі в день нещастя. </p>
<p>9 Не війся у кожному вітрі і не ступай усякою стежкою: так бо робить грішник двоязичний. </p>
<p>10 Стій твердо при своїй думці, і хай одне буде твоє слово.</p>
<p>11 Слухавши, будь скорий, а відповідавши - повільний.</p>
<p>12 Відповідай ближньому, коли відаєш, коли ж ні - поклади долоню на уста собі!</p>
<p>13 І слава, і неслава - в розмові; язик людини - її погибель.</p>
<p>14 Не допусти, щоб тебе називали підшептувачем, і язиком своїм не наклеплюй, бо на злодія сором спадає, і на двоязичного - осуд тяжкий.</p>
<p>15 Ні в великім, ні в малім не провинюйсь, і не ставай з друга ворогом.</p>

<h4>ІСУС СИН СИРАХА 6 <span class="prim_h6"> Пристрасть - погубна 1-4; випробування друзів 5-13; справжній приятель 14-17; відвага й мудрість 18-22; вона - солодке ярмо 23-31; про потребу навчатися мудрости 32-37</span></h4>
<p>1 Лихе ім'я і ганьбу успадкує наруга, - так само і грішник двоязичний.</p>
<p>2 Пристрастями себе не роз'ятрюй, бо, мов бугай, вони тебе розірвуть, -</p>
<p>3 їстимеш своє листя й власні плоди погубиш та й станеш, мов те дерево висохле.</p>
<p>4 Руйнує душа погана того, хто її посідає, для ворогів його посміховиськом робить.</p>
<p>5 Уста солодкі помножують прихильників, і язик добромовний побільшує ввічливість.</p>
<p>6 Твої миротворці хай будуть численні, порадник же твій - один на тисячу.</p>
<p>7 Бажавши мати приятеля, спершу його випробуй - не квапся звірятись на нього;</p>
<p>8 бо буває і друг своєкорисний: він не лишиться при тобі в день горя твого.</p>
<p>9 Буває і приятель, що стає противником і відкриває твою сварливість тобі на сором.</p>
<p>10 Буває ще й друг, що з тобою трапезує, та не лишиться з тобою в день горя твого:</p>
<p>11 добре тобі - він, ніби другий ти, ще й на челядь твою покрикує,</p>
<p>12 а підупадеш, то й обернеться він проти тебе й твого уникатиме обличчя.</p>
<p>13 Від ворогів своїх відступись, а й друзів твоїх бережись!</p>
<p>14 Вірний приятель - міцна захорона: хто знайшов його, той знайшов скарб.</p>
<p>15 Вірному другові немає ціни, і немає ваги, щоб вартість його зважити.</p>
<p>16 Приятель вірний - то лік життя, і його знайдуть ті, що Господа страхаються.</p>
<p>17 Хто Господа страхається - зміцнює свою дружбу: який він сам, таким і друг його буде.</p>
<p>18 Сину, повчання приймай уже замолоду, то й знаходитимеш мудрість аж до сивини.</p>
<p>19 Мов той орач або сіяч, приступай до неї і плодів її добрих очікуй: у праці над нею хай трохи потрудишся, а вже незабаром її плоди споживатимеш.</p>
<p>20 Вона важка для неосвічених, не пристане до неї і легкодухий;</p>
<p>21 каменем бо важучим над ним вона тяжітиме, тож, не гаявши часу, відкине її він.</p>
<p>22 Бо мудрість така, як і її назва; небагатьом вона очевидна.</p>
<p>23 Слухай но, сину, сприйми мою думку, не відкинь моєї поради:</p>
<p>24 встроми свої ноги у пута її, а твій карк - у її нашийник;</p>
<p>25 підстав плечі, щоб нести її, - не гнівайсь на її кайдани;</p>
<p>26 всією душею приступи до неї, чимдуж дороги її пильнуй:</p>
<p>27 вистежуй її, вишукуй її, і спізнати себе вона дасть; а заволодівши нею, не випускай її,</p>
<p>28 бо наостанок ти знайдеш у ній спочинок, і раюванням вона тобі стане,</p>
<p>29. і пута її будуть тобі захистом могутнім, а нашийник її - шати препишні.</p>
<p>30 Золоті бо на ній прикраси, її узи плетені з гіяцинту.</p>
<p>31 Як пишне убрання, її надягнеш і вінець раювання вкладеш на себе.</p>
<p>32 При бажанні, сину, станеш освіченим, а бувши слухняним, будеш і розумним.</p>
<p>33 Злюбивши слухати, тим і навчишся, - вухо нахилявши, станеш мудрим.</p>
<p>34 Будь серед збору старших, а хто мудрий - того тримайся.</p>
<p>35 Слухай охоче кожну побожну розмову, і приповідок розумних не цурайся.</p>
<p>36 Узрієш розумного - вже зрання спіши до нього, а нога твоя хай його пороги оббиває.</p>
<p>37 Вдумуйся у повеління Господні, над завітами його повсякчасно роздумуй; він скріпить твоє серце, і бажана мудрість надасться тобі.</p>

<h4>ІСУС СИН СИРАХА 7 <span class="prim_h6"> Життєві вказівки 1-7; справжня побожність 8-11; правдива доброта 12-17; треба бути добрим супроти всіх 18-36</span></h4>
<p>1 Не кой лиха, то й не підпадеш під владу лиха.</p>
<p>2 Відступись від неправди, то й вона тебе полишить.</p>
<p>3 Сину, не сій у борознах несправедливости, щоб усемеро з них не пожав.</p>
<p>4 Не проси у Господа влади, ані в царя - престолу слави.</p>
<p>5 Не виправдуйся перед Господом, не мудруй перед царем.</p>
<p>6 Не силкуйся стати суддею, як викорінити неправду неспроможен, щоб не злякався ти перед вельможним і правоти своєї не ущербив.</p>
<p>7 Не гріши проти збірноти міської, не понижуй себе у натовпі.</p>
<p>8 Не впадай двічі у гріх, бо і в одному не будеш безвинним.</p>
<p>9 Не кажи: «Бог узгляднить многоту дарів моїх і мої приносини Бог Всевишній прийме!»</p>
<p>10 Не будь недбалий у молитві; не занедбуй давати милостиню. </p>
<p>11 Не зневажай людину, якій гірко на душі, - бо той, хто понижує, той і підносить.</p>
<p>12 Не куй ложі на брата свого й другові не кой такого.</p>
<p>13 Не бреши ніякою брехнею нічого доброго з того не вийде.</p>
<p>14 Не галасуй у громаді старших; не молися повторенням слів.</p>
<p>15 Покинь нехіть до тяжкої праці й до хліборобства, що його Всевишній установив.</p>
<p>16 Не вчислюйсь у грішну многоту: пам'ятай, що гнів не забариться. </p>
<p>17 Глибоко смири свою душу: вогонь бо й хробацтво - кара нечестивим.</p>
<p>18 Не обмінюй друга за гроші, ані рідного брата за золото офірське.</p>
<p>19 Не цурайся мудрої й доброї жінки: ласка її понад золото.</p>
<p>20 Не кривдь слугу, що працює чесно, ані наймита, що віддано служить.</p>
<p>21 Розумного слугу хай душа твоя злюбить: свободи його не позбав.</p>
<p>22 Маєш скотину? Пильнуй її. Корисна тобі? Тримай її.</p>
<p>23 Є в тебе діти? Виховуй їх і вже змалку роби гнучким їхній карк.</p>
<p>24 Є в тебе дочки? Дбай про їхнє тіло і не дивися на них занадто весело.</p>
<p>25 Видай дочку твою, і велике діло зробиш, - та віддай її за чоловіка розумного.</p>
<p>26 Є в тебе жінка до душі? Не відкидай її. Коли ж не мила тобі - не покладайсь на неї.</p>
<p>27 Усім твоїм серцем прославляй свого батька і не забувай про болі матері твоєї.</p>
<p>28 Пам'ятай, що вони привели тебе на світ: чим заплатиш за те, що для тебе вони вчинили?</p>
<p>29. Усією душею Господа шануй і священиків його поважай.</p>
<p>30 Що сили твоєї - люби свого Творця і служителів його не полишай.</p>
<p>31 Страхайся Господа та ієрея шануй його частку давай йому, як воно тобі звелено: первоплід, провинну жертву й дар лопатки, посвятну жертву й первоврожай священний.</p>
<p>32 А й бідному простягни свою руку, щоб завершилось твоє благословення.</p>
<p>33 Дар милосердя подай усякому живому, а й мертвому не відмов твоєї ласки.</p>
<p>34 Не цурайся тих, що плачуть, і сумуй з тими, що у смутку.</p>
<p>35 Не вагайсь відвідати хворого -люблений будеш за те.</p>
<p>36 У всіх ділах твоїх пам'ятай про твою кончину - повіки не згрішиш.</p>

<h4>ІСУС СИН СИРАХА 8 <span class="prim_h6"> Належна поведінка супроти людей 1-9; про небезпечних людей 10-19</span></h4>
<p>1 Не сварися з могутнім, щоб не потрапити в його руки.</p>
<p>2 Не судися з багатієм: переважить тебе ціною; багатьох бо золото погубило, а й царські серця зігнуло.</p>
<p>3 Не сварися з язикатим, не підкидай до вогню його дров.</p>
<p>4 Не жартуй з неосвіченим, бо збезчестить твоїх предків. </p>
<p>5 Не знеславлюй розкаяного грішника: пам'ятай, що на всіх нас - провина.</p>
<p>6 Не зневажай людини в старості її: ми бо теж постаріємось.</p>
<p>7 Не радій, коли хтось умирає: пам'ятай, що кожен скінчиться.</p>
<p>8 Не легковаж бесіди мудрих, вдумуйся в їхні приповідки, бо від них засвоїш освіту, а й як великим слугувати.</p>
<p>9 Не зневажай розмову старших, бо й вони навчились від пращурів; від них наберешся розуму, і як треба своєчасно відповідати.</p>
<p>10 Не розпалюй вугілля у грішника, щоб і сам не згорів у вогні його палючому. </p>
<p>11 Не поступайся перед зухвальцем, щоб не розставив засідку на тебе.</p>
<p>12 Не позичай сильнішому за тебе; а позичив - звикни до втрати.</p>
<p>13 Не поручуйся понад силу; а поручився - готуйся платити.</p>
<p>14 З суддею не позивайся: його судитимуть так, як він схоче.</p>
<p>15 З відчайдухом не пускайся в дорогу, бо стане тягарем для тебе: робитиме, що йому завгодно, і його безумство погубить тебе.</p>
<p>16 З гнівливим не заводься на сварку, пустинею з ним не ходи: кров для нього нічого не важить, і де нікому допомогти, там він тебе здолає.</p>
<p>17 Не радься з дурним: він не вміє приховати слова.</p>
<p>18 Чужого не роби свідком таємниці: не знаєш бо, як він поведеться.</p>
<p>19 Не відкривай кожному серця, щоб твоє щастя не пограбували.</p>

<h4>ІСУС СИН СИРАХА 9 <span class="prim_h6"> Поведінка супроти жінок 1-9; уважність у поведінці 10-18</span></h4>
<p>1 Не ревнуй власну милу дружину; не навчай її поганого собі на шкоду.</p>
<p>2 Не віддавайся в руки жінці, бо коверзуватиме над тобою.</p>
<p>3 Не зустрічайся з блудницею, бо потрапиш у її сіті.</p>
<p>4 Біля співачки не засиджуйся, бо впіймаєшся на її хитрощі.</p>
<p>5 Не задивляйся надто на дівчину, щоб не скарали тебе з нею разом.</p>
<p>6 Не віддавай свою душу блудницям, бо спадщину свою втратиш.</p>
<p>7 Не розглядайся по вулицях міста і не блукай по глухих його закутках.</p>
<p>8 Відвертай від красуні очі й на вроду чужу не споглядай, бо жіноча краса багатьох спантеличила, і кохання від неї вогнем займається.</p>
<p>9 Із заміжньою разом не сідай, і з нею при вині не бенкетуй, бо душа твоя до неї прихилиться, і пристрасть на погибель штовхне тебе.<br><br> 10. Не полишай старого друга, бо новий йому не дорівняє. Новий друг - нове вино: питимеш його радо, лиш коли постаріється. </p>
<p>11 Не ревнуй грішниковій славі: про страхіття кінця його не знаєш бо.</p>
<p>12 Не тішся з того, що нечестивим подобається: пам'ятай - їм немає аж до аду виправдання.</p>
<p>13 Будь здаля від того, хто має владу вбивати, то й не зазнаєш страхіть смерти; а приступиш, то не схиблюй, бо він життя тебе позбавить. Затям бо, що ходиш серед сітей і що валами міськими походжаєш.</p>
<p>14 Вчащай до ближніх, скільки можеш; радься з мудрими повсякчасно.</p>
<p>15 З розумними провадь свою розмову, всю бесіду твою - в законі Всевишнього.</p>
<p>16 Співтрапезниками тобі хай праведні будуть; з острахом Господнім хай буде хвала твоя.</p>
<p>17 Робота, виконана мистцем, похвали гідна, а вождь народу - мудрий у своєму слові.</p>
<p>18 Двоязичного побоюються в місті, балакуна ненавидять за базікання його. </p>

<h4>ІСУС СИН СИРАХА 10 <span class="prim_h6"> Добрий і злий володар 1-3; зарозумілість і кончина тиранів 6-18; острах Господній 19-25; потреба зважати на власні вчинки 26-31</span></h4>
<p>1 Суддя мудрий виховує народ свій, правління розумного добре впорядкується.</p>
<p>2 Який суддя народу, такі й його слуги; який правитель міста, такі й усі його мешканці.</p>
<p>3 Цар неосвічений губить народ свій; місто заселюється розумом володарів.</p>
<p>4 Влада над землею в руці Господній, тож корисного правителя покличе він своєчасно.</p>
<p>5 У руці Господній успіх людини, тож на законодавця покладе він його славу.</p>
<p>6 Не гнівайся на ближнього ні за яку кривду - нічого не роби спересердя.</p>
<p>7 Гордість осоружна Господеві й людям, для нього й для них несправедливість - переступ.</p>
<p>8 Владарство від народу до народу переходить несправедливістю, насильством та багатством.</p>
<p>9 Чим пишатися порохові й попелові, якщо нутро його вже за життя розкладається?</p>
<p>10 Довга недуга з лікаря кепкує. Сьогодні цар - а ось узавтра помре він.</p>
<p>11 Вмираючи, людина дістає спадщину: гадів, звірів, черву.</p>
<p>12 Початок гордині людської - відступ від Господа, коли то своїм серцем від Створителя свого відходять.</p>
<p>13 Бо початок гордині являє собою гріх, і хто при ній перебуває, той мерзоту розливає. Тим то Господь на такого насилає несподівані кари й нищить його до кінця.</p>
<p>14 Престоли князівські повалив Господь, а на їхнє місце посадив смиренних.</p>
<p>15 Народи викорінив Господь, а насадив покірних натомість.</p>
<p>16 Господь зруйнував краї поган і знищив їх до самих основ землі.</p>
<p>17 Він вирвав деяких і вигубив ущент, та стер із землі пам'ять про них.</p>
<p>18 Не для людей бо створена гординя, ані лютий гнів для тих, що народилися від жінки.</p>
<p>19 Який рід поважаний? Рід людський. Який рід поважаний? Тих, що Господа страхаються. Який рід гідний погорди? Родонасіння людське. Який рід гідний погорди? Отих, що заповіді порушують.</p>
<p>20 Серед братів провідний з них -ними поважаний, в очах же Господніх - ті, що його страхаються.</p>
<p>21 Початок вивищення - острах Господній, первоначало ж відкинення - впертість та гординя.</p>
<p>22 Чи хтось багатий, чи славний, чи вбогий, а гідне хвали в них - острах Господній.</p>
<p>23 Не слід гордувати бідним, що має розум, і ніяк не личить грішника прославляти.</p>
<p>24 Начальник, суддя, вельможа перебувають у славі, та ніхто з них не більший за того, хто Господа страхається.</p>
<p>25 Мудрому рабові будуть вільні слугувати; той, хто тямущий, не матиме чого нарікати.</p>
<p>26 Не мудруй, коли заходжуєшся коло діла свого; не пишайся, коли тобі скрутно.</p>
<p>27 Вартісніший, хто працює і має всього доволі, ніж бродячий хвалько, що й кусня хліба не має.</p>
<p>28 Сину, прослав себе скромністю, шануй себе в міру своєї вартости.</p>
<p>29. Хто виправдає того, що грішить сам проти себе? Хто прославить того, який життя своє безчестить?</p>
<p>30 Бідного славлять за його знання, а багатого славлять за його багатство.</p>
<p>31 Хто поважаний в убозтві - оскільки більш був би в багатстві? А хто безславний у багатстві - оскільки більш був би у злиднях?</p>

<h4>ІСУС СИН СИРАХА 11 <span class="prim_h6"> Оцінка людей 1-6; обережність 7-9; поміркованість 10-19; довір'я до Господа 20-34</span></h4>
<p>1 Мудрість смиренного підносить його голову і садовить його серед вельмож.</p>
<p>2 Не вихваляй мужа за його вроду і не гидуй людиною за її вигляд.</p>
<p>3 Бджілка між крилатими - маленька, а виріб її - найсолодший.</p>
<p>4 Не хвались одежею, що її носиш; не несись угору за дня слави; предивні бо діла Господні, і сховані від людей оті діла його.</p>
<p>5 Багато вже владарів сиділо на долівці, занедбаний же - носив корону.</p>
<p>6 Чимало вельмож було вельми принижено: прославлених передано в руки іншим.</p>
<p>7 Не гани, наперед не розслідивши: спершу зміркуй, а тоді вже дорікай.</p>
<p>8 Не відказуй раніше, ніж вислухаєш, і посеред розмови не встрявай.</p>
<p>9 Не сперечайся у справі, що тобі непотрібна: не сідай до грішників, коли вони сваряться.</p>
<p>10 Сину, багатьма справами не клопочися: намноживши їх, не оминеш закиду; гонитимеш за ними -не наздоженеш їх, а й утікатимеш - їх не уникнеш.</p>
<p>11 Один працює, трудиться, та квапиться, і тим більшу терпить нестачу;</p>
<p>12 інший же кволий, потребує допомоги, слабосилий, багатий на злидні, - але очі Господа на нього любовно дивляться, і його він підводить з його бідування</p>
<p>13 і голову його підносить угору, тож і будуть його подивляти численні.</p>
<p>14 Добро і зло, життя і смерть, убозтво й багатство - від Господа.</p>
<p>15 Мудрість, наука, законознавство походять від Господа, а й любов і рівні путі - від нього.</p>
<p>16 Дурнота й темнота створені для грішників, і хто зарозумілий у злі, з тим зло й залишиться.</p>
<p>17 Дарунок же Господній залишається в побожних, і його благовоління їх повік ущасливить.</p>
<p>18 Хтось багатіє завдяки старанням та ощадності, але ж нагороду ось яку він має:</p>
<p>19 коли він каже: «Я знайшов спокій і тепер от буду споживати свої блага», - то він і не знає, скільки промине так часу, аж мусітиме їх для інших лишити й померти.</p>
<p>20 Стій при завіті твердо, перебувай у ньому і виконуй його аж до постаріння.</p>
<p>21 Дивом не дивуйся на діла грішного, лиш, поклавшись на Господа, тримайся праці твоєї; з погляду бо Господа - річ легка: вмить, негайно збагатити злиденного.</p>
<p>22 Благословення Господнє - нагорода благочестивому, і його благословення вже незабаром заквітчається.</p>
<p>23 Не говори: «Чого мені ще бракує, і яких мені благ ще відтепер чекати?»</p>
<p>24 Не говори так: «Я маю вже достатньо, тож яка тепер біда мене може спіткати?»</p>
<p>25 За благосної днини забувається лихо, за лихого ж дня не пам'ятають добра, -</p>
<p>26 бо для Господа ж легко за дня кончини відплатити людині за її учинками.</p>
<p>27 Одна година у злиднях, і розкоші забуто; при кінці ж людини - діла її об'являються.</p>
<p>28 Аж до кончини не зви нікого щасливим: щойно при смерті мужа пізнають.</p>
<p>29. Не вводь абиякого до хати своєї - численні бо бувають хитрощі підступного.</p>
<p>30 Перепел-ловець у клітці - серце гордого: мов підглядач, пантрує він на твоє падіння.</p>
<p>31 Доброчинство лиходійством підмінює наклепник і в щонайкращому ваду знаходить.</p>
<p>32 Одна лиш іскорка велику ватру підпалює; грішник робить засідку, щоб кров пролити.</p>
<p>33 Лиходія бережись, який зло намислює, щоб, бува, не вчинив назавжди тобі сорому.</p>
<p>34 Чужого введеш у хату, а він заколот сподіє та й відчужить тебе від рідних твоїх.</p>

<h4>ІСУС СИН СИРАХА 12 <span class="prim_h6"> Доброчинність 1-7, друзі й вороги 8-18</span></h4>
<p>1 Чинивши добро, знай, кому чиниш, то й матимеш подяку за твої добродійства.</p>
<p>2 Чини добро побожному, то й знайдеш нагороду, - хай не від нього, зате від Всевишнього.</p>
<p>3 Не зазнає добра, хто упертий у злому, і хто милостиню не роздає з почуттям любови.</p>
<p>4 Дай благочестивому, за грішника ж - не обставай.</p>
<p>5 Чини добро смиренному, та не подавай нечестивому: відмов йому хліба, стримайсь від подаяння, щоб він, бува, не запанував над тобою; він бо тобі подвійним злом відплатить за всі ті блага, які ти йому сподієш.</p>
<p>6 Бо й Всевишньому грішники осоружні, і нечестивим воздасть він відплатою.</p>
<p>7 Подай же доброму, а за грішника не обставай.</p>
<p>8 Друга годі спізнати у щасті, зате ворог не укриється - при нещасті.</p>
<p>9 Коли щастить комусь, то вороги його сумують, зате ж як не щастить, то й друг відступається.</p>
<p>10 Ніколи не звіряйся своєму ворогові, бо мов мідь позеленіла - така й злоба його.</p>
<p>11 Навіть як смириться він і ходитиме похнюплений, все одно будь уважний і стережися його. Наче б дзеркало витирав ти - так із ним поводься, знай, що нашарування до кінця його не приховає.</p>
<p>12 Зблизу до себе його не ставляй, щоб зваливши тебе, не став він на твоє місце. Праворуч від себе його не садови, бо намагатиметься він ослін твій засісти, - тож ти кінець-кінцем слова мої збагнеш і сумуватимеш, повчання моє згадавши.</p>
<p>13 Хто заклинача пожаліє, коли гад його вкусить, та й усіх отих, які зо звірями взаемляться?</p>
<p>14 Тож так воно й із тим, хто грішному товариш і хто в його злочинах участь бере.</p>
<p>15 Годину він побуде з тобою, а похитнись - він тебе не підтримає.</p>
<p>16 Устами своїми ворог солодкий, а в серці задумує тебе в яму звалити. Очима своїми ворог просльозиться, а знайде нагоду, то й не насититься кров'ю.</p>
<p>17 Спіткає тебе лихо - перед собою знайдеш його: ніби допомагаючи, він тебе перехопить,</p>
<p>18 прикивне головою, сплесне в долоні, багато наторочить ще й вираз обличчя змінить.</p>

<h4>ІСУС СИН СИРАХА 13 <span class="prim_h6"> Багатія треба стерегтися 1-8; також і князів 9-14; багатий та бідний 15-26</span></h4>
<p>1 Хто смоли доторкнеться, той забрудниться, - хто гордому товариш, той до нього уподібниться.</p>
<p>2 Не піднімай вантажу, що тобі понад сили, - не вяжися з багатшим і сильнішим за тебе. Яке бо горщикові з казаном товариство? Цей ударив - а той і розбився!</p>
<p>3 Багатий кривдить та ще й покрикує, а скривджений бідний - перепрошувати мусить.</p>
<p>4 Як ти йому корисний - послугується тобою, а не матимеш нічого -він тебе й покине.</p>
<p>5 Як ти щось маєш, він співжитиме з тобою; призведе тебе до злиднів, - а й не журитиметься.</p>
<p>6 Як ти йому потрібний, він обдурить тебе: всміхнеться тобі, піддасть надії, балакатиме красно, спитає, чи чогось потребуєш;</p>
<p>7 присоромить тебе своїми бенкетами, щоб тебе ожебрачити двічі або й тричі, а нарешті - наглумиться, позирне й тебе кине, ще й головою над тобою покиває.</p>
<p>8 Тож зважай, щоб тобі у спокусу не втрапити й не зазнати пониження з-за власного безглуздя.</p>
<p>9 Позве тебе владика - збоку затримайся, тим то ще більш тебе він кликатиме.</p>
<p>10 Сам не втручайся, щоб тебе не виштовхали, а й не стій задалеко - щоб не забули.</p>
<p>11 Не намагайся з ним говорити як з рівним, і не покладайся на слова його численні, бо багатослів'ям він тебе випробує, а усміхавшись - тебе тим часом вивідає.</p>
<p>12 Безжалісний той, хто слів не зберігає: тобі він не поскнарить ні вдарів, ні кайданів.</p>
<p>13 Тому стережися й пильно зважай, бо ходиш ти разом із твоїм падінням.</p>
<p>14 Почувши це, не спи, а чувай; вік свій увесь люби Господа й вимолюй у нього твоє спасіння.</p>
<p>15 Усе живе любить собі подібне, і кожна людина - ближнього свого.</p>
<p>16 Кожне тіло до свого роду приєднується, і чоловік пристає до собі подібного.</p>
<p>17 Яке товариство ягняті з вовком? Ось так само й у грішника з побожним.</p>
<p>18 Що за мир між гієною та псом може бути? І що за мир між багатим та бідним?</p>
<p>19 Дикі осли в пустині - улови левів, ось так і здобич багатих - бідні.</p>
<p>20 Для гордопишного смиренність осоружна - ось так багатому й осоружен бідний.</p>
<p>21 Захитається багатий - його друзі підтримають; убогого, коли впаде, -відштовхнуть і друзі.</p>
<p>22 Спотикнеться багатий - усі біжать на допомогу; скаже дурницю - знаходять виправдання; а спотикнеться бідний, то йому ще й докоряють, коли ж розумно висловиться - ні у віщо оцінюють.</p>
<p>23 Заговорить багатий - усі замовкають, і мову його аж під хмари підносять; а бідний промовить - спитають: «Хто це?» - і коли спотикнеться, то його й з ніг зіб'ють.</p>
<p>24 Добре, коли багатство без гріха; убозтво ж погане лиш у мові безбожника. </p>

<h4>ІСУС СИН СИРАХА 14 <span class="prim_h6"> Зажерливість 1-10; доцільне використання короткого часу 11-19; здобування мудрости 20-27</span></h4>
<p>1 Щасливий муж, у якого на устах нема нечестя, і якого не мучив докір гріхів.</p>
<p>2 Щасливий, кого не винуватить власне сумління, і той, хто своєї надії не втратив.</p>
<p>3 Скнарому серцеві не личить багатство, ані зависливій людині - маєтки.</p>
<p>4 Хто збирає, собі відмовляючи, той збирає набуток для інших, і майном його сторонні будуть розкошувати.</p>
<p>5 Хто недобрий сам до себе - до кого ж добрим він буде? Такий і з власних дібр не зазнає радощів.</p>
<p>6 Немає гіршого, ніж той, хто заздрить собі самому: така бо заплата за злобу його.</p>
<p>7 Коли й чинить він добро, то чинить несвідомо, і наостанку таки злобу свою виявить.</p>
<p>8 Лихий бо той, у кого очі зависні, хто обличчя відвертає, хто людей зневажає.</p>
<p>9 Око скупого не сите тим, що має, - скнарість висушує геть його душу.</p>
<p>10 Лукаве око заздро дивиться на хліб - отож і на власному столі його не має.</p>
<p>11 Мій сину, якщо тільки маєш, добре дбай про себе, а й Господеві чини достойні приносини.</p>
<p>12 Пам'ятай про те, що смерть не забариться і що рішення аду тобі не відкрито.</p>
<p>13 Ще перед кончиною чини добро другові й, скільки спромоги, простягай йому руку й давай.</p>
<p>14 Себе не позбавляй благосної днини, з доброго бажання не пропускай нічого.</p>
<p>15 Невже ти для іншого праці своєї не лишиш, і того, в чім трудився, жеребом не розділиш?</p>
<p>16 Давай і бери - й веселися душею: бо не в аду ж насолоди шукати!</p>
<p>17 Кожне тіло старіється, як і одежа, бо від віку присуджено: смертю помреш.</p>
<p>18 Як лист зелений на дереві рясному: один на землю падає, а другий виростає, - так бо й з родом тілесним та кровним: один умирає, другий народжується. </p>
<p>19 Кожне діло, в якому гнилизна, - щезне, і той, хто його чинить, з ним ізникне.</p>
<p>20 Щасливий муж, який над мудрістю роздумує і здібності розуму свого обмірковує;</p>
<p>21 який розмислює серцем над її дорогами і який над тайнами її розважає.</p>
<p>22 Він слідкував за нею, мов той мисливець, і на її стежках учиняв засідки.</p>
<p>23 Уважно він дивиться крізь її вікно і при її дверях він наслухує.</p>
<p>24 Отаборюється він біля її дому і в її стіни свій кілок забиває.</p>
<p>25 Під її руками своє шатро напинає і мешкає він у житлі щастя.</p>
<p>26 Такий під її опіку дітей своїх поставить і під її гіллям такий спочине.</p>
<p>27 Під її захистом сховається від спеки, а й житиме він у її славі. </p>

<h4>ІСУС СИН СИРАХА 16 <span class="prim_h6"> Добрі діти 1-4; відплата 5-23; лад у світі 24-30</span></h4>
<p>1 Не бажай багато дітей ледачих, і не веселися синами нечестивими.</p>
<p>2 Як їх багато буде, не радій ними, коли вони не матимуть остраху Господнього,</p>
<p>3 Не покладайся на їхнє життя, і не звіряйся на їхню кількість: ліпше бо один, аніж ціла тисяча, і ліпше вмерти бездітним, ніж мати дітей нечестивих.</p>
<p>4 Бо від одного розумного заселиться місто, рід же беззаконних буде спустошений.</p>
<p>5 Багато ось такого бачило моє око, а й від того сильніше чуло моє вухо:</p>
<p>6 на зборах грішників вогонь займається, у неслухнянім народі гнів розпалюється.</p>
<p>7 Не було милосердя над стародавніми велетнями, які збунтувалися із-за власної сили.</p>
<p>8 Не пощаджено місця, де мешкав Лот, - стало бо осоружне з-за своєї гордині.</p>
<p>9 І не помилувано пропащого поріддя, яке було винищене за свої гріхи,</p>
<p>10 ані шестисот тисяч пішаниці, яка згромадилась у своїм жорстокосерді.</p>
<p>11 Навіть коли б був лиш один тугошиїй, то дивно було б, якби лишився безкарним, - бо й милосердя і гнів від Господа, могутнього в прощенні й у вияві обурення.</p>
<p>12 Великий він у милості, великий і у строгості, тож людей він за їхніми ділами судитиме.</p>
<p>13 Грішник з грабунком не втече від нього, а й не буде обманутий терпець благочестивого.</p>
<p>14 Повну волю дає він милосердю своєму, проте кожен одержить заплату за ділами.</p>
<p>15 Господь учинив впертим фараона, який його не визнав, - щоб стали знаними діла його під небом:</p>
<p>16 бо кожному створінню - явне його милосердя, і світло своє, і темряву призначив він людині.</p>
<p>17 Не кажи: «Від Господа сховаюсь, і хто там з висоти мене згадувати буде; - у натовпі великому мене не впізнають, бо що моя душа в безмірному творінні?»</p>
<p>18 Ось небо і небеса небес, безодня і земля тремтять, коли він сходить,</p>
<p>19 а й разом з ними гори та землі основи дрижать від остраху, коли на них він погляне.</p>
<p>20 А над тим бо не міркує ніяке серце - хто коли задумався над його путями?</p>
<p>21 Коли я грішу, ніхто мене не бачить, а коли обманюю потай, хто взнає?</p>
<p>22 А діла справедливости - хто їх розповість? Хто на них чекатиме? Бож завіт, мовляв, далеко.</p>
<p>23 Отак міркує людина, позбавлена розуму, - безглуздий, спантеличений роздумує над дурницями.</p>
<p>24 Слухай же мене, сину, і придбай знання і на мої слова зважай своїм серцем.</p>
<p>25 Ступінь за ступнем відкрию освіту, і в усій докладності звістую знання.</p>
<p>26 Господнім вироком - діла його від первоначала; відразу ж по створенні належно їх розподілено.</p>
<p>27 Впровадив він порядок у діла свої навіки, від самих початків аж до їхніх родів; вони бо не знають ні голоду, ні втоми, і не покидають вони своєї праці.</p>
<p>28 Ані одне з них не зударюється з другим - повік вони не будуть неслухняні його слову.</p>
<p>29. А потім Господь споглянув на землю - і її наповнив благами своїми.</p>
<p>30 Різнородними тваринами він покрив її обличчя, і вони повернуться до неї.</p>

<h4>ІСУС СИН СИРАХА 17 <span class="prim_h6"> Людина й створіння 1-15; для Бога все явне 17-23; милосердя супроти розкаяних 24-32</span></h4>
<p>1 Господь сотворив із землі людину, а й знову її до неї повертає.</p>
<p>2 Він число днів і пору людям призначив, і надав їм владу над тим, що на землі.</p>
<p>3 Приоздобив їх силою, собі подібною, і за образом своїм утворив їх.</p>
<p>4 Страх перед ними вклав він у всяке тіло, щоб владарювали над звіриною та птаством.</p>
<p>6 Він дав їм розсудливість, язик та очі, вуха та серце - щоб розважати.</p>
<p>7 Розумною наукою він їх наповнив, - що добре і що зле, вказав він їм.</p>
<p>8 Світло вклав він у їхні серця, щоб їм появити діл своїх велич.</p>
<p>10 Хвалитимуть вони його ім'я святе, оповідаючи про діл його велич.</p>
<p>11 Він їм надав так само й розуміння - життєвий закон передав їм у спадщину.</p>
<p>12 Уклав він із ними вічний союз, навчивши їх судів своїх.</p>
<p>13 Очі їхні бачили велич його слави, а вуха їхні чули голос його слави.</p>
<p>14 Сказав їм: «Бережіться всякої несправедливости!» - і дав кожному з них заповіді щодо ближнього.</p>
<p>15 Їхні путі перед ним завжди - від його очей скритись не можуть.</p>
<p>17 Вождя настановив він кожному народові, але часткою Господа є Ізраїль.</p>
<p>19 Усі діла їхні перед ним - як сонце; очі його безнастанно на їхніх дорогах.</p>
<p>20 Не сховались від нього їхні кривди, і всі гріхи їхні - перед Господом.</p>
<p>22 Милостиня мужа - як печать при ньому, і добродійство людини береже він, мов зіницю ока.</p>
<p>23 А по тому він устане і їм відплатить, - що вони заслугували, воздасть їм поголовне.</p>
<p>24 Та тим, які каються, він змогу дає повернутись, втішає тих, які втратили надію.</p>
<p>25 Навернися до Господа й покинь гріхи; молися перед ним і зменшуй упадки.</p>
<p>26 Повернись до Всевишнього, відвернись від неправди і понад усе не терпи гидоти.</p>
<p>27 Хто ж буде хвалити Всевишнього в аді замість тих живих, які віддають йому шану?</p>
<p>28 Від померлого, якого немає - і хвала не існує: хвалитиме Господа - живий та здоровий!</p>
<p>29. Яка ж велика милість Господня і прощення тим, що навертаються до нього!</p>
<p>30 Бо чоловік не може в собі всього мати, тому що син людський - не безсмертний.</p>
<p>31 Що ясніше за сонце? А й воно затемнюється. Тіло ж і кров - ті про зло лиш міркують.</p>
<p>32 За силами небесних висот він наглядає, сукупність же людська - земля лиш та попіл. </p>

<h4>ІСУС СИН СИРАХА 18 <span class="prim_h6"> Бог і людина 1-14; милостиня, подавана з любов'ю 15-18; обачність 19-29; потреба зважати на власні вчинки 30-33</span></h4>
<p>1 Той, що вічно живе, усе разом створив.</p>
<p>2 Лиш один Господь справедливим буде визнаний, і іншого немає крім нього. </p>
<p>3 Той, хто світом керує рухом руки своєї і все підкорює волі своїй, він - володар усього в могутності власній, він - розрізняє святе від несвятого.</p>
<p>4 Він нікого не вповноважив про свої діла розповідати, - та й хто б був спроможний велич його дослідити?</p>
<p>5 Хто міг би обчислити могутність його величі, хто міг би й розповісти про його милосердя?</p>
<p>6 Нічого не можна ні відняти, ні додати, - неможливо дослідити чудеса Господні.</p>
<p>7 Коли людина закінчує, тоді знову починає, а коли вона перестає -тоді й зніяковіє!</p>
<p>8 Що таке людина? Яка користь із неї? В чому добро її і в чому її зло?</p>
<p>9 Число днів людини? Найбільше сто років.</p>
<p>10 Крапля води морської чи зеренце піску - ось так мало років під час цього віку.</p>
<p>11 Тому саме Господь і довготерпеливий з ними, а й ізлив на них своє милосердя.</p>
<p>12 Він бачить і знає, що кончина їх жалюгідна, - тим то й помножив своє прощення.</p>
<p>13 Милість людини - до її ближнього, а Божа милість - до всякого тіла: він докоряє, виховує, навчає і навертає, як пастух своє стадо.</p>
<p>14 Він милує тих, що його повчання приймають і пильно виконують його постанови.</p>
<p>15 Сину, добро чинивши, не до давай докору, ані прикрого слова до кожного подаяння.</p>
<p>16 Ось так, як роса поменшує спеку, так і слово добре - ще краще, ніж дарунок.</p>
<p>17 Чи не бачиш, що слово - над добрий дарунок? Але й те, і те - в благодатного мужа.</p>
<p>18 Дурний безжалісно докоряє, а заздрісного дарунок - виїдає очі.</p>
<p>19 Ще заки говоритимеш - повчися, і лікуйся - перед недугою.</p>
<p>20 Заки судитимеш, себе перевір самого, тож у час кари знайдеш помилування.</p>
<p>21 Перед тим, як занедужаєш, -смирися, а, согрішивши, вияви розкаяння.</p>
<p>22 Хай ніщо не стримує тебе виконати обіт своєчасно, і не чекай аж до смерти, щоб бути оправданим.</p>
<p>23 Заки обітуєшся, приготуй себе, і не будь людина, що спокушує Господа.</p>
<p>24 Пам'ятай про гнів Божий за днів останніх і про час відплати, коли відверне він обличчя.</p>
<p>25 Згадай у час достатків про голоднечу; про злидні та вбозтво - коли ти багатий.</p>
<p>26 Від ранку аж до вечора час проминає - усе перед Господом переходить швидко.</p>
<p>27 Мудра людина в усьому обережна, і за днини гріха - стережеться завинити.</p>
<p>28 Кожен розумний спізнає мудрість, а й тому, хто знайде її, віддає він похвалу.</p>
<p>29. Хто розумний словом, той виявляє вченість: такі бо сіють дощем приповідки влучні.</p>
<p>30 Не ходи слідом за своїми пристрастями і від похотей своїх стримуйся.</p>
<p>31 Коли даси волю душі твоєї забаганкам, то осмішать вони тебе перед ворогами твоїми.</p>
<p>32 Не втішайся життям розкішним - не в'яжи себе з таким товариством.</p>
<p>33 Не допускайся зубожіння, бенкетувавши на позичене, коли сам у гаманці нічого не маєш.</p>

<h4>ІСУС СИН СИРАХА 19 <span class="prim_h6"> Потреба зважати на власні вчинки 1-5; самоопанування в розмові 6-12; братнє картання 13-19; здоровий глузд 20-30</span></h4>
<p>1 Робітник - п'яниця, - не розбагатіє; хто нехтує малим, той поволі занепаде.</p>
<p>2 Вино й жіноцтво пантеличать і розумних; хто до повій пристане - пристане до безстидства;</p>
<p>3 буде з нього здобич для молю й черви, і життя безсоромного прийде до погибелі.</p>
<p>4 Хто легковірний, той і легкодушний; хто грішить - той сам собі й шкодить.</p>
<p>5 Той, хто зловтішний, - буде засуджений.</p>
<p>6 Уникне зла, хто не терпить балакунства.</p>
<p>7 Коли не повториш слів лайливих, то вже ж тобі шкоди з того не буде.</p>
<p>8 Не оповідай про них ні другові, ні ворогові і, як нема тобі гріха в них, то їх не об'явлюй,</p>
<p>9 бо тебе вислухають, та остерігатимуться, а при нагоді ще й зненавидять.</p>
<p>10 Почув якесь слово? Нехай умре з тобою! Не бійся - воно тебе не розірве.</p>
<p>11 Слово для дурного - таке ж саме страждання, як і дитина для породіллі.</p>
<p>12 Що стріла, застрягла в стегні м'ясистім, те і слово у нутрі дурня.</p>
<p>13 Попередь свого друга, щоб часом щось не скоїв, а коли вже скоїв, то - щоб не повторював.</p>
<p>14 Попередь ближнього, щоб не розбалакувавсь, а коли вже розбалакався, то - щоб не повторював.</p>
<p>15 Попередь лишень приятеля, бо часто коїться наклеп, тож не вір кожному слову.</p>
<p>16 Бува, що й поховзнеться хтось, хоч і несвідомо, - а й хто ж не згрішив язиком своїм?</p>
<p>17 Попередь ближнього раніш, ніж погрожувати; будь законові Всевишнього слухняний.</p>
<p>20 Уся бо мудрість - острах Господній, і в кожній мудрості - виконання закону.</p>
<p>22 Знання лукавства - це ще не бути мудрим, і рада грішників - це ще не розсудливість.</p>
<p>23 Бо є зручність й осоружна, і в кого недосить мудрости, той - безумний.</p>
<p>24 Ліпший, хто, вбогий на розум, усе таки має острах, аніж, хто мудрий занадто, а закон переступає.</p>
<p>25 Буває спритність вишукана, та вона несправедлива, - буває, що правосуддя крутійством осягнути прагне.</p>
<p>26 Буває: лукавий ходить, прибитий лихом, а внутрі своїм - сповнений облуди;</p>
<p>27 понурий на вигляд, він удає з себе глухого, - та, як його не розпізнають, то він тебе й випередить.</p>
<p>28 Якщо, не мавши спромоги, він і не грішитиме, то однак зла накоїть при першій же нагоді.</p>
<p>29. Вже й з вигляду можна спізнати чоловіка, і з обличчя видно хто розумний.</p>
<p>30 Одяг у мужа, на зубах усміх і хода чоловіка - оповідають, хто він.</p>

<h4>ІСУС СИН СИРАХА 20 <span class="prim_h6"> Мовчазний та говіркий 1-8; парадокси 9-12; себелюбство дурного 13-17; належна мова 18-26; приповістки 27-31</span></h4>
<p>1 Буває докір, та несвоєчасний; буває й мовчазний, але розумний.</p>
<p>2 Ліпше зганити, аніж нагніватись.</p>
<p>3 Хто признається, той втрати уникне.</p>
<p>4 Що скопець, який силкується дівицю вінця позбавити, так і той, хто силою заводить правосуддя.</p>
<p>5 Не одного мовчазного вважають за мудрого, а багатомовного раз-у-раз ненавидять.</p>
<p>6 Дехто мовчить, бо не має відповіді; а інший мовчить, бо знає свою пору.</p>
<p>7 Мудрий мовчить до слушного часу, а балакун і безглуздий - не вважають на пору.</p>
<p>8 Хто цокотить занадто, той врешті обридне; хто накидується, той знавісніє.</p>
<p>9 Часом у злиднях пощастить людині, а часом і знахідка - немов утрата.</p>
<p>10 Буває гостинець, що для тебе безкорисний, а буває й гостинець, який віддає подвійно.</p>
<p>11 Буває, що з-за слави стається пониження, тоді як дехто підносить голову й у злиднях.</p>
<p>12 Дехто купує багато й ніби дешево, насправді ж платить за те аж усемеро.</p>
<p>13 Мудрий словами робить себе приємним, а в дурного й чемність іде намарно.</p>
<p>14 Гостинець дурня не дасть тобі користи, бо очі в нього жадібні за те взяти всемеро.</p>
<p>15 Дає він мало, а дорікає багато, роззявляючи рота, немов той окличник; сьогодні позичить, а взавтра вже й домагається, - ну й осоружна ж отака людина!</p>
<p>16 Дурень твердить: «Нема в мене друзів, немає й вдячности за мої добродійства;</p>
<p>17 їдуни мого хліба - язики невдячні.» Як же часто й громадно сміються з нього!</p>
<p>18 Ліпше послизнутись на підлозі, аніж язиком; падіння лихих ось так зненацька й стається!</p>
<p>19 Осоружна людина, недоречна мова - ось таке завжди на устах невігласів.</p>
<p>20 З дурного уст приповідки не приймають, - він бо її не каже своєчасно!</p>
<p>21 Декого стримує від гріхів убозтво, тож, спочиваючи, він не зазнає докорів сумління.</p>
<p>22 Дехто сам собі погубитель із-за соромливости, з-за якогось дурня сам себе занапащує.</p>
<p>23 Дехто з-за соромливости пообіцяє щось другові, - а й зробить собі з нього даремно ворога.</p>
<p>24 Брехня для людини - це ганебна пляма, вона - раз-у-раз на устах невігласів.</p>
<p>25 Ліпше злодій, ніж безнастанний брехун; а втім, вони обидва успадкують погибель.</p>
<p>26 Звичка до брехні - нечестя для чоловіка і ганьба при ньому довготривала.</p>
<p>27 Мудрий словами пошану до себе збуджує, розумний чоловік - вельможам довподоби.</p>
<p>28 Хто землю обробляє, той урожай свій збільшить, і хто вельможам довподоби, тому простять несправедливість.</p>
<p>29. Гостинці й дарунки засліплюють очі мудрих і, як гнуздечка в роті, відводять набік докори.</p>
<p>30 Схована мудрість і скарб незримий - яка з одного і другого користь?</p>
<p>31 Ліпше чоловік, що глупоту свою ховає, аніж чоловік, що ховає свою мудрість.</p>

<h4>ІСУС СИН СИРАХА 21 <span class="prim_h6"> Різні гріхи 1-10; мудрий та дурний 11-28</span></h4>
<p>1 Дитино! Согрішив? Не чини того більше, а й за гріхи попередні твої молися.</p>
<p>2 Утікай від гріха, немов від гадюки, бо як підійдеш - то він тебе вкусить; його ж бо зуби - левині зуби, які занапащують душі людські.</p>
<p>3 Мов двосічний меч - кожне беззаконня; на рану від нього - немає ліків.</p>
<p>4 Страх і насильство пустошать багатство, тим робом і гордого дім запустіє.</p>
<p>5 Мольба з уст бідного йде до вух Божих, тож і суд його незабаром нагряне.</p>
<p>6 Хто докір ненавидить, той слідує за грішником, хто ж страхається Господа, той навернеться серцем.</p>
<p>7 Сильного язиком пізнати здалека; розумний же знає, коли він послизнеться.</p>
<p>8 Хто будує дім свій на гроші чужії, той каміння на зиму неначе збирає.</p>
<p>9 Громада беззаконних - то купа клоччя, їхній кінець у полум'ї вогню.</p>
<p>10 Грішників дорога викладена камінням, а на її кінці - прірва пекельна.</p>
<p>11 Хто закон пильнує, той думкам своїм володар: мудрість - вершина Господнього остраху.</p>
<p>12 Нічого не навчиться, хто здібностей не має, але є і здібності, що побільшують смуток.</p>
<p>13 Мудрого знання помножиться, як повінь, і рада його - як джерело життєве.</p>
<p>14 Нутро дурного - мов посуд розбитий: жадного знання воно не втримає.</p>
<p>15 Розумний, коли почує мудре слово, то похвалить його й додасть до нього; коли ж розбещений почує, то його не вподобає й кине його геть позад себе.</p>
<p>16 Мова дурного - мов тягар у дорозі; на устах же розумного - ласкаве слово.</p>
<p>17 Розумних уст шукають у громаді, і над їхніми словами роздумуватимуть у серці.</p>
<p>18 Мов дім у руїнах - така дурного мудрість, і знання нерозумного -слова недоладні.</p>
<p>19 Для нерозумного повчання - колоди на ногах, щось, неначе кайдани на правиці.</p>
<p>20 Дурний, коли сміється - підносить голос, розумний же ледве тихенько всміхнеться.</p>
<p>21 Мов золота прикраса - розумного наука, вона - немов обручка на правиці.</p>
<p>22 Дурного нога в хату швидко вступає, досвідчена ж людина - соромиться інших.</p>
<p>23 Безглуздий крізь двері заглядає в хату, людина ж вихована стоятиме ззовні.</p>
<p>24 Під дверима наслухувати - людська невихованість: такого безчестя не стерпить розумний.</p>
<p>25 Уста балакунів оповідатимуть дурниці, слова ж розумних - важаться старанно.</p>
<p>26 Серце дурних у них на роті, мудрих же уста - в їхньому серці.</p>
<p>27 Коли безбожник проклинає противника, то він проклинає себе самого.</p>
<p>28 Плямить самого себе наклепник, тож і сусіди його зненавидять. </p>

<h4>ІСУС СИН СИРАХА 22 <span class="prim_h6"> Невдалі діти 1-8; дурний 7-18; вірна дружба 19-27</span></h4>
<p>1 Лінивий схожий на опоганений камінь, тож кожен лиш посвистує на його нікчемність.</p>
<p>2 Лінивий схожий на купу гною: хто б лиш його торкнувся - обтрусить руку.</p>
<p>3 Сором для батька - невихованого породити, а й дочка така на неславу йому родиться.</p>
<p>4 Розумна дочка придбає собі чоловіка, а сороміцька - журба для батька.</p>
<p>5 Безчесна соромить батька й чоловіка, від обох них не буде їй доброї слави.</p>
<p>6 Як музика в смутку, так мова невчасна; картання ж і повчання -повсякчасна мудрість.</p>
<p>7 Діти, що живуть чесно й мають що їсти, приховують скромне батьків походження.</p>
<p>8 Діти ж зневажливі, зле виховані й пихаті - безчестять шляхетність власної родини.</p>
<p>9 Учити дурного - черепки докупи зліплювати або ж будити глибоко заснулого.</p>
<p>10 Розмовляти з дурнем - розмовляти з сонним: кінець-кінцем він скаже: «А про що бо йдеться?»</p>
<p>11 Над мертвим плач: він утратив світло; і над дурним плач: він утратив розум. Та не плач так гірко за мертвим, бо він уже спочиває; життя ж дурного - гірше від смерти.</p>
<p>12 Жалоба по мертвому - семеро днів, за дурнем же й нечестивим - всі дні їхнього віку.</p>
<p>13 Не починай з безумним довгої розмови, а й не заходь до нерозумного. Бережися його, щоб клопоту не мати й щоб не забруднитись, його дотикавшися. Уникай його, то й знайдеш спокій, і безглуздя його тобі не докучатиме.</p>
<p>14 Що бо буває тяжче від олива? Як воно зветься - хіба не - дурень?</p>
<p>15 Пісок бо, сіль і брилу заліза легше нести, ніж людину безглузду.</p>
<p>16 Бантина, добре збита на будівлю, не розійдеться під час землетрусу; отак і серце, стале в обдуманому рішенні, не захитається ні о якій порі.</p>
<p>17 Серце, оперте на розумну думку, - наче тинк піщаний на вигладженій стіні.</p>
<p>18 Жорства ота, що кладуть нагору, не може встоятись супроти вітру; то й серце полохливе при дурній раді не встоїться супроти ніякого страху.</p>
<p>19 Хто вколе в око - з нього сльози виточить; хто ж у серце вколе - почуття його виявить.</p>
<p>20 На птахів камінь кинувши, їх проганяють - закид зробивши другові, дружбу руйнують.</p>
<p>21 Хоч ти й на друга оголив меча, все ж не втрачай надії, бо поворот - можливий.</p>
<p>22 Хоч ти й на друга відкрив свого рота, все ж не лякайся, бо примирення можливе, - крім образи, зневаги, зради тайни й удару-підступу, бо таке відсторонює кожного друга.</p>
<p>23 Придбай довір'я ближнього, коли він у злиднях, бо тоді й у його достатку з ним добра зазнаєш; будь при ньому в час його скрути, тоді частку матимеш у його спадщині.</p>
<p>24 Пара й дим із печі вогневі передує - так кровопролиттю передують образи.</p>
<p>25 Друга я не посоромлюсь боронити, і ховатись від нього не буду.</p>
<p>26 А спіткає мене якесь лихо з-за нього, то й кожен, те почувши, його стерегтиметься.</p>
<p>27 Хто бо поставить на мого рота сторожу, і на губи мені - належну печать, аби не впав я з-за них, і мене не погубив мій язик! </p>

<h4>ІСУС СИН СИРАХА 23 <span class="prim_h6"> Чуйність 1-8; нерозважні присяги 9-11; негожа розмова 12-15; пересторога від нечистоти і перелюбства 16-27</span></h4>
<p>1 Господи, Отче й Владико життя мого, не залиш мене їхньому замислові, не допусти, щоб я з-за них упав.</p>
<p>2 Хто бо думки мої батогом приборкає, а серце моє - повчанням мудрости, щоб не щадити мене у моїм невігластві та й щоб не пропустити їхніх гріхів,</p>
<p>3 щоб мої помилки не були побільшені, щоб мої гріхи не були помножені, щоб я не впав перед моїми ворогами й щоб не зловтішався мій ворог надо мною.</p>
<p>4 Господи, Отче й Боже життя мого, не допусти, щоб зір мій був гордовитий,</p>
<p>5 і лихе пожадання відверни від мене!</p>
<p>6 Змисловість і розпуста хай не володіють мною, не видавай мене сороміцьким пожаданням!</p>
<p>7 З уст повчання слухайте, діти! Хто їх берегтиме, той не пропаде.</p>
<p>8 Грішника впіймають власні уста, обмовник і гордий з-за них упадуть.</p>
<p>9 Уст не призвичаюй твоїх до клятви, не звикай бо клястись ім'ям Святого. </p>
<p>10 Бо як слуга, допитуваний стало, прутів при тому не уникає, так і той, хто кленеться ім'ям Господа постійно, чистим від гріха не залишиться.</p>
<p>11 Хто на клятви щедрий, сповниться беззаконням, і ніколи бич його дому не покине. Завинить, гріх його буде на ньому, а не вважатиме, то згрішить він подвійно. Нещиро поклянеться - не буде виправданий, а й хата його сповниться злиднів.</p>
<p>12 Буває бесіда, що до смерти провадить, - нехай її не буде у спадщині Якова! Таке від благочесних далеким буде, і вони у гріхах не будуть валятися.</p>
<p>13 Не призвичаюй уст до грубої нечемности, бо саме тут і грішне слово.</p>
<p>14 Про батька-матір своїх згадай, коли між вельможами будеш сидіти, щоб перед ними ти на оці мав їх, щоб не поводився ти, мов той дурень, - щоб не побажав ти радше не народитись та й не лихословив день твоїх народин.</p>
<p>15 Людина, що звикла робити закиди, вік свій увесь від того не виправиться.</p>
<p>16 Два роди (людей) гріхи помножують, а третій (на себе) гнів накликає:</p>
<p>17 пристрасть, мов жар палкий, гаряча, - вона не погасне, аж поки не зникне; чоловік, що нечистий власним тілом, - він не спочине, аж вогонь його спалить, - бо безстидний смакує від кожного хліба, тож не заспокоїться до самої смерти;</p>
<p>18 чоловік, що грішить супроти власного ложа, - він каже сам до себе: «Хто бо мене бачить? Темнота круг мене й стіни мене закривають, мене ніхто не бачить, - то чого мав би боятись? Всевишній гріхів моїх не згадає»,</p>
<p>19 а боїться ж бо він лиш людських очей і не знає того, що Господні очі, тисячекротно світліші від сонця, за всіма дорогами людськими наглядають та й промикаються в таємні закутини.</p>
<p>20 Ще перед сотворенням було йому все знане, а вже ж і тоді, коли воно - довершене.</p>
<p>21 Тож такого серед майдану міського скарають, і впіймають якраз там, де він і не сподівався.</p>
<p>22 А так і з жінкою, що покинула чоловіка й придбала спадкоємця від іншого:</p>
<p>23 перше бо - законові Всевишнього не корилась, потім - чоловікові кривду заподіяла, а потретє - вона перелюбом осквернилась і дітей привела від іншого чоловіка.</p>
<p>24 Тож і таку бо виведуть перед громаду, і дітей її як слід розслідять:</p>
<p>25 і діти її не закоріняться, не принесе плодів її віття.</p>
<p>26 Спомин про себе вона лишить на прокляття, і ганьба її не зітреться ніколи, -</p>
<p>27 і ті довідаються, що потім прийдуть, що немає нічого над острах Господній - нічого солодшого над зберігання Господніх заповідей.</p>

<h4>ІСУС СИН СИРАХА 24 <span class="prim_h6"> Похвала мудрості 1-22; мудрість та закон 23-34</span></h4>
<p>1 Похвала бо мудрості - у ній у самій, і прослава її - серед її народу.</p>
<p>2 У громаді Всевишнього вона уста розтулює, її самозвеличення перед його могутністю:</p>
<p>3 Вийшла я, мовляв, із уст Всевишнього та й оболоком укрила землю.</p>
<p>4 На висотах я оселилась, і мій престол - у стовпі хмаринному.</p>
<p>5 Я одна обійшла кругом небесним, і в глибинах безодні я походжала.</p>
<p>6 У хвилях морських і по всій землі, й у кожнім народі й племені я володіла.</p>
<p>7 Між ними всіма я спокою шукала: в чиїй бо спадщині мені оселитись?</p>
<p>8 Тож заповів мені Творець усього, і той, хто створив мене, намет нап'яв мій та й мовив: «У Якові будь твоя оселя, і твоя спадщина будь в Ізраїлі!»</p>
<p>9 Спередвіку, споконвіку створив він мене, тим то я вічно існувати буду.</p>
<p>10 У святому наметі перед ним я служила, і укріпилась я у Сіоні.</p>
<p>11 У місті улюбленім він оселив мене, і в Єрусалимі - влада моя.</p>
<p>12 Я вкорінилась у прославленім народі - у частці Господній, у наслідді його.</p>
<p>13 Мов той кедр ливанський, я виросла вгору, мов той кипарис на горах Хермонських.</p>
<p>14 Мов та пальма в Ен-гаді, виросла я, мов у Єрихоні садженці трояндні, мов маслина ота на рівнині пишна, - виросла я, немов той явір.</p>
<p>15 Мов цинамон і аспалат, видавала я пахощі, мов добірна мірра, була я запахуща, - мов та халвана, й онікс, і стакта, мов дим кадила отой у наметі.</p>
<p>16 Мов той теребінт, я розпростерла галузки, і віття моє - віття слави й ласки.</p>
<p>17 Мов ті виногрона, я пишне гілля вигнала, і квіття моє плоди преславні та багатющі видало.</p>
<p>18 Я мати красної любови, остраху, знання й благонадії, я даю вічні блага всім моїм дітям і тим, що від Бога призначені.</p>
<p>19 Прийдіте ж до мене, ви, що мене бажаєте, і живітеся досита плодами моїми.</p>
<p>20 Згадка про мене солодша від меду, і моя спадщина солодша, ніж медовий стільник.</p>
<p>21 Хто мене споживає, той ще схоче споживати, хто з мене п'є, той ще захоче пити.</p>
<p>22 Хто мене слухає, той не осоромиться, хто мною кермується, той не согрішить.</p>
<p>23 Усе це книга завіту Бога Всевишнього, закон, заповіданий нам від Мойсея, спадщина для Яковових громад.</p>
<p>24 Не занепадайте на силі, бувши у Господі, пристаньте до нього, щоб укріпив вас, - Господь бо Вседержитель це Бог єдиний, і немає іншого, крім нього, Спасителя.</p>
<p>25 Повен мудрости він, як Пішон, мов той Тигр за днів новоплоддя,</p>
<p>26 мов Ефрат, він сповнений розумом, мов Йордан під час жнив.</p>
<p>27 Він, наче світло, повчання розливає, наче Гіхон під час винозбору.</p>
<p>28 Ані перший, хто бравсь, не спізнав до кінця її, а й останній не дослідив ще її;</p>
<p>29. бо помисли має ширші від моря, і від безодні більший задум її.</p>
<p>30 А я - немов рівчак від річки, мов той водопровід, що у сад провадить.</p>
<p>31 Я промовив: - Сад мій зрошу, і грядку свою напою. - І ось уже річкою рівчак мій обернувся, а ріка на море перетворилась.</p>
<p>32 Я дам науку, мов світло зірниці, і сяйво її понесу я далеко.</p>
<p>33 Навчання зіллю я, немов пророцтво, і полишу його поколінням повіки.</p>
<p>34 Дивіться: не тільки для себе трудивсь я, а й для тих усіх, які її шукають. </p>

<h4>ІСУС СИН СИРАХА 25 <span class="prim_h6"> Добрі та лихі люди 1-12; злі жінки 13-26</span></h4>
<p>1 У трьох речах милуюсь і в них красуюсь я перед Господом та перед людьми: згодою між братами, приязню між сусідами й жінкою та чоловіком, які дружньо живуть.</p>
<p>2 Три роди людей душі моїй осоружні, і життя їхнє вельми для мене бридке: бідний - пихатий, багатий - брехун і старий - перелюбець, що з глузду з'їхав.</p>
<p>3 Коли ти нічого не назбирав за молодощів, то як же знайдеш за старощів твоїх?</p>
<p>4 Яка ж то гарна річ для сивини - розсуд, і для старших - знати раду дати!</p>
<p>5 Яка ж бо гарна для старих -мудрість, і для поважаних - розважність і порада! </p>
<p>6 Вінець старих - великий їхній досвід, і похвальне в них - острах Господній.</p>
<p>7 Дев'ять речей блаженними вважаю я у серці, десяту ж висловлю словами: чоловік, який дітьми утішається, а й який за життя ворогів падіння звидів.</p>
<p>8 Щасливий, хто живе з розумною жінкою, хто язиком своїм не послизнувся, а й хто не служив від себе негіднішому.</p>
<p>9 Щасливий той, хто знайшов обачність, а й той, хто повідає вухам уважним.</p>
<p>10 Великий той, хто знайшов мудрість, - та немає над того, хто Господа страхається.</p>
<p>11 Острах Господній усе перевищує: хто його має, кому він рівня?</p>
<p>12 Острах Господній - початок любови до нього, віра - початок приєднання до нього.</p>
<p>13 Усяка рана, але не рана серця! Усяка злоба, але не злоба жінки!</p>
<p>14 Усяке нещастя, та не нещастя від ненависників, і всяку помсту, та не помсту вражу!</p>
<p>15 Бо нема отрути над отруту змія, і немає гніву над гнів ворога.</p>
<p>16 Жити я волію з левом та драконом, аніж з лихою жінкою жити.</p>
<p>17 Лукавство жінки вид її змінює, обличчя робить темним, мов у ведмедя.</p>
<p>18 Чоловік її, сидівши собі з ближніми, хоче - не хоче, а гірко зідхає.</p>
<p>19 Мала всяка злоба супроти злоби жіночої - хай же доля грішника отаку спіткає!</p>
<p>20 Що ногам старого по піску вгору дряпатись, те язиката жінка спокійному чоловікові.</p>
<p>21 Не дай себе обманути жіночою красою, і не пожадай ніколи жінки.</p>
<p>22 Гідне гніву, стидке й вельми ганебне, коли жінка утримує свого чоловіка.</p>
<p>23 Прибите серце, вигляд сумний, рана в серці - від жінки лихої; безсилі руки, коліна немічні - від жінки, що чоловіка свого знещасливлює.</p>
<p>24 Від жінки гріх почався - з-за неї й усі вмираємо.</p>
<p>25 Не давай воді витікати, а жінці лихій - робити по-своєму.</p>
<p>26 Як вона не під твоєю рукою - віддали її від себе. </p>

<h4>ІСУС СИН СИРАХА 26 <span class="prim_h6"> Добра жінка 1-4; 13-18; зла жінка 5-12; пересторога від блудниць 19-27; різне 28-29</span></h4>
<p>1 Щасливий чоловік, що добру жінку має, - число його днів подвійне.</p>
<p>2 Чеснотлива жінка чоловіка звеселює, він проживе літа свої в мирі.</p>
<p>3 Добра жінка - це добра частка, вона дається тим, що Господа страхаються.</p>
<p>4 Чи багатий він, чи вбогий - у нього серце зичливе, і обличчя в нього завжди веселе.</p>
<p>5 Трьох речей моє серце боїться, а четверта мене лякає: наклеп з боку міста, заколотницький натовп і донос неправдивий - усе це гірше за смерть.</p>
<p>6 Біль серця й печаль - ревнощі жінки до жінки, і бич язика, що скрізь бере участь.</p>
<p>7 Лиха жінка - ярмо воляче, що погано прив'язане; хто її має, той наче скорпіона тримає.</p>
<p>8 Жінка п'яниця - гідна гніву великого; безчестя своє годі їй приховати:</p>
<p>9 безстидство в очах її, вгору витріщених, і як зиркає ними, то зразу й пізнати.</p>
<p>10 Пильно наглядай за дочкою розпущеною, щоб, бачивши твою байдужість, з того не скористалась.</p>
<p>11 Бережися слідувати за зором сороміцьким - не дивина тобі буде, коли в гріх уведе тебе:</p>
<p>12 як прагнущий подорожній уста розтуляє і п'є кожну воду, на яку натрапить, так вона проти кожного кілка розсідається й кожній стрілі свій сагайдак відкриває.</p>
<p>13 Ласкавість жінки чоловіка звеселює, і розсуд її його кості утучнює.</p>
<p>14 Мовчазна жінка - дарунок Господній; вихованій добре - ціни немає.</p>
<p>15 Сором'язлива жінка - подвійна ласка, ціни немає для чистої душі.</p>
<p>16 Як сонце, що сходить на висотах Господніх, так доброї жінки чар, що хату її прикрашає.</p>
<p>17 Світильник сяє на свічнику святому, а краса обличчя - на стрункій постаті.</p>
<p>18 Золоті стовпи на срібній підставі - гарні ноги на п'ятах міцних.</p>
<p>19 Сину, бережи здоровим цвіт твого віку і сили твоєї чужим не віддавай.</p>
<p>20 На рівнині розшукавши найродючіше поле, сій твоє зерно, на власну шляхетність покладаючись.</p>
<p>21 Тим парості твої, що по собі залишиш, ростимуть, кріпкі у своїм благородстві.</p>
<p>22 На продажну жінку плюнути та й годі, заміжня ж - башта смерти, коли хтось зазіхне на неї.</p>
<p>23 Безбожна жінка - уділ беззаконного, побожна - того, хто Господа страхається.</p>
<p>24 Турбота безстидної жінки - неслава, сором'язлива ж дочка й свого чоловіка стидається.</p>
<p>25 Розпусну жінку вважають за собаку, скромній же притаманно Господа страхатись.</p>
<p>26 Жінка, що шанує свого чоловіка, - для всіх вона явище мудрости; а та, яка не шанує, - знана з безбожної гордости. Щасливий чоловік, що добру жінку має, - число його днів подвійне.</p>
<p>27 Жінка галаслива, язиката - сурма воєнна, що зве до бою, тож кожен чоловік у такій халепі - наче б жив у неспокоях битви.</p>
<p>28 Дві речі моє засмутили серце, третя ж до гніву мене призводить: муж-воїн, що терпить у злиднях нужду; розумні мужі, коли нехтують ними; і той, що від праведности повертається до гріха, - Господь бо такого для меча готує.</p>
<p>29. Купцеві не легко провини уникнути, крамареві ж - виправдатись від гріха.</p>

<h4>ІСУС СИН СИРАХА 27 <span class="prim_h6"> Про купців 1-3; розмова виявляє людей 4-10; заклик стерегтися дурного 11-15; зрада таємниці 16-21; пересторога від підступу 22-30</span></h4>
<p>1 Багато людей грішать із-за користи: розбагатіти прагнучи, стають немилосердними.</p>
<p>2 Кілок між щілини каміння вбивається, а між продаж та купівлю прокрадається гріх.</p>
<p>3 Хто в острахові Господньому не тримає себе ревно, то хата в такого незабаром розвалиться.</p>
<p>4 Коли решето трусять, висівки залишаються, - так і хиби чоловіка в його розмові.</p>
<p>5 Піч випробовує ганчарське начиння - людину випробовує її розмова.</p>
<p>6 З плоду дерева праця над ним виявляється, думка ж людського серця - із слова.</p>
<p>7 Мужа не хвали, поки він ще не висловився, бо щойно словом людина випробовується.</p>
<p>8 За правдою гнавшись, її досягнеш і в неї зодягнешся, мов у шати препишні.</p>
<p>9 Птахи живуть із собі подібними - правда повертається до тих, що чинять правду.</p>
<p>10 Лев учиняє на здобич засідку, а й гріх - на тих, що несправедливість коять.</p>
<p>11 Розмова благочесного - повсякчасна мудрість, безумний же змінюється, наче той місяць.</p>
<p>12 З нерозумними бувши, зважай на час, а бувши з розумними - будь якнайдовше.</p>
<p>13 Осоружне те, що варнякають дурні, а й сміються вони у гріха розкошуванні.</p>
<p>14 Як базіка нагромаджує клятви - стає волосся дуба, а як почне сперечатись - вуха затуляти треба.</p>
<p>15 Викликає кровопролиття сварня бундючних, - лайку їхню гидко слухати.</p>
<p>16 Хто тайни розголошує - втрачає довір'я, і друга собі він більш не знайде.</p>
<p>17 Друга люби і на нього звіряйсь, та, розголосивши його тайни, вже за ним не женись;</p>
<p>18 бо як людина втрачає свого небіжчика, так і ти втрачаєш твого ближнього дружбу,</p>
<p>19 і як випустив єси з рук своїх птаха, так і друга ти втратив - не впіймати більше!</p>
<p>20 Не женися за ним, бо вже він далеко: мов сарна із сітей, утік він.</p>
<p>21 Бо на рану є перев'язка, і на лайку - примирення, та немає надії для того, хто зраджує тайну.</p>
<p>22 Хто прижмурює око, той лихо кує, і вже годі його відвернути від того.</p>
<p>23 Перед очима твоїми уста його солодкі, він буде твої слова подивляти, та потім мову свою перекрутить і в твоїх же словах знайде він згіршення.</p>
<p>24 Многе мені осоружне, та ніхто так, як оцей; а й Господеві стане він осоружний.</p>
<p>25 Хто підкидає камінь - собі ж на голову кидає; призводить до рани удар зрадливий.</p>
<p>26 Хто яму копає - у неї впаде; хто сіть розставляє - впіймається в неї.</p>
<p>27 Хто чинить погане - воно впаде на нього, так що й сам не взнає, звідкіль воно нагрянуло.</p>
<p>28 Глум і наруга - для гордовитого; та й помста, мов лев, чигає на нього.</p>
<p>29. У сітку потраплять ті, що раді падінню побожних: муки їх жертимуть ще перед смертю.</p>
<p>30 Гнів та пересердя - речі мерзенні: уділом вони чоловікові грішному.</p>

<h4>ІСУС СИН СИРАХА 28 <span class="prim_h6"> Злопам'ятство 1-12; обмовні язики 13-26</span></h4>
<p>1 Хто мститься, той від Господа помсти зазнає і за свої гріхи здасть докладний рахунок.</p>
<p>2 Ближньому твоєму кривду прости, тож, попросивши, й сам прощення гріхів одержиш.</p>
<p>3 На людину людина плекає гнів -а сама вилікування в Господа шукає?</p>
<p>4 До собі подібної людини не має милосердя - а сама за власні гріхи свої просить?</p>
<p>5 Коли ж такий ось, тілесний, плекає пересердя - хто ж гріхи його власні йому простить?</p>
<p>6 Пам'ятай про кончину, перестань ворогувати; про тління, про смерть - залишайся при заповідях.</p>
<p>7 Пам'ятай про заповіді, не гнівайся на ближнього; про союз Всевишнього - і провину пробач.</p>
<p>8 Від сварки утримайсь, то й гріхів уникнеш: гнівлива людина сварню розпалює.</p>
<p>9 Грішна людина дратує друзів і зводить наклепи на миролюбних.</p>
<p>10 Відповідно до палива й вогонь загориться: яка запекла сварка, так вона й займеться; яка сила в людини, така й її лють; яке її багатство, таке й гніву її зростання.</p>
<p>11 Раптова суперечка вогонь розпалює, сварка зненацька - кров проливає.</p>
<p>12 Дмухнеш на іскру - вона й розгориться; плюнеш на неї - вона погасне. А й це, і те - з твоїх уст виходить.</p>
<p>13 На підшептувача й двоязичного - ваші прокльони: вони бо миролюбних багатьох погубили.</p>
<p>14 Язик обмовника розхитав численних, ганявши їх від народу до народу; він зруйнував міста премогутні, а й розвалив будинки вельмож.</p>
<p>15 Язик обмовника призводив чесних жінок до розлуки, позбавляв їх плодів їхньої праці.</p>
<p>16 Хто на нього зважає - не знайде спокою, не зазнає життя тихомирного.</p>
<p>17 Удар батогом залишає смугу -удар язиком ламає кістки.</p>
<p>18 Від гострого меча полягло багато, але не стільки, скільки впало від язика.</p>
<p>19 Щасливий, хто має захист від нього, хто середовищем його люті не проходить, хто кормиги його на собі не волік, хто в кайдани його не був закутий;</p>
<p>20 бо кормига його - кормига залізна, і його ланцюги - ланцюги мідяні.</p>
<p>21 Погана та смерть, що є смертю від нього, і кращий за нього є навіть ад!</p>
<p>22 Над побожними ж він влади не матиме, в його полум'ї вони не будуть горіти.</p>
<p>23 Ті в нього потраплять, що Господа полишають; у них розгориться він і не погасне; нагряне на них, неначе той лев, мов той леопард, лютуватиме над ними.</p>
<p>24 Гляди ж, обгороди майно своє глодом, срібло твоє й золото добре обв'яжи.</p>
<p>25 Вагу та міру для слів своїх вироби, ворота й засуви зладнай для своїх уст.</p>
<p>26 Зважай, щоб ти з-за нього не послизнувся, не впав перед тим, хто засідку влаштовує. </p>

<h4>ІСУС СИН СИРАХА 29 <span class="prim_h6"> Про позику 1-13; громадянство 14-28</span></h4>
<p>1 Хто чинить милосердя, той ближньому позичає; хто йому допомагає, той зберігає заповіді.</p>
<p>2 Позичай же ближньому, коли він потребує, а й віддай назад ближньому слушного часу.</p>
<p>3 Дотримуй слова і будь з ним чесний, то й знайдеш те завжди, що тобі потрібне.</p>
<p>4 Багато таких, що позику за знахідку вважають: надокучливі вони для тих, які допомогли їм.</p>
<p>5 Перед тим, як узяти, такий в руки цілує, про багатство ближнього смирненько балакає, - треба віддавати, то він зволікатиме, віддасть образливим словом чи на лихі часи нарікатиме.</p>
<p>6 А як і зможе заплатити - то й половину одержавши, радітимуть із того, немов із знахідки. Бо інакше він позбавить його власних грошей: знечев'я такий бо йому ворогом стане, прокльонами й наклепами йому віддячиться, а замість слави відплатить йому безчестям.</p>
<p>7 Многі з-за того лукавства й не бажають позичати - бояться бо задармо майна позбутися.</p>
<p>8 З покірним, одначе, будь довготерпеливий і не зволікай супроти нього з твоєю милостинею.</p>
<p>9 Заповіді ради за бідолаху заступись і в потребі не відсилай його впорожні.</p>
<p>10 Пожертвуй грішми твоїми ради брата й друга: хай під каменем не іржавіють, хай не пропадають.</p>
<p>11 Скарб свій вживай згідно з заповідями Всевишнього: це тобі буде корисніше, ніж золото.</p>
<p>12 Милостиню замкни у себе в коморах - вона тебе вирятує з усякого нещастя.</p>
<p>13 Над сильний щит і над спис важкий воюватиме на ворога вона за тебе.</p>
<p>14 Добра людина поручиться за ближнього свого, той же, хто втратив сором, його покине.</p>
<p>15 Тож не забудь ту послугу з боку ручителя: він бо за тебе віддав свою душу.</p>
<p>16 Грішник розтринькає добро поручителя, невдячна душа покине свого рятівника.</p>
<p>17 Багато заможних порука зруйнувала, жбурляла їх, наче хвилі морськії.</p>
<p>18 Виселила вона мужів премогутніх, та й блукали вони між народами чужими.</p>
<p>19 Грішник, що поривається поручитись, а женеться за зиском, - під суд потрапить.</p>
<p>20 Ближньому допомагай за твоєю спромогою, а й зважай на те, щоб самому не провалитись.</p>
<p>21 Головне для життя - вода, хліб і одяг та й хата, щоб було чим прикрити наготу.</p>
<p>22 Ліпше життя злиденне під дахом з драниць, аніж пишні страви у домі чужому.</p>
<p>23 Чи в тебе мало, чи багато - будь задоволений, то й не вчуєш докору, мовляв - ти приходень.</p>
<p>24 Лихе то життя - з хати в хату тинятись і, де б не примістився, не сміти уст розтулити.</p>
<p>25 Пригостиш, даси пити, - а подяки не буде; до того ж і слова ще гіркії почуєш:</p>
<p>26 «Йди сюди, зайдо, стола приготуй. Маєш там щось? Ну, то дай мені їсти!</p>
<p>27 Забирайся, зайдо, поступися гіднішому: загостив до мене брат мій - я хати потребую!»</p>
<p>28 Тяжко оте для людини розумної - за хату чути докір та зневагу від вірителя. </p>

<h4>ІСУС СИН СИРАХА 30 <span class="prim_h6"> Виховані діти 1-13; ліпше здоров'я, ніж багатство 14-20; радощі приносять здоров'я 21-25</span></h4>
<p>1 Хто любить свого сина - тримає для нього різку, щоб мати з нього врешті-решт утіху.</p>
<p>2 Хто сина виховує добре - матиме з нього користь, а й серед знайомих пишатись ним буде.</p>
<p>3 Хто сина повчає, тому заздритиме ворог, перед друзями ж буде ним радіти.</p>
<p>4 Такий батько, померши, наче й не вмре: по собі бо лишив подібного до себе.</p>
<p>5 За життя свого побачивши, милувався він з нього, тож при смерті своїй не зазнав він смутку.</p>
<p>6 Проти своїх ворогів лишив він відплатника, а й для друзів - того, хто добродійства оплатить.</p>
<p>7 Хто ж випещує сина - той і рани його перев'яже ще й над кожним його зойком серцем здригатиметься.</p>
<p>8 Необ'їжджений кінь стає норовистим, а син свавільний стає зухвалим.</p>
<p>9 Випестиш сина, - а він тебе розчарує, гратимешся з ним, - а він тебе засмутить.</p>
<p>10 З ним не пересміхайся, щоб з ним не сумував ти та врешті-решт не скреготав зубами. </p>
<p>11 За юности його не давай йому волі й очей не заплющуй, як поводиться по-дурному.</p>
<p>12 Ще замолоду роби його шию гнучкою, товчи йому боки, поки він ще молодий, бо, ставши впертим, він буде неслухняний.</p>
<p>13 Виховуй свого сина, ходи коло нього так, щоб ти не зазнав на собі його зухвальства.</p>
<p>14 Бідний, а здоровий і сильний це краще, ніж багатий, а з ранами на своєму тілі.</p>
<p>15 Здоров'я й сила ліпші від усякого золота, а сильне тіло - від надмірного багатства.</p>
<p>16 Немає багатства над тілесне здоров'я, і немає щастя над сердечну радість.</p>
<p>17 Краще смерть, ніж гірке життя, і вічний спочинок, ніж постійне чав'ядіння.</p>
<p>18 Що страви смачні для стуленого рота, те й приноси харчів, розкладених на гробі.</p>
<p>19 Яка ж бо користь від жертви бовванові? Таж він її ні їсти, ні нюхати не може! Отакий і той, хто має багатство, а не може ним покористуватись.</p>
<p>20 Лиш очима він оглядає й стогне при тому, мов скопець, який, дівчину обіймаючи, - скиглить.</p>
<p>21 Не завдавай душі своїй жалю, не муч себе думами сумними.</p>
<p>22 Радощі серця - то життя людини, а чоловіка веселощі - довголіття.</p>
<p>23 Розважай себе, втішай своє серце, геть проганяй від себе печаль: багатьох бо сум уже погубив - немає ніякого з нього пожитку.</p>
<p>24 Заздрість і гнів позбавляють віку, а журба завчасно старість приводить.</p>
<p>25 Щедре й добре серце насичене буде і користатиме з свого харчування. </p>

<h4>ІСУС СИН СИРАХА 31 <span class="prim_h6"> Проти захланности 1-7; багатство добре лише тоді, коли душа чиста 8-11; їда й пиття 12-24; бенкет 25-31</span></h4>
<p>1 З-за багатства безсоння виснажує тіло, а журба про нього сон відганяє.</p>
<p>2 Клопоти денні не дають спати: недуга тяжка сон забирає.</p>
<p>3 Багатий трудиться, статки збираючи, і при зупинках заживає розкошів.</p>
<p>4 Убогий же трудиться з життьової вимоги, тож і в спочинку він - злиденний.</p>
<p>5 Золотолюбові нема виправдання, хто гониться за зиском, на манівці зіб'ється.</p>
<p>6 Багато людей пропало з-за золота, і падіння їхнє було неминуче. </p>
<p>7 Воно - колода спотикання для тих, що йому жертвують, і пастка - для кожного безумного.</p>
<p>8 Щасливий той багатий, який без плями, який за золотом не побивається.</p>
<p>9 Хто він? Ми його щасливим наречемо, бо чудо вчинив він серед народу свого.</p>
<p>10 Хто перейшов цю пробу й лишивсь досконалим? Це буде на похвалу для нього: хто міг переступити, а не переступив, - зло вчинити, а не вчинив?</p>
<p>11 Блага такого скріплені будуть, про його добродійства розповість громада.</p>
<p>12 Коли сідаєш до столу препишного - не роззявляй над ним своєї горлянки й не кажи: «Ну й багато на ньому всячини!»</p>
<p>13 Пам'ятай: несите око - це річ погана. Яке бо створіння гірше за око? Ось тим воно й плаче з кожного приводу.</p>
<p>14 Куди такий гляне - руки не простягай, і разом з ним не накидайсь на миску.</p>
<p>15 Розумій твого ближнього, як себе самого, і в кожній справі будь розважливий.</p>
<p>16 Їж по-людському те, що лежить перед тобою: не жвакай, - не будь огидний.</p>
<p>17 А й заради доброго виховання перший припиняй: не об'їдайся, бо таке вразити може.</p>
<p>18 І до столу сівши у великім товаристві, перший не простягай руки своєї.</p>
<p>19 Вихованій людині вистачає мало, - тож і на ложі своїм не сопітиме:</p>
<p>20 бо здоровий сон, коли живіт поміркований: людина, вставши вранці, є сама собою; тяжке ж безсоння, нудоту, болі внутрощів - має людина, яка не знає наситу.</p>
<p>21 Тож коли занадто ти переївся -устань, геть виблюй - то й зробиться легше.</p>
<p>22 Слухай мене, дитино, і не погорджуй мною: кінець-кінцем слова ти мої зрозумієш. У всіх твоїх справах будь старанний, і ніяка недуга тебе не спіткає.</p>
<p>23 Щедрого хлібом на всю губу вихваляють, і про гостинність його свідоцтво - певне.</p>
<p>24 А хто скупий хлібом, на того місто нарікає, і про скнарість його свідоцтво - точне.</p>
<p>25 Не будь при вині хоробрий - вино багатьох погубило.</p>
<p>26 Горно - проба на твердоту криці, вино - на серця у змаганні бундючних.</p>
<p>27 Вино для людей - життєвий напій, коли то його помірковано п'ють. Що за життя, коли вина бракує? Його ж бо створено на радощі людям.</p>
<p>28 Радощі серця, втіха душі - вино, пите вчасно й уміру потреби.</p>
<p>29. Гіркота для душі - вино, пите занадто, та ще й із пристрастю і з суперечкою.</p>
<p>30 Пияцтво безумному - погибель: більше гніву, зменшення сили, завдавання ран.</p>
<p>31 Не гани ближнього під час винопиття: його не зневажай, коли він веселий, не озивайсь до нього образливим словом і не докучай, гроші назад вимагаючи. </p>

<h4>ІСУС СИН СИРАХА 32 <span class="prim_h6"> Бенкет 1-13; зберігання закону 14-24</span></h4>
<p>1 Зробили тебе господарем? Не виносься: будь поміж ними як один з їхніх - подбай про них, а потім сядеш.</p>
<p>2 Щойно повинність виконавши, займи своє місце, щоб разом з ними ти міг веселитись і щоб тим увінчалось твоє порядкування.</p>
<p>3 Промовляй, старший, бо воно тобі личить, але - з розбором, второпно й музиці не на заваду.</p>
<p>4 Де треба слухати, не розливайся в розмові - не вдавай мудрого, як де пора на теє.</p>
<p>5 Самоцвітна печать на злотій прикрасі - гучні музики під час винопиття.</p>
<p>6 Смарагдова печать у золотій оправі - спів із музиками при вині солодкім.</p>
<p>7 Промовляй, юначе, як відчуваєш потребу, - та тільки разів зо два, а більше - якщо спитають!</p>
<p>8 Висловлюйся коротко: багато - кількома словами.</p>
<p>9 Бувши з визначними, до них не рівняйся; не многослов, коли говорить інший.</p>
<p>10 Громові блискавка передує -ласка ж передує сором'язливому.</p>
<p>11 Уставай вчасно, не будь останнім; повертаючись додому, - біжи, не гайся.</p>
<p>12 Розважайся там, чини за вподобою, але не гріши зухвалими словами.</p>
<p>13 А за все за оте - благословляй свого Творця: він бо тебе напоює благами своїми.</p>
<p>14 Хто Господа страхається, той повчання прийме; ті, що його шукають, знайдуть його ласку.</p>
<p>15 Хто шукає закон, той ним насититься, - лицемір же об нього лиш спотикнеться.</p>
<p>16 Хто Господа страхається, той розсудливим стане: праведність таких сяятиме світлом.</p>
<p>17 Грішна людина докору уникає і, щоб чинити свою волю, вимівки шукає.</p>
<p>18 Розумний поради не занехує, -безбожний же й бундючний нічого не страхається.</p>
<p>19 Не роби нічого, не зваживши думкою, то й не будеш каятись у вчинках своїх.</p>
<p>20 Не ходи вибоїстою дорогою, бо інакше спотикнешся об каміння.</p>
<p>21 Не покладайся й на гладеньку стежку.</p>
<p>22 Навіть з дітьми своїми обережний будь.</p>
<p>23 У всьому, що робиш, на себе зважай, бо й у тім - виконання закону.</p>
<p>24 Хто вірить у закон - зберігає заповіді; хто на Господа покладається - не зазнає шкоди. </p>

<h4>ІСУС СИН СИРАХА 33 <span class="prim_h6"> Закон Господній 1-6; протилежності в явищах 7-19; господар у хаті 20-33</span></h4>
<p>1 Хто Господа страхається, того лихо не спіткає, бо й від спокуси врятує він його наново.</p>
<p>2 Мудрий не має ненависти до закону, хто ж з ним лицемірить - той мов судно у бурі.</p>
<p>3 Розумний плекає віру в закон: для нього закон - вірогідний вирок.</p>
<p>4 Приготуйся словом, і тебе будуть слухати; зосередься знанням - і тоді відповідай.</p>
<p>5 Серце дурного, мов те колесо в возі, й мов вісь, що обертається - його міркування.</p>
<p>6 Глузливий друг - неначе той огир, який іржить під кожним вершником.</p>
<p>7 Чому воно так: день ліпший від дня, хоч денне світло в році - все від одного сонця?</p>
<p>8 Бо їх розрізнено спізнанням Господнім: він бо встановив усякі пори й свята.</p>
<p>9 Одні серед них він посвятив і звисочив, інші ж учинив будніми днями.</p>
<p>10 А й люди всі - з глини походять, з тої ж землі створено й Адама.</p>
<p>11 У своїм повнознанні Господь розділив їх і різними їхні стани вчинив.</p>
<p>12 З них деяких він благословив і вивищив, інших між ними - освятив і до себе наблизив, а деяких - прокляв, понизив, а й викинув їх із їхнього місця.</p>
<p>13 Так, як і глина в руках ганчаря, що з неї виробляє він за своєю волею, так люди в руках, того, хто створив їх і хто їм воздає за своєю справедливістю.</p>
<p>14 Супроти зла - добро, супроти смерти - життя, тож так і супроти благочесного - грішник.</p>
<p>15 Поглянь же на всі діла Всевишнього: вони всі - до пари, одне проти одного.</p>
<p>16 А я, останній - я, не доспавши, дозбирував за тими, що виноград збирають.</p>
<p>17 За Господнім благословенням, прибув я швидко й, мов винозборець, винотоку наповнив.</p>
<p>18 Зважте ж: я трудивсь не для себе самого, а й для тих усіх, що освіти шукають.</p>
<p>19 Тож слухайте мене, вельможі народу, - проводарі громади, насторожіть вуха!</p>
<p>20 Синові й жінці, братові й другові, доки живеш - не давай над собою орудувати; а й майна свого не давай іншому, щоб не довелось тобі, розкаявшись, просити його назад.</p>
<p>21 Доки ще живеш і доки духу в тобі - будь-кому себе не видавай на поталу.</p>
<p>22 Ліпше бо, коли в тебе діти попросять, ніж сам би ти в руки дітей своїх заглядав.</p>
<p>23 У всіх своїх ділах будь незалежний і не допускай твоїй славі заплямитись.</p>
<p>24 Коли закінчаться дні життя твого, коли смерть настане, - роздавай свою спадщину.</p>
<p>25 Для осла - паша, палиця і вантаж, для раба - хліб, карність і праця.</p>
<p>26 Застав раба до праці, і матимеш спокій; а звільниш йому руки - він шукатиме волі.</p>
<p>27 Ярмо й посторонок гнуть шию, тож рабові лукавому - колоди й побої.</p>
<p>28 Займи його працею, нехай не дармує: з безділля навчаються багато лихого. </p>
<p>29. Нехай так працює, як йому личить, а коли не слухається - наклади кайдани.</p>
<p>30 Однак не вимагай ні від кого занадто й не роби нічого без здорового глузду.</p>
<p>31 Коли маєш слугу, хай буде - мов ти сам; він бо - кровне твоє надбання.</p>
<p>32 Коли маєш слугу - вважай його за брата, бо й як себе самого, так і його потребуватимеш.</p>
<p>33 Як знущатимешся з нього, і він утече геть від тебе, то - на якій дорозі тоді його шукатимеш? </p>

<h4>ІСУС СИН СИРАХА 34 <span class="prim_h6"> Сни й чари 1-7; досвідчений мандрівник 8-12; шанування Бога 13-17; про жертви 18-21</span></h4>
<p>1 Надії нерозумного - пусті та марні, і безглуздого окрилюють самі сновиддя.</p>
<p>2 Хто вірить сновиддям - скидається на того, що за тінь хапається і за вітром женеться.</p>
<p>3 Це сновиддя - згідне з отим, що подоба обличчя в дзеркалі.</p>
<p>4 Що від нечистого може вийти чисте, а від брехливого - що правдиве?</p>
<p>5 Ворожба, чарування, сновиддя -речі порожні, це бо маріння вагітної жінки.</p>
<p>6 Коли їх у відвідинах Всевишній не зіслав, - не прихиляйся до них своїм серцем.</p>
<p>7 Бо сновиддя багатьох збили з пантелику, й ті, що на них надіялись, - розчарувалися.</p>
<p>8 Виконання закону має бути без фальшу: досконала мудрість - лише з уст щирих.</p>
<p>9 Многомандрівна людина - многотна знаннями, і хто дознав досвіду, розумно й розмовляє.</p>
<p>10 Хто не зазнав спокуси, той мало знає, - хто ж бував у подорожах, той набув досвід.</p>
<p>11 Багато дечого бачив я під час моїх мандрів, і знаю я більше, ніж можу оповісти.</p>
<p>12 Нераз потрапляв я у смертельну небезпеку, тож рятувався - завдяки досвідові.</p>
<p>13 Житиме дух отих, що Господа страхаються: надія бо їхня в тому, хто врятувати їх може.</p>
<p>14 Хто Господа страхається, перед іншим страху не має: нічого не боїться, бо він - його надія.</p>
<p>15 Того душа щаслива, хто Господа страхається, - бо на кого б він зіперся, і хто б його підтримав?</p>
<p>16 Господні очі на тих, які його люблять: могутній він їм захист і потужна підтримка; від пустельного вітру сховок, від полуденної спеки захорона; осторога від спотикання й допомога від падіння:</p>
<p>17 він, що душу вгору підносить й очі освітлює, що дає здоров'я, життя й благословення.</p>
<p>18 Приноси з неправно набутого - все одно, що й глузування: дари беззаконних не можуть бути вгодні.</p>
<p>19 Не довподоби Всевишньому нечестивих приноси, і гріхи він прощає - не за численні жертви.</p>
<p>20 Мов би сина жертвує на очах у батька, хто приносить жертву з добра нужденних:</p>
<p>21 таж за нестатків хліб це для вбогих - життя, і хто й того їх позбавляє, той - просто кровожерний.</p>
<p>22 Вбиває ближнього, хто відбирає його прожиток; позбавляти наймита заробітку - це кров проливати.</p>
<p>23 Один будує, другий руйнує: яка їм з того користь - невже тільки труд?</p>
<p>24 Один молиться, другий проклинає - чий же голос Владика вислухає?</p>
<p>25 Хто вмивається, доткнувшись мертвого, а потім до нього знов дотикається, - яку бо зискає користь він із свого миття?</p>
<p>26 Отак і людина, що за гріхи свої постить, а потім вирушає те саме чинити: хто бо вислухає молитву такого, і яка йому користь із того, що понижався? </p>

<h4>ІСУС СИН СИРАХА 35 <span class="prim_h6"> Найкраща жертва - праведне життя</span></h4>
<p>1 Хто закон береже, той приноси множить; хто пильнує заповіді, той мирні жертви приносить.</p>
<p>2 Хто віддячується - все одно що й муку питльовану жертвує; хто ж милостиню творить - приносить похвальну жертву.</p>
<p>3 Довподоби Господові, хто від зла відступає; покутна жертва - уникання неправоти.</p>
<p>4 Не з'являйся перед Господом з порожніми руками, бо все те - заради виконання заповіді.</p>
<p>5 Приносини праведного жертовник ситять, і пахощі їхні до Всевишнього здіймаються.</p>
<p>6 Жертва від праведного мужа приємна, спомин про неї не забувається.</p>
<p>7 Добрими очима хвали Господа, первоплодів рук твоїх не поменшуй.</p>
<p>8 При всяких приносинах будь веселий обличчям, посвяту десятини вчиняй із радістю.</p>
<p>9 Воздавай Всевишньому згідно з його даром - щедро за твоїми власними статками;</p>
<p>10 Господь бо тобі відплатить, поверне тобі всемеро.</p>
<p>11 Не вчиняй підкупу - його не буде прийнято: не звіряйся на жертву несправедливу,</p>
<p>12 Господь бо - суддя, він не зважає на особи.</p>
<p>13 А й не зважатиме на особу він проти бідного - він бо вислуховує просьбу покривдженого.</p>
<p>14 Сироти проханням він не погордує, ані вдовою, яка свою скаргу виливає.</p>
<p>15 Чи ж сльози вдовичі не течуть по щоках, не кричать проти того, хто їх викликав?</p>
<p>16 Хто служить, той буде доброзичливо прийнятий, і молитва його аж до хмар досягне.</p>
<p>17 Смиренного молитва крізь хмари пробивається: він не матиме втіхи, аж поки вона не дійде;</p>
<p>18 не спиниться, поки Всевишній над ним не зглянеться й не розсудить справедливих та не вчинить розправи.</p>
<p>19 Господь не забариться й не довго терпітиме їх,</p>
<p>20 поки не поб'є крижі немилосердним і не воздасть народам відплати;</p>
<p>21 поки не розсіє многоту зарозумілих і не зламає берло несправедливих;</p>
<p>22 поки не заплатить людині за її вчинками і людських діл не оцінить за їхніми задумами;</p>
<p>23 поки не розсудить справи свого народу і не врадує його у своїм милосерді.</p>
<p>24 Благодайне милосердя - за часів скрути: наче хмари дощові за пори посушливої. </p>

<h4>ІСУС СИН СИРАХА 36 <span class="prim_h6"> Молитва за народ 1-17; вибір жінки 18-27</span></h4>
<p>1 Зглянься на нас, Владико, Боже всесвіту, і споглянь! На всіх поган розповсюдь твій острах!</p>
<p>2 Зведи свою руку на чужі народи - нехай твою владу вони узріють.</p>
<p>3 Як перед ними явив єси твою святість між нами, так перед нами яви твою велич між ними.</p>
<p>4 Нехай визнають тебе, як і ми те визнали, що немає Бога, крім тебе, о Господи!</p>
<p>5 Віднови знаки, повтори чудеса, звелич свою руку й праве рамено.</p>
<p>6 Збуди гнів, ізлий своє обурення -розгроми противника, розбий ворога!</p>
<p>7 Час приспіши, спом'яни бо присягу, - щоб діла твої великі прославились.</p>
<p>8 Хай гніву вогонь пожере того, хто кинеться рятуватись: ті, що гноблять народ твій, хай знайдуть погибель.</p>
<p>9 Голови розбий проводарям ворожим, тим, що кажуть: «Крім нас немає нікого!»</p>
<p>10 Позбирай усі коліна Якова, поверни їм спадщину, як напочатку.</p>
<p>11 Змилуйся, Господи, над людом твого ймення - над Ізраїлем, що його ти нарівні з первородним поставив.</p>
<p>12 Зглянься над отим святим твоїм містом - над Єрусалимом, місцем твого спочинку.</p>
<p>13 Хай сповниться Сіон прославою твоєю, а твій народ - твоєю величчю.</p>
<p>14 Дай свідоцтво першим твоїм створінням: здійсни пророцтва, ім'ям твоїм проречені.</p>
<p>15 Тим воздай нагороду, які тебе очікують: нехай виявиться правдивість твоїх пророків.</p>
<p>16 Вислухай, Господи, благання молільників - як то був Арон народ твій поблагословив.</p>
<p>17 Хай знають усі, що землю населюють, що ти Господь, Бог віковічний.</p>
<p>18 Кожну страву шлунок приймає, та є страва ліпша від страви.</p>
<p>19 Піднебіння розрізняє страви з дичини, так і розумне серце - слова брехливі.</p>
<p>20 Нікчемне серце завдає страждання, та хто з добрим досвідом - той проти нього зрівноважиться.</p>
<p>21 Жінка приймає кожного мужа, та є дочка ліпша від дочки.</p>
<p>22 Вродлива жінка обличчя звеселює: понад усе вона, чого чоловік бажає.</p>
<p>23 Коли в неї на язиці доброта і скромність, то й чоловік її інакший, ніж звичайні люди.</p>
<p>24 Хто жінку здобуде, той щастя починає: помічницю - з ним споріднену, стовп для опертя.</p>
<p>25 Де нема огорожі, там майно грабують; де жінки немає - чоловік стогне, блукаючи.</p>
<p>2б Хто бо звіряється на спритного розбійника, що наскоки вчиняє з міста на місто?</p>
<p>27 Ось так і з чоловіком, що гнізда не має, а спочиває там, де ніч його застукає. </p>

<h4>ІСУС СИН СИРАХА 37 <span class="prim_h6"> Нещирі приятелі 1-6; дорадники 7-15; різного роду вчені 16-26; поміркованість 27-31</span></h4>
<p>1 Кожен друг каже: «Я теж твій приятель.» Та є ж бо й друг тільки за назвою.</p>
<p>2 Хіба не болить воно болем смертельним, як з друга чи товариша ворог робиться?</p>
<p>3 О думко лукава! Звідкіля взялась ти на те, щоб землю облудою вкрити?</p>
<p>4 Ось товариш радіє, коли друг його в щасті, - коли ж він у скруті, то стає проти нього!</p>
<p>5 Товариш другові ради шлунка допомагає, - а битва настала, то й хапає він зброю!</p>
<p>6 Не забудь про друга, коли бій відбувається, - не губи про нього згадки, у достатках бувши.</p>
<p>7 Кожен дорадник хвалить свою раду, - вже ж є й такий, що радить собі на користь.</p>
<p>8 Супроти дорадника будь обережний: заздалегідь довідайсь, чого йому треба, - він бо дораджує собі на користь, отож щоб не кинув проти тебе жереба,</p>
<p>9 а й щоб не мовив тобі: «Гарну маєш дорогу!» - щоб потім протистати й зорити, що тобі станеться.</p>
<p>10 Не радься того, хто з недовір'ям дивиться на тебе: від заздрісників твоїх крий свої наміри.</p>
<p>11 Не радься жінки про її суперницю, ані боягуза - про воєнну справу, ані крамаря - про справи обміну, ані покупця - про справи продажу, ані заздрісного - про діло вдячности, ані жорстокого - про добродійство, ані ледачого - про будь-яку працю, ані наймита поденного - про закінчення роботи, ані раба лінивого - про труди важкії: у жадній їхній пораді на них не покладайся.</p>
<p>12 Та завжди бувай із мужем благочесним, про якого знаєш, що пильнує він заповіді й що душа його подібна до душі твоєї, і що він, коли впадеш, тобі співчуватиме.</p>
<p>13 Тримайся поради серця свого: для тебе над нього нема нічого вірнішого.</p>
<p>14 Душа бо чоловіка звістить часто краще, ніж сім вартових, що височать на вартівні.</p>
<p>15 Понад усі ж бо речі - до Всевишнього молися, щоб дорогу твою спрямував до правди.</p>
<p>16 Кожному ділу початок - слово: кожній дії передує - порада.</p>
<p>17 Серце править за коріння думок, тож з нього виринають чотири речі:</p>
<p>18 добро і зло, життя і смерть, - а над ними язик завжди володіє.</p>
<p>19 Не один вправний - навчає багатьох, а для себе самого - геть непорадний.</p>
<p>20 Не один мудрагель, із-за слів зненавиджений, позбавиться всякої смачної поживи,</p>
<p>21 бо Господь ласки йому не зізволяє, тож і мудрість у ньому ніяка.</p>
<p>22 Не один є, хто сам для себе мудрий, і плоди його розуму, як він думає, певні.</p>
<p>23 Мудрий муж народ свій навчає, тож плоди його розуму певні.</p>
<p>24 Мудрий муж благословенням сповниться, тож усі, що його бачать, - величають щасливим.</p>
<p>25 Людського життя дні обраховані, але дням Ізраїля числа немає.</p>
<p>26 Мудрий здобуває довір'я в своїм народі, тож імення його повіки житиме.</p>
<p>27 Сину, за життя випробовуй себе самого: зважай, що лихе для тебе, й тому не віддавайся. </p>
<p>28 Не всяка бо річ користь приносить, і не кожному всяка річ довподоби.</p>
<p>29. Не насичуй себе будь-якими ласощами, не накидайся на страви,</p>
<p>30 бож ніяк не здорово - їсти понад міру, і ненасить провадить до важкої недуги.</p>
<p>31 З-за ненажерства численні вже вмерли, хто ж зважає на себе -життя своє продовжає. </p>

<h4>ІСУС СИН СИРАХА 38 <span class="prim_h6"> Лікар 1-15; жалоба 16-23; ремества 24-34</span></h4>
<p>1 Вшановуй належно потрібного тобі лікаря, бо й він існує з Господньої установи:</p>
<p>2 від Всевишнього - здатність лікаря, а й цар його обдаровує.</p>
<p>3 Голову лікаря знання його звисочують, тож і з боку вельмож йому подив належиться.</p>
<p>4 Господь із землі ліки виводить, і розумний муж не нехтує ними.</p>
<p>5 Хіба не від дерева вода посолодшала, а й сила його тим самим виявилась?</p>
<p>6 Це ж він бо людей обдарував знанням, щоб вони прославлялись його ділами дивними.</p>
<p>7 Ними лікується й усувається біль, і хто знається на зіллях, - уміє їх змішувати.</p>
<p>8 Тож діла його не мають ні кінця, ні краю, і мир від нього розповсюджується світом.</p>
<p>9 Сину, в недузі твоїй не побивайся, лиш молись до Господа, і він тебе оздоровить.</p>
<p>10 Провину відкинь, свої руки випростай, від усякого гріха очисти своє серце.</p>
<p>11 Ладан і пропам'ятну жертву з муки питльованої воздай, і зроби свій принос жирним, наскільки можеш.</p>
<p>12 А й лікаря примісти, бо й він Господом створений: хай тебе не полишає, бо й його ти потребуєш;</p>
<p>13 стається не раз, що одужання в їхніх руках перебуває.</p>
<p>14 Та й їм слід так само до Господа молитись, щоб ними він зволив подати полегшу і принести одужання для рятунку життя.</p>
<p>15 Той же, хто грішить супроти свого Творця, нехай потрапить лікареві в руки.</p>
<p>16 Сину, зронюй над померлим сльози, розпочинай голосіння, як личить тяжко стражденному; поховай його тіло, як звичай велить, і могили його не занедбуй.</p>
<p>17 Гірко ридай, ревно бий себе в груди, жалобу по нім справляй, що на неї заслужив він, - так день або й два, поговору ради, і аж тоді у своїм смутку втішся.</p>
<p>18 Бо смуток провадить до смерти, і серця журба потугу відбирає.</p>
<p>19 Смуток у злиднях перебуває, а вбогого життя - згідне з його серцем. </p>
<p>20 Смуткові серцем своїм не віддавайся, відкинь його геть - про кінець пам'ятай свій.</p>
<p>21 Не забувай - немає бо повороту: мертвому не допоможеш, а собі самому пошкодиш.</p>
<p>22 Пам'ятай про мій вирок, що й твоїм він буде: мені вчора, а тобі - сьогодні.</p>
<p>23 З спочивом небіжчика хай спочине й його пам'ять, - тож розрадь себе, скоро дух його з нього вийде.</p>
<p>24 Мудрість книжника в дозвіллі здобувається: хто вільний від заняття, той стає мудрим.</p>
<p>25 Як може той помудріти, хто рало тримає, хто рожном вихваляється, наче тим списом, хто волів поганяти знає й ходити коло них, хто ввесь час про бичків свою мову веде?</p>
<p>26 Думка в нього - як борозну провести, журба його вся - про пашу для теличок.</p>
<p>27 Так воно з кожним робітником та майстром, який день і ніч проводить на праці: той, хто виготовлюв різьбу на печатках, хто намагається урізнороднити рисунок, а й душу вкладає, щоб, мов живий, був малюнок, ще й не досипляє, щоб діло своє викінчити. </p>
<p>28 Так воно й з ковалем, що сидить біля ковадла та й розглядає сирове залізо: вогненна пара йому тіло розтоплює, він змагається з жаром у горнилі, молота гук йому вуха заглушує, очі ж його до зразка посудини прикуті; всім серцем старається діло він викінчити - не досипляє, щоб якнайкраще його прикрасити.</p>
<p>29. Так воно й з ганчарем, що сидить при своїй праці ще й ногами своїми крутить коло, а й до діла свого ввесь час пристосовується, і всі його рухи - геть обраховані:</p>
<p>30 руками глину зразкує, ногами її замішує, докладає серця, щоб малювання вивершити, - і не досипляє, щоб ще й піч очистити.</p>
<p>31 Усі вони здаються на власні руки, і в ремеслі своєму вправний кожен.</p>
<p>32 Без них неможливо збудувати місто, ні жити в ньому, ані ним ходити.</p>
<p>33 Та на віче народне їх не запрошують, на зборах вони нічим не відзначаються, не засідають на суддівських кріслах, - бо й не зрозуміли б судового рішення.</p>
<p>34 Вони не блищать ні знанням, ні розсудом, і їх не знайти серед складачів приповісток, - та зате підтримують вічне творіння, то й моляться про справи свого ремества. </p>

<h4>ІСУС СИН СИРАХА 39 <span class="prim_h6"> Похвала вченому 1-11; похвальне слово Творцеві 12-35</span></h4>
<p>1 Інакше з тим, хто віддає всю душу законові Всевишнього й мислить у ньому: він усіх предків досліджує мудрість, а на дозвіллі вникає у пророцтва,</p>
<p>2 зберігає оповідання славних мужів, у тайні ходи приповісток вдумується,</p>
<p>3 глузду таїнного приповісток дошукується, в загадки приповісток повнотою поринає.</p>
<p>4 Серед вельмож він служить, з'являється перед князями, подорожує в країни чужих народів, вивідує, що добре, а що зле між людьми.</p>
<p>5 Вже вдосвіта він усім своїм серцем шукає Господа, що його створив; свою перед Всевишнім молитву виливає, молитвою уста свої відкриває і з-за гріхів своїх благання висловлює.</p>
<p>6 Коли ж то Господь - Всевеликий - зізволить, то духом він розуму сповниться: сам дощем ізіллє слова мудрости своєї, а й Господеві в молитві подяку висловить.</p>
<p>7 Він і сам собі придбає раду й знання, а й над його тайнами буде роздумувати.</p>
<p>8 Він і сам в освіті виявить знання, а й прославиться в законі Господнього союзу.</p>
<p>9 Численні люди хвалитимуть його розум, вони повіки його не забудуть: пам'ять про нього не пропаде, й ім'я його житиме з роду в рід.</p>
<p>10 Про мудрість його повідатимуть народи, і хвалу йому оповістять на зборах.</p>
<p>11 Доки житиме, ім'ям над тисячі славитиметься, а й померши - добавиться йому.</p>
<p>12 Ще хочу оповісти про мої роздуми: я бо сповнений, мов той місяць у повні.</p>
<p>13 Благочесні діти, слухайте мене й зростайте, мов та рожа, посаджена над водою текучою.</p>
<p>14 Станьте запашними, немов той ладан, розквітніть виквітом, як та лілея, розповсюдьте пахощі й пісню співайте, Господа благословіте за всі його діла.</p>
<p>15 Звисочуйте ім'я його, велич його прославте піснями уст і звуками гарф, ще й так промовляйте, його хваливши:</p>
<p>16 Які ж бо прекрасні всі діла Господні! Всяке його веління досконало виконується. Не треба казати: «Що це? Навіщо?» - бо все придається у визначений час.</p>
<p>17 Вода, його словом, горою звелася, - голосом з уст його води зібрались;</p>
<p>18 його велінням постає усе йому бажане, - не існує, хто зупинив би, коли він рятує.</p>
<p>19 Перед ним же й діла кожної людини, і від зору його сховатись неможливо.</p>
<p>20 Сягає він поглядом від віку й до віку: супроти нього нічого дивного немає.</p>
<p>21 Не треба казати: «Що це? Навіщо?» - всі бо речі створені для своєї мети.</p>
<p>22 Благословення його рікою все вкрило, повноводною зливою напоїло землю.</p>
<p>23 А й гнів свій народам дає він у спадщину, як то воду перетворив був у соляну пустелю.</p>
<p>24 Прості путі його для благочестивих, - а для беззаконних вони непрохідні.</p>
<p>25 Споконвіку добро було створене для добрих, - як ото для грішних добро й зло.</p>
<p>26 Щонайпотрібніше для життя людини: вода і вогонь, залізо і сіль, пшенична мука, молоко й мед, кров винограду, олія й одежа.</p>
<p>27 Усе те благочесним іде на благо, - для грішних же злом обернутись може.</p>
<p>28 Бувають вітри, створені для кари, які в його гніві бичами стаються; у час виконання сипляться силою й гнів виладовують того, хто їх створив.</p>
<p>29. Полум'я, град, голод і смерть - усе те створене для покарання.</p>
<p>30 Звірячі зуби, скорпіони, гадюки, мстивця меч - нечестивим на погибель:</p>
<p>31 в його зізволенні виконавці з них охочі, й вони напоготові на землі в час потреби, - та у визначену мить не порушать його слова.</p>
<p>32 Ось чому я вже спочатку зважився, розміркував це й лишив на письмі:</p>
<p>33 Господні діла - усі бо добрі: кожній потребі - своєчасна його забезпека.</p>
<p>34 Тож не треба казати: «Це гірще від того», - бо все своєчасно схвалене буде.</p>
<p>35 Тож хваліте всім серцем і устами, і благословіте ім'я Господнє. </p>

<h4>ІСУС СИН СИРАХА 40 <span class="prim_h6"> Людські злидні 1-11; приповістки 12-17; добре й ліпше 18-27; судьба жебраків 28-30</span></h4>
<p>1 Велике завдання припало для кожного, і важке ярмо на дітях Адама, - і то вже від дня виходу з материнського лона аж до дня, як повертається до спільної всім неньки.</p>
<p>2 Їхні думки, сердешний страх -міркування про майбутнє, про смерти день.</p>
<p>3 Від того, хто сидить на престолі у славі, до того, хто, впокорений, у поросі й попелі;</p>
<p>4 від того, хто носить багряницю й вінець, до того, хто вгортається у грубу тканину, - скрізь лють і заздрощі, замішання й неспокій, страх супроти смерти, пересердя і сварка.</p>
<p>5 А під час відпочинку на постельному ложі - сон уночі лише думку заколочує.</p>
<p>6 Трохи відпочивши, або й зовсім ні, у сні від того втомлений, мов удень на варті, бентежений маривом серця свого, - неначе б він утікав від битви.</p>
<p>7 У хвилину ж, коли мав рятуватись, - пробудився та й чудується, що не було чого страхатися!</p>
<p>8 Для кожного створіння, від людини аж до скотини, а для грішників ще всемеро більш оте:</p>
<p>9 смерть і кров, чвари і меч, злидні та голод, утиски й бич.</p>
<p>10 Усе те створилося для беззаконних, а через них стався й потоп.</p>
<p>11 Усе, що з землі, знов піде в землю, а те, що з води, повернеться в море.</p>
<p>12 Усяке підкупство й несправедливість ізникнуть, вірність же буде стояти повіки.</p>
<p>13 Багатства неправедних, наче пічка, щезнуть, мов сильний грому удар, що гуркотить під час зливи.</p>
<p>14 Поки руки взнесені, інші радіють, та уготований цілковитий загин переступцям:</p>
<p>15 нащадки безбожних віття не пустять, нечестивця коріння - на голій скелі,</p>
<p>16 мов тростина при водах на березі річки, що раніш від іншої вирвана буде.</p>
<p>17 Ласка, то щось, мов рай благословенний, і добродійство перебуває повіки.</p>
<p>18 Життя самодостатнього й роботящого - солодке, та над одним і другим - скарбу знахідник.</p>
<p>19 Діти й будова міст ім'я увічнюють, але понад те - винайдена мудрість; стада й засіви надають поваги, та понад цим і тим - жінка бездоганна.</p>
<p>20 Вино та музика серце звеселяють, та понад одним і другим - любов до мудрости.</p>
<p>21 Сопілка й гарфа спів умилозвучують, та над одним і другим - любий голос.</p>
<p>22 Ласкавість і краса радують око, та над цим і тим - зеленая нива.</p>
<p>23 Час до часу стрічаються друг і товариш, та над цим і тим - жінка з чоловіком.</p>
<p>24 За години скрути брати й помічники, та понад цих і тих рятує -добродійство.</p>
<p>25 Золото й срібло скріплюють ноги, та понад це і те ціниться добра рада.</p>
<p>26 Багатство й сила додають відваги, та понад це і те - страх Господній: як є страх Господній, то нічого не бракує - з ним не треба й допомоги шукати!</p>
<p>27 Острах Господній - наче рай благословенний, він краще захищає, ніж слава сама.</p>
<p>28 Сину, не живи жебрацьким життям: як жебрати вже, то краще померти.</p>
<p>29. Той, хто заглядається на чужу трапезу, живе життям, що не є життям: чужими стравами себе він осквернює - розумний і освічений того вистерігається.</p>
<p>30 Устам безстидного жебрати приємно, та в нутрі його все ж вогонь займеться.</p>

<h4>ІСУС СИН СИРАХА 41 <span class="prim_h6"> Смерть 1-13; чого соромитися 14-27</span></h4>
<p>1 О смерте, гірка бо гадка про тебе для людини, що живе спокійно в своїх достатках, для того, хто безжурний і в усьому вдатний, а й хто має ще силу приймати поживу.</p>
<p>2 О смерте, присуд твій благодайний для людини, що вбога й уже безсила, що вельми стара, про все ж має журитись, - яка зневірилась і якій терпець увірвався.</p>
<p>3 Страху не май перед присудом смерти: згадай своїх попередників і тих, що ще будуть.</p>
<p>4 Це вирок Господній для кожного тіла: навіщо ж іти тобі проти волі Всевишнього? Ще десять, ще сто, ще тисяча років - в аді не будуть життю докоряти!</p>
<p>5 Огидні діти - грішників діти, а й ті, що перебувають в оселях безбожників.</p>
<p>6 Загине спадщина дітей грішників, завжди ганьба тяжітиме на їхньому потомстві.</p>
<p>7 Нечестивому батькові власні діти докоряють, бо саме через нього вони в неславі.</p>
<p>8 Горе вам, мужам нечестивим, що Бога Всевишнього закон полишили!</p>
<p>9 Народившись, ви на прокляття народжуєтесь, а вмираючи, матимете прокляття як долю. </p>
<p>10 Усе, що з землі, знов піде у землю, - тож нечестиві йдуть від прокляття на погибель.</p>
<p>11 Марнота людини - в тілі її; та не затреться ім'я побожного.</p>
<p>12 Про ім'я своє дбай, воно тобі лишиться над тисячі великих скарбів золотих.</p>
<p>13 Мало днів триває життя щасливе, та добре ім'я перебуває навіки.</p>
<p>14 Діти, бережіть мою науку в мирі; прихована мудрість і скарб незримий - яка бо користь із них обидвох?</p>
<p>15 Той кращий, хто приховує свою глупоту, ніж той, хто приховує власну мудрість.</p>
<p>16 Тож сором'язливі будьте згідно з моїм словом, - не добре бо піддаватись кожному стидові, та й не все всі по правді оцінюють.</p>
<p>17 Стидайтесь розпусти перед батьком-матір'ю, а брехні - перед князем та перед вельможею;</p>
<p>18 злочину - перед суддею та перед начальником, беззаконства ж -перед громадою та народом;</p>
<p>19 несправедливости - перед товаришем і другом, а крадіжки - перед місцем, в якому ти мешкаєш;</p>
<p>20 а й перед Божою правдою та союзом: на стіл із хлібом ліктями спиратись,</p>
<p>21 погорджувати кимсь, як приймаєш або даєш, мовчати до тих, які вітають тебе,</p>
<p>22 кидати оком на розпусну жінку, від співплеменника обличчя відвертати,</p>
<p>23 присвоювати частку чиюсь чи дарунок, заглядатися на жінку заміжню,</p>
<p>24 з служницею поводитись надто вільно, - не маєш наближатись до ложа її! -</p>
<p>25 проти друзів образливі слова пускати, - а давши їм щось, не роби докорів! -</p>
<p>26 повторювати чи переказувати те, що почуєш, а й робити явними слова таємні.</p>
<p>27 Ось тоді то й справді сором'язливим будеш, і ласку здобудеш серед усіх.</p>

<h4>ІСУС СИН СИРАХА 42 <span class="prim_h6"> Чого соромитися 1-8; догляд за дочкою 9-11; жінки 12-14; похвальне слово Творцеві 15-25</span></h4>
<p>1 Та таких ось речей аж ніяк не стидайся, і на особу не дивися, гріха уникаючи:</p>
<p>2 закону Всевишнього, ані союзу, ані вироку, який розсуджує нечестивих,</p>
<p>3 ні рахунку з товаришем у дорозі, ні поділу спадщини серед друзів,</p>
<p>4 ні точної міри в вазі й терезах, ні придбання прибутку великого чи малого,</p>
<p>5 ні зискової різниці при купецькому продажі, ані суворої кари для дітей, ані стусанів для раба ледачого,</p>
<p>6 ані запечатування, коли жінка -лиха, ані замка - там, де рук багато.</p>
<p>7 Хоч що б ти видавав, усе зваж і почисли, видаток і прибуток - усе запиши.</p>
<p>8 Не стидайся поправляти безумного й дурного, а й престарого, який з молодими сперечається: от тоді й матимеш справжню освіту, й усі тебе вихвалятимуть.</p>
<p>9 Дочка для батька - таємний клопіт, про неї журба йому сон проганяє: щоб не відцвіла, бува, ще замолоду, а коли заміжня, то щоб не знавісніла;</p>
<p>10 щоб не опоганилась, дівчиною бувши, щоб не завагітніла в батьківському домі; бувши ж із мужем, щоб не зраджувала, а й, заміжня, не залишилась неплідною.</p>
<p>11 Пильно наглядай за неслухняною дочкою, щоб не зробила тебе ворогів посміховиськом, поговором у місті, в народі пліток предметом, - щоб перед численними тебе не осоромила!</p>
<p>12 Не задивляйсь на вроду ніякої людини, не дозволяй собі з жінками сидіти:</p>
<p>13 бо від одежі міль виходить, а від жінки - злоба жіноча.</p>
<p>14 Краще чоловік лукавий, ніж споглядно добра жінка: жінка бо наводить ганьбу і сором.</p>
<p>15 Тепер же згадаю про діла Господні й оповім те, що я бачив: Господніми словами його діла здійснились.</p>
<p>16 Сонце, що світить, - на все споглядає, і твір Господній повен його слави.</p>
<p>17 Своїм святим Господь не зізволив оповісти про всі свої чудеса, що їх Господь Вседержитель укріпив, щоб усе тривало в його величі міцно.</p>
<p>18 Дослідив він безодню і серце людське, він прознає їхні наміри потаємні, бо кожним знанням Всевишній володіє, то й передбачає знаки часу.</p>
<p>19 Вік сповіщає минуле й майбутнє, і сліди викриває речей прихованих.</p>
<p>20 Ніяка думка його не минає, ніяке слово від нього не сховається.</p>
<p>21 Мудрістю своєю діла величні він оздобив, - він бо існує від віку до віку: йому не додано нічого, а й нічого не віднято, і ніякого дорадника він не потребує.</p>
<p>22 Любі всі чисто його діла, але ж те, що з них видно - то лише іскра!</p>
<p>23 Усе воно живе й перебуває повіки, для кожної потреби, - і все йому слухняне!</p>
<p>24 Усе йде до пари, одне проти одного, - він недостатнім не створив нічого.</p>
<p>25 Одне покріплює доброту другого, - тож хто насититься, на його велич споглядаючи?</p>

<h4>ІСУС СИН СИРАХА 43 <span class="prim_h6"> Сонце 1-5; місяць 6-8; зорі 9-10; веселка 11-12; сніг 13-18; лід 19-22; море 23-26; похвальне слово Творцеві 27-33.</span></h4>
<p>1 Пишнота висот - чистая твердь, вигляд небозводу - видіння слави! 2. Висхідне сонце звіщає на сході; яка бо предивна Всевишнього споруда!</p>
<p>3 Стоячи опівдні, висушує землю, - і хто бо встоїться перед його жаром?</p>
<p>4 Вогонь роздмухують, щоб жар здобути, та сонце палить гори утроє більше! Воно випаровує вогненну пару і блискучим промінням очі сліпить.</p>
<p>5 Великий Господь, що його створив, теж на слово його воно мчить своїм шляхом.</p>
<p>6 Та й місяць завжди о своїй порі визначає часи - знак відвічний,</p>
<p>7 Місяць вказує пору святкувань -світило, що зменшується, аж поки не зникне.</p>
<p>8 Від нього місяць має свою назву, він дивно зростає при своїх відмінах - знамено небесного війська, що світить на горній тверді.</p>
<p>9 Оздоба небес - яснії зорі, світляна прикраса в Господніх висотах:</p>
<p>10 словом Святого стоять за його велінням і не змінюються на чатах своїх.</p>
<p>11 Поглянь на веселку й благослови її Творця: у своєму сяйві вона бо прекрасна!</p>
<p>12 Оперізує небо луком осяйним: її бо нап'яли руки Всевишнього.</p>
<p>13 Велінням своїм він сніг шле на землю, присудом своїм блискавки мече.</p>
<p>14 Тож відчиняються комори його та й хмари вилітають, мов тії птахи.</p>
<p>15 Потугою своєю він згущує хмари, що розпорошуються градом, мов те каміння.</p>
<p>16 На погляд його здригаються гори, з волі його дме південний вітер.</p>
<p>17 Грому його гуркіт землю картає, мов та хуртовина з півночі й вихор.</p>
<p>18 Мов птахів вниз злітаючих, він сніг розсипає, що спадає додолу й осідає сараною: око дивується на красу його блискучу, серце чудується, як він спадає.</p>
<p>19 Він іней сипле на землю, мов сіль, і той, замерзаючи, колючиться шпичками.</p>
<p>20 Вітер холодний з півночі подме, а вже на водах крига твердне, по всій воді простелюється й воду опанцерює.</p>
<p>21 Він гори пожирає, пустиню випалює, зелень винищує, неначе той вогонь.</p>
<p>22 Гоїть усе те - хмара зненацька: роса, що спадає й оживлює по спеці.</p>
<p>23 За задумом власним він безодню втихомирив, а й насадив на ній острови.</p>
<p>24 Ті, що морем плавають, повідають про небезпеки, а ми, теє слухаючи, дивом дивуємось.</p>
<p>25 Там надзвичайні й предивні речі: різнородні тварини та морські потвори.</p>
<p>26 Завдяки йому все здійснилось добре, і все впорядковується Господнім словом.</p>
<p>27 Чимало б ще сказати - та не дійшли б до краю! Тож слів завершення: Він - усе!</p>
<p>28 Де спромогу знайти нам, щоб його прославляти? Він бо величніший від усіх своїх діл.</p>
<p>29. Страхітливий Господь, превеликий, і влада його - предивна!</p>
<p>30 Хваливши Господа, возносіте його мірою змоги - бо він ще вам понад силу; його звеличувавши, сили розгорніте, однак не втомлюйтесь, - бо до краю не дійдете!</p>
<p>31 Хто бачив його й міг повісти б про те? Хто б звеличив його на всю його велич?</p>
<p>32 Багато інших є тайн, ще більших, ніж оці: з діл його ми лише часточку бачимо.</p>
<p>33 Усе бо створив Господь - і мудрість дав благочесним. </p>

<h4>ІСУС СИН СИРАХА 44 <span class="prim_h6"> Похвала предкам 1-15; Енох 16; Ной 17-18; Авраам 19-21; Ісаак та Яків 22-23</span></h4>
<p>1 Та й славних мужів похвалімо - батьків наших за родами.</p>
<p>2 Багато слави придав їм Господь: велич свою явив споконвіку.</p>
<p>3 Вони панували у царствах своїх, ще й подвигами були вони славні; розумні своїми порадами, вони пророцтва оповіщали;</p>
<p>4 рядили народом, спомагаючи порадами і маючи розуміння супроти мудрости народу, - а й словом розумним своєї науки;</p>
<p>5 плекали музику й співи, творили писемні повісті.</p>
<p>6 Мужі багаті й могутні, вони в своїх оселях мирно жили.</p>
<p>7 Усіх їх поважали їхні сучасники, і за життя свого вони хвали зазнали.</p>
<p>8 Деякі з них лишили ймення, яке ще й досі з похвалою згадується.</p>
<p>9 Про деяких же з них згадки немає: вони зникнули, наче б не жили ніколи, а й були вони так, мов ніколи не було їх, - а з ними разом і діти їхні.</p>
<p>10 Та ось бо й мужі милосердні, благодіяння яких не забулись:</p>
<p>11 у потомстві їхнім лишиться - вийшла від них добра спадщина;</p>
<p>12 твердо їхнє потомство при союзі стоїть, а завдяки їм - також і їхні діти.</p>
<p>13 Потомство їхнє лишиться повіки, і слава їхня ніколи не померкне.</p>
<p>14 Їхні тіла поховані в мирі, а ймення їхнє живе у родах.</p>
<p>15 Про мудрість їхню повідатимуть народи, а їм похвалу громада звіщатиме.</p>
<p>16 Енох угодив Господеві, тож його перенесено: ось поколінням зразок каяття.</p>
<p>17 З Ноя був досконалий праведник: у час гніву він оновленням став, - із-за нього лишивсь на землі останок, коли ото був потоп учинився.</p>
<p>18 Вічні союзи з ним укладено, щоб усяке тіло потоп не нищив.</p>
<p>19 Авраам - великий батько багатьох народів: ніхто бо йому не дорівняв у славі.</p>
<p>20 Він дотримав закону Всевишнього, і з ним у союз він увійшов: на тілі його встановив він союз той і в випробуваннях виявився вірним.</p>
<p>21 Тим то він і запевнив його клятвою, що в його потомстві всі народи благословляться, що він його розмножить, мов порох земний, що потомство його, наче зорі, вивищить, що дасть йому спадщину від моря й до моря і від Ріки аж до країв землі.</p>
<p>22 Та й Ісаака також він запевнив - заради Авраама, батька його. </p>
<p>23 Благословення для всіх людей і союз він поклав на Якова голову: благами своїми його скріпив ще й дав йому край у спадщину; розподілив його на частини, почленував його на дванадцять поколінь.</p>

<h4>ІСУС СИН СИРАХА 45 <span class="prim_h6"> Моясей 1-5; Арон 8-22; Пінхас 23-26</span></h4>
<p>1 З нього він вивів милостивого мужа, який серед усіх ласку знайшов, який був і Богові, і людям любий: Мойсея, пам'ять якого - у благословеннях.</p>
<p>2 Учинив його славою до святих подібним, зробив його великим на страх ворогам.</p>
<p>3 Словом його він чуда спинив, перед царями його прославив, доручив йому провід свого народу, а й величі своєї частку йому виявив.</p>
<p>4 Вірного й лагідного, він освятив його, вибравши його з-поміж усіх живих.</p>
<p>5 Свій голос йому почути зізволив, а ввівши його в темную хмару, заповіді дав йому віч-на-віч, закон життя і те, що знати треба, щоб Якова навчати свого союзу, Ізраїля - своїх приписів.</p>
<p>6 Звисочив він і Арона, подібного йому святого, брата його - з коліна Леві.</p>
<p>7 Заключив з ним вічний союз, і надав священство йому в народі, благоліпієм його ущасливив, покрив його світлим одягом;</p>
<p>8 зодягнув його довершеною славою, прикрасив його сану знаками: спідньою одежею, хитоном та наплічником.</p>
<p>9 Оточив його ґранатовими яблуками й багатьма золотими дзвінками навколо, щоб при кожному кроці його видзвонювали, щоб звук їхній чути було у храмі - на спомин синам народу свого;</p>
<p>10 його шати священні - з золота, блавату та з кармазину гаптованої роботи; судовий нагрудник - з об'явленнями правди, витканий з кармазину мистецького виробу,</p>
<p>11 з дорогоцінним камінням, мов печатка, вирізьбленим, оправленим у золото - праці майстра-самоцвітника, - з виритим на пам'ять написом, за числом поколінь Ізраїля.</p>
<p>12 Вінець золотий вклав зверху завою, з відбитою на ньому печаткою посвячення, пишну відзнаку чести художньої роботи, прикрасу - втіху очам.</p>
<p>13 Перед тим ніщо не було таке гарне, і ніколи чужинець не надягав такого, - лише його сини та нащадки його повіки.</p>
<p>14 Жертви його палено суцільно -двічі щоденно, по всякий час.</p>
<p>15 Мойсей його висвятив, святим миром помазав - для нього з того був вічний союз, а й для його потомства, доки триває небо, щоб богослужбу й священодію виконували та іменем його народ благословляли.</p>
<p>16 Він його вибрав з-поміж усіх живих - приносити Господеві жертву, кадило й пахощі приємні на спомин, ще й покутувати за свій народ.</p>
<p>17 Заповідями своїми надав він йому; повновладу над тими постановами законів: давати Якову науку свідоцтв, Ізраїля просвічувати його законом.</p>
<p>18 Чужинці проти нього вчинили повстання і ревнували його в пустині: мужі, що при Датані та Авірамі, ще й ватага Кораха, злослива й гнівлива.</p>
<p>19 Побачив те Господь і того не сподобав, тож були вони знищені в палкім його гніві: він проти них чудо вчинив і вщент їх вигубив полум'ям вогненним.</p>
<p>20 Аронові ж славу він побільшив, отож і надав таку йому спадщину: призначив для нього первоплоди, передусім же зготував хліб для насичення.</p>
<p>21 Тим то й їдять вони жертви Господні, які він дав йому та його потомству.</p>
<p>22 Та в землі народу не має він спадщини, і частка між людом не існує для нього: сам бо він його частка та спадщина.</p>
<p>23 Пінхас, син Єлеазара - третій славою, ревнував бо він в острасі Господньому й твердо стояв, коли народ бунтувався, з шляхетною відвагою душі своєї, - тож для Ізраїля милосердя виблагав. </p>

<h4>ІСУС СИН СИРАХА 46 <span class="prim_h6"> Ісус Навин і Калев 1-10; судді 11-12; Самуїл 13-20</span></h4>
<p>1 Хоробрим у війні був Ісус Навин, що в пророцтвах Мойсеєвим був наступником: він був, згідно з іменням своїм, великим, щоб рятувати його вибранців, щоб відплатити ворогам бунтівливим і щоб Ізраїлеві надати спадщину.</p>
<p>2 Який же був він славетний тоді як, руки піднісши, мечем на міста замахнувся!</p>
<p>3 Хто встоявся перед ним? Він бо вів Господні війни.</p>
<p>4 Хіба ж не його велінням сонце спинилось, і з єдиного дня зробився подвійний?</p>
<p>5 Закликав він до Всевишнього могутнього, як ворог на нього налягав з усіх-усюдів, - і вислухав його великий Господь: камінний град превеликий із неба спустивши.</p>
<p>6 Він кинувся на той ворожий народ і вигубив противників, коли вони спускалися, - щоб народи взнали, яка сильна його зброя і що їхня війна проти Господа була.</p>
<p>7 Він бо йшов слідом за Всемогутнім і за днів Мойсея чинив милосердя - він сам і Калев, син Єфунне, - стояв бо він твердо супроти громади, спромігся народ стримати від гріха і втихомирив лукаве нарікання.</p>
<p>8 Тим то й спаслося їх лише двоє з-поміж шестисот тисяч піхотинців, - щоб у спадщину їх запровадити, в землю, що молоком та медом тече.</p>
<p>9 І Господь надав Калевові сили, яка аж до старощів при ньому лишилась, - тож він і зійшов на верховину землі, яку його потомство одержало в спадщину,</p>
<p>10 щоб зрозуміли сини всі Ізраїля, що ходити Господніми слідами - добре.</p>
<p>11 І судді - кожен із власним іменем, - у всіх у них серце не було віроломне, і не відвернулись вони від Господа: хай же буде пам'ять про них благословенна! </p>
<p>12 Хай розквітнуть їхні кості з їхньої могили, і нехай імення їхнє передасться на синів отих, що прославляться в дітях!</p>
<p>13 Улюблений Господом своїм Самуїл, пророк Господній, царство заснував і помазав князів над своїм народом.</p>
<p>14 Ім'ям Господнім судив він громаду, тож і Господь до Якова навідався.</p>
<p>15 За свою вірність об'явивсь він пророком: промовами довів, що в видіннях він - правдивий.</p>
<p>16 До Господа могутнього він віз-вав, як вороги налягли з усіх-усюдів на нього, - приніс бо в жертву ссуще ягнятко.</p>
<p>17 Отож Господь загримів із неба, в гуркоті великім дав свій голос почути.</p>
<p>18 Він винищив тирських князів і всіх філістимлянських зверхників.</p>
<p>19 А перед часом вічного спочинку засвідчив перед Господом та його помазаником: «Ні від кого не взяв я грошей, ні навіть сандалів пари» - тож ніхто його й не оскаржив.</p>
<p>20 Ба навіть як заснув, то ще пророкував він, передсказавши цареві його кінець: він з-під землі озвався голосом у пророцтві, щоб стерти беззаконність люду.</p>

<h4>ІСУС СИН СИРАХА 47 <span class="prim_h6"> Натан та Давид 1-11; Соломон 12-22; Ровоам та Єровоам 23-25</span></h4>
<p>1 А після нього почав Натан пророкувати за днів Давида.</p>
<p>2 Так, як сить відокремлюють від жертви, так Давида - з-між синів Ізраїля.</p>
<p>3 Він з левами бавивсь, як з козенятами, а з ведмедями - мов із ягнятами.</p>
<p>4 Чи ж велетня не вбив він, як був ще хлопцем? Чи не змив же він із народу ганьбу, як ото підняв руку з каменем у пращі та й ізламав гординю Голіята?</p>
<p>5 Візвав він тоді до Господа Всевишнього, і той надав сили правиці його - вбити мужа, у війні потужного, і ріг народу свого піднести.</p>
<p>6 Зажив він слави десятків тисяч, хвалено його з-за благословень Господніх, тож і надягли на нього слави вінець:</p>
<p>7 він бо загладив ворогів навколо, винищив геть супостатів філістимлян, зламавши їхню міць аж по сьогодні.</p>
<p>8 У кожнім своїм ділі воздавав він шану Святому Всевишньому словами прослави, з усього серця співав піснопіння й любив свого Творця.</p>
<p>9 Перед жертовником настановив співаків, і лунав їхнім голосом спів милозвучний.</p>
<p>10 Святам-празникам блиску надав він, досконало прикрасив чини врочисті: хвалили вони його ім'я святе, а святиня вже від ранку бриніла.</p>
<p>11 Простив Господь йому його гріхи й підніс навіки його потугу, дав йому царський союз і слави престол в Ізраїлі.</p>
<p>12 Мудрий син по нім був: завдяки йому жив щасливо.</p>
<p>13 Царював Соломон за мирних днів: дав йому Бог довколишній спокій, щоб він спорудив дім його імені й святилище йому приготував навіки.</p>
<p>14 Який же мудрий був ти замолоду, мов повноводна річка розуму!</p>
<p>15 Землю покрила душа твоя: приповідками-загадками сповнив її ти.</p>
<p>16 Дальніх островів сягнула слава твоя: був єси люблений в мирі твоїм.</p>
<p>17 За твої пісні, приповідки, притчі, а й відповіді - країни тебе подивляли.</p>
<p>18 В ім'я Господа Бога, що зветься Богом Ізраїля, зібрав ти золота, мов цини, срібла згромадив, мов олива.</p>
<p>19 Та прихиляв ти жінкам свої боки, то й став еси рабом власного тіла.</p>
<p>20 Поклав єси пляму на власну славу, осквернив своє потомство, гнів на власних дітей навів і біль пекучий - на своїх нащадків.</p>
<p>21 Постала тоді подвійна влада: з Ефраїму вийшло бунтівниче царство.</p>
<p>22 Та Господь милосердя не залишить, жадного зо слів своїх не порушить, дітей свого вибранця не занапастить, потомків того, кого любив, не знищить, - тим то й дав він Якову останок, а Давидові корінь, з якого він вийшов.</p>
<p>23 І спочив Соломон із своїми батьками, потомка з свого роду лишивши по собі, - найбезумнішого з народу, позбавленого глузду: Ровоама, що звів народ своєю радою.</p>
<p>24 А й Єровоам, син Навата, ввів Ізраїля у гріх і показав Ефраїмові нечестиву дорогу: гріхи їхні так помножились, що їх з власної землі вигнано.</p>
<p>25 І ласі були вони на всяке зло, поки не впала кара на них. </p>

<h4>ІСУС СИН СИРАХА 48 <span class="prim_h6"> Ілля 1-11; Єлисей 12-16; Єзекія 17-25</span></h4>
<p>1 І з'явивсь Ілля, пророк вогненний, і слово його смолоскипом палало.</p>
<p>2 Він навів на них голод і в ревності своїй їх поменшив.</p>
<p>3 Словом Господнім небо замкнув, а й тричі вогонь із нього звів.</p>
<p>4 Як ти прославивсь, Ілле, чудесами! Хто б похвалився рівністю з тобою?</p>
<p>5 Збудив єси мертвого з смерти і з аду - Всевишнього словом.</p>
<p>6 Ти скинув царів на загибель, прославлених - з їхнього ложа.</p>
<p>7 Ти чув на Синаї докори, на Хориві - вирок відплати.</p>
<p>8 Ти помазав царів на відплату, а й пророків - своїх наступників.</p>
<p>9 Полум'яний вихор вхопив тебе - колісниця з вогненними кіньми.</p>
<p>10 Ти, як написано, погрозами майбутніми гнів гамуватимеш, заки спалахне він: серце батька до сина навертатимеш і покоління відновлюватимеш Якову.</p>
<p>11 Щасливі ті, що тебе бачили й що заснули в любові, бо й ми життям будем жити.</p>
<p>12 Такий був Ілля, вхоплений вихорем, - а й Єлисей його духом сповнився: за життя свого не страхався князів, і ніхто над ним гору взяти не міг.</p>
<p>13 Ніяке слово його не перевищило, - а й по смерті його тіло пророкувало.</p>
<p>14 Він і за життя творив чудеса, - а й при смерті діла його дивні.</p>
<p>15 Та попри все те народ не покаявсь і не відступив від своїх гріхів, - аж поки його не виселено з рідного краю та й не розсіяно по всій землі.</p>
<p>16 Зосталась лиш горстка люду з князем із дому Давида: дехто чинив угодне, а дехто множив гріхи.</p>
<p>17 Єзекія укріпив своє місто і воду провів до нього, пробив залізом скелю й поробив на воду ритви.</p>
<p>18 За днів його рушив Санхериб, та відійшов, Равшака пославши, -той же руку підняв на Сіон і в гордині вихвалявся вельми.</p>
<p>19 Затремтіли серця в них і руки, мов породіллю, схопили їх болі:</p>
<p>20 візвали до Господа, до Милостивого, простягнувши до нього руки, - і Святий швидко з неба їх вислухав та й спас рукою Ісаї.</p>
<p>21 Він ударив на асирійський табір, і винищив їх його ангел.</p>
<p>22 Бо Єзекія чинив Господеві вгодне, і в путях Давида, свого батька, скріпився, - як ото Ісая пророк заповідав, у видіннях своїх великий та вірний.</p>
<p>23 Відступило за днів його сонце, -і цареві життя він продовжив.</p>
<p>24 Він бачив майбутнє духом могутнім і втішав сумних на Сіоні.</p>
<p>25 Аж до вічности об'явив він прийдешнє і приховане, заки воно збулося! </p>

<h4>ІСУС СИН СИРАХА 49 <span class="prim_h6"> Йосія 1-7; пророки 8-10; Зоровавел та Ісус, син Йоцадака 11-12; Неємія й інші 13-16</span></h4>
<p>1 Пам'ять про Йосію - мов благовонна суміш, зготована способом мироварським: в устах усіх вона, мов мед, солодка і - наче музика на бенкеті:</p>
<p>2 був добронаставлений, народ навертавши, ще й осоружне беззаконня викорінив.</p>
<p>3 Він своє серце спрямував до Господа, а за часів нечестя - скріпив благочестя.</p>
<p>4 Поза Давидом, Єзекією та Йосією - всі вони вельми себе спроневірили; тим то, покинувши закон Всевишнього, царі юдейські прийшли до занепаду:</p>
<p>5 віддали вони іншим свою потугу, і славу свою - народові чужому.</p>
<p>6 А ті спалили святе вибране місто, геть спустошили його дороги, -</p>
<p>7 за словом Єремії, яким вони нехтували, а який вже в лоні матері був посвячений на пророка, - щоб викорінювати, руйнувати й нищити, а й для того теж, щоб будувати й насаджувати.</p>
<p>8 А й Єзекиїл побачив видиво слави - його показано йому на колісниці херувимів,</p>
<p>9 він бо звістив про повідь ворожу і був для тих добрий, чиї стежки - прямі.</p>
<p>10 Про дванадцятьох же пророків: хай їм кості розквітнуть з могили, бо вони Якова втішали й спасли його вірою сподівання.</p>
<p>11 Як Зоровавела нам звеличити, що мов печатка на правиці?</p>
<p>12 А й Ісуса, сина Йоцадака? Дім Божий за днів своїх здвигли й збудували вони святиню Господеві, яка на вічну славу призначена.</p>
<p>13 Та й про Неємію пам'ять велика - він вивів нам повалені мури, поставив ворота й засуви, відбудував нам наші доми.</p>
<p>14 Нікого на землі не створено таким, як Еноха: він бо забраний був із землі.</p>
<p>15 Ніхто не вродився таким, як Йосиф - провідник братів, підпора народу: кості його були в пошані.</p>
<p>16 Сим та Сет між людьми були славні, та Адам - понад кожне живе створіння. </p>

<h4>ІСУС СИН СИРАХА 50 <span class="prim_h6"> Первосвященик Симон 1-21; заклик хвалити Господа 22-24; заключення 25-29</span></h4>
<p>1 Симон, син Онії, первосвященик, за життя свого полагодив храм і за днів своїх укріпив святиню.</p>
<p>2 Подвійного муру висоту спорудив він, підмурівок стрімкий в огорожі храму.</p>
<p>3 Водозбір було за днів його висічено - ставок великий, неначе море.</p>
<p>4 Зберегти старавшися свій народ від занепаду, місто укріпив він на випадок облоги.</p>
<p>5 Який же гарний був він, оточений народом, виступивши з-поза святилища завіси!</p>
<p>6 Як рання зоря між хмарами, як місяць у повні,</p>
<p>7 як сонце, що сяє на Всевишнього святиню, як веселка, що виблискує в оболоках слави,</p>
<p>8 як троянди квіт весною, як лілея при джерелах водних, як парость ладан-дерева за літньої пори,</p>
<p>9 як вогонь і куріння в кадильниці, як посуд із кутого злота, оздоблений різним цінним камінням,</p>
<p>10 як та маслина, що плодами рясна, як кипарис, що аж до хмар височіє!</p>
<p>11 Коли він зодягався у шати пишні й вбирав на себе прекрасні оздоби, й до вівтаря священного сходив угору, - то він прикрашав святині огорожу.</p>
<p>12 Коли з рук єреїв він брав частки жертв, стоявши сам при вівтаря вогнищі, оточений навколо вінком братів, неначебто паростками кедрів ливанських, неначебто стовбурами фінікових пальм,</p>
<p>13 усі ж сини Арона у славі своїй, Господні офіри в руках тримаючи, перед сукупною громадою Ізраїля стояли -</p>
<p>14 аж до закінчення служби на вівтарях, щоб прикрасити жертву Всевишньому Вседержителеві,</p>
<p>15 а він простягнув свою руку над чашею й виливав дещо виноградної крови, возливав із неї на вівтаря підніжок для приємного запаху Всевишньому Всецареві.</p>
<p>16 Тоді сини Арона підносили голос, у ковані сурми сурмили, і луна від того далеко розносилась, на спомин перед Всевишнім,</p>
<p>17 тоді й весь народ суцільним чином негайно ниць до землі припадав, воздавши поклоніння Господеві своєму - Вседержителеві, Богові Всевишньому.</p>
<p>18 І співаки звеличували його голосами своїми, і в гомоні потужному той спів був солодкий, -</p>
<p>19 і народ благав Всевишнього Владику, молитву заносив перед Милосердним, аж поки Господня служба тривала і поки не закінчувалось те священодійство.</p>
<p>20 Тоді він сходив униз, свою руку підносив над синів Ізраїля сукупною громадою, устами вирікав благословення Господнє й іменням його возносив славу, -</p>
<p>21 і народ удруге на коліна падав, щоб від Всевишнього благословення прийняти.</p>
<p>22 Тепер же благословіте Бога всесвіту, що чинить усюди великі речі, дні наші збільшує з материнського лона й вчиняє з нами за своїм милосердям.</p>
<p>23 Хай би він дав нам сердечну мудрість серця, хай мир настав би за наших днів - в Ізраїлі на віки вічні!</p>
<p>24 Хай милосердя його з нами вірно перебуває, і хай за днів наших нас він визволить!</p>
<p>25 Двоє народів моїй душі неприємні, третій же навіть і не є народом:</p>
<p>26 ті, що на Сеїр-горі, також філістимляни, ще й дурний народ, що живе в Сихемі.</p>
<p>27 Розумне й розсудливе повчання виписав у книзі цій Ісус, син Сираха, сина Єлеазара, з Єрусалиму, ізливши дощем свого серця мудрість.</p>
<p>28 Щасливий той, хто вправлятиметься в ній, і хто до серця її прийме, - той мудрим стане.</p>
<p>29. Якщо він так учинить, то до всього буде здатний, бо світло Господнє йому стане за стежку. </p>

<h4>ІСУС СИН СИРАХА 51 <span class="prim_h6"> Подячний гимн Господеві 1-12; слово про шукання мудрости 13-30</span></h4>
<p>1 Славословитиму тебе, Господи, Царю, і восхвалю тебе, Боже, мій Спасителю; славу воздам імені твоєму!</p>
<p>2 Бо ти був для мене покровитель і помічник, і тіло моє врятував єси від згуби, від сітей язика, що його мають обмовці, від уст отих, що брехню кують, - тож проти тих, які мене оточили, помічником моїм був ти і мене єси визволив, -</p>
<p>3 милосердям твоїм великим та іменням твоїм: від укусу готових мене пожерти, від руки зазіхальників на моє життя, від тих великих злиднів, які мене обсіли,</p>
<p>4 від вогню, що навколо, - вогню, не мною розпаленого,</p>
<p>5 із самих глибин адових нутрощів, від нечестивого язика й неправдивого слова,</p>
<p>6 від наклепу несправедливого язика перед царем! Душа моя наблизилась до самісінької смерти, й моє життя було вже долі, поблизу від аду;</p>
<p>7 звідусіль я був оточений - помічника не було, рятунку людського виглядав я - його не було.</p>
<p>8 І згадав тоді я, Господи, про твоє милосердя і про діла твої, що від віків стаються, про визволення тих, які на тебе надіються, про те, як спасаєш їх ти від рук ворожих, -</p>
<p>9 і возніс я з землі прохання своє, і благав, щоб звільнитись, мені від смерти.</p>
<p>10 До Господа візвав я - до батька мого, Господа, щоб він мене не покинув за днів тієї скрути, за часів, де діють горді й де немає допомоги. Повсякчасно буду твоє ім'я хвалити, і славословитиму його піснями.</p>
<p>11 І мольбу мою вислухано: ти спас мене від згуби і врятував від лихої години.</p>
<p>12 Тому славословитиму тебе й хвалитиму, - і благословитиму ім'я Господнє.</p>
<p>13 Ще юнаком, заки в мандри я пустився, шукав я щиро мудрости у своїй молитві.</p>
<p>14 Перед святинею благав про неї - і до кінця її буду шукати.</p>
<p>15 У розквіті своїм, мов достигаюче гроно, серце моє втішалося з неї, нога моя ступала дорогою прямою, і змалку вже слідом за нею ходив я.</p>
<p>16 Лиш вухом нахиливсь я - і вже її одержав, і знайшов собі освіту велику.</p>
<p>17 Їй завдяки поступив я багато, -тож прославлю того, що дав мені мудрість.</p>
<p>18 Рішив я ділом її вживати, шукав добра я ревно - і не осоромився!</p>
<p>19 За неї змагалась моя душа, у виконанні закону був я старанний; руки свої простягав я угору, і над неуцтвом сльози проливав я.</p>
<p>20 Душу свою спрямував я до неї, і в чистоті знайшов я її: з нею придбав я знання від початку, - тим то й полишений я не буду.</p>
<p>21 Тремтів усім нутром я, шукаючи її, - тим і придбав я майно прекрасне.</p>
<p>22 Господь язик дав мені у нагороду, - тож ним і буду його я хвалити.</p>
<p>23 Підійдіть же ближче до мене, неуки, і знайдіть оселю в домі повчань!</p>
<p>24 Чого твердите, що тих речей вам бракує, і ваші душі так сильно її прагнуть?</p>
<p>25 Відкрив я уста й заговорив про неї: без грошей її для себе набувайте!</p>
<p>26 Шию вашу вкладіте в отеє ярмо: хай ваша душа прийме повчання, бо шукати її не треба далеко!</p>
<p>27 Гляньте власним оком, як мало я трудився, - а таки знайшов для себе спокій превеликий.</p>
<p>28 Набувайте освіту й великим коштом: в ній собі придбаєте золота чимало.</p>
<p>29. Хай душа ваша радіє милосердям Господнім. - і ніяк не стидайтесь хвалити його!</p>
<p>30 Ваше діло чиніте заздалегідь, -а він своєчасно дасть вам нагороду. </p>

</body>
</html>
