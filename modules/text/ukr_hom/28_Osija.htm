<h2></h2>

<h4>ПРОРОК ОСІЯ 1 <span class="prim_h6"> Блудниця та діти Осії від неї - символи Ізраїля</span></h4>
<p>1 Слово Господнє, що було до Осії, сина Беері, за часів Уззії, Йотама, Ахаза та Єзекії, царів юдейських, і за часів Єровоама, сина Йоаса, царя ізраїльського.</p>
<p>2 Коли Господь почав говорити через Осію, він сказав до нього: «Іди, візьми собі за жінку блудницю й дітей блудних, бо край, покинувши Господа, тільки й знає, що блудувати.» </p>
<p>3 Пішов він і взяв Гомер, дочку Дівлаїма. Завагітніла вона й породила йому сина. </p>
<p>4 Господь сказав до нього: «Назви його Єзреел, бо ще трохи, й я відомщу кров Єзреела на домі Єгу та покладу край царству дому Ізраїля.</p>
<p>5 Того дня я зламаю лук Ізраїля в Єзреел-долині.»</p>
<p>6 Завагітніла вона знову й породила дочку. І він сказав до нього: «Назви її: Непомилувана, бо я не буду більше милувати дому Ізраїля; я ніяк не прощу їм.</p>
<p>7 А над домом Юди я змилуюся і спасу їх Господом, Богом їхнім. Я не спасу їх ні луком, ні мечем, ні війною, ні кіньми, ні їздцями.»</p>
<p>8 Відлучила вона Непомилувану й завагітніла та породила сина. </p>
<p>9 І він сказав: «Назви його: Не-Мій-Народ, бо ви - не мій народ, а я - не ваш.» </p>

<h4>ПРОРОК ОСІЯ 2 <span class="prim_h6"> Проблиски надії</span></h4>
<p>1 «Та все ж таки синів Ізраїлевих буде числом стільки, як піску морського, що його не можна ні зміряти, ані злічити. І замість до них казати: Ви - не народ мій, - до них казатимуть: Діти Бога живого. </p>
<p>2 Сини Юди й сини Ізраїля зберуться докупи і настановлять над собою одного головою, і вийдуть з краю, великий бо буде день Єзреела. </p>
<p>3 Скажіть вашим братам: Народ мій, - а вашим сестрам: Помилувана.</p>
<p>4 Оскаржте вашу матір, оскаржте, бо вона мені не жінка, і я не чоловік їй. Нехай вона усуне з лиця у себе блуд свій, і свої перелюбства з-поміж грудей у себе, </p>
<p>5 а то я роздягну її догола, зроблю її такою як була в день, коли народилась, зроблю її, немов пустиню, зроблю її, неначе суху землю, я спрагою її заморю.</p>
<p>6 Дітей її не буду милувати, бо то блудницькі діти,</p>
<p>7 бо мати їх блудувала. Та, що їх зачала, соромом себе покрила, бо говорила: Піду я за коханцями моїми, що мені дають хліб і воду, вовну й льон, олію й напої.</p>
<p>8 Ось чому я її дорогу глодами загороджу й вимурую мур проти неї, так що вона своїх стежок не знайде.</p>
<p>9 Вона гонитиметься за коханцями своїми, але не дожене їх, шукатиме, та не знайде їх. І тоді скаже: Піду, повернусь до мого першого чоловіка, бо тоді мені ліпше було, ніж нині.</p>
<p>10 Вона не визнала, що то я давав їй хліб, молоде вино й свіжу олію, що я обсипав її золотом та сріблом, з яких вона собі ваалів наробила.</p>
<p>11 Тому я заберу назад у свій час хліб мій, і моє молоде вино в свою пору; я вирву геть вовну й льон мій, якими вона свою голизну прикривала.</p>
<p>12 Тепер відкрию її сором перед очима в її коханців, і ніхто її не врятує з руки моєї.</p>
<p>13 Край покладу я всім її утіхам, її святам, її новомісяччям, її суботам - усім її врочистостям.</p>
<p>14 Я спустошу виноградні лози й смоківниці в неї, що про них вона казала: Це мої подарунки, що мені були дали мої коханці. Я оберну їх на ліс; звір польовий буде їх жерти.</p>
<p>15 Я її покараю за дні ваалів, коли вона їм кадила та, оздобившися кульчиками й намистами, за коханцями ходила. Мене ж - вона забула! - слово Господнє.</p>
<p>16 Ось чому я її заманю і заведу її у пустиню, і буду їй до серця промовляти.</p>
<p>17 Я дам їй виноградники ізвідти й Ахор-долину, як надії двері. І вона відповість там так, як за днів своєї молодости та як вона виходила з Єгипетського краю.</p>
<p>18 І станеться: того часу, - слово Господнє, - вона буде звати мене: Мій чоловіче! - вона не буде більше мене звати: Мій Ваале!</p>
<p>19 Я викину із уст у неї імена ваалів, їхні ймення не будуть згадуватись більше.</p>
<p>20 І я вчиню для них умову з диким звірем, з птаством небесним і з тим, що по землі плазує. Лук, меч, війну - я з землі знищу і дам лежати їм безпечно.</p>
<p>21 Я заручу тебе собі навіки, я заручу тебе собі в справедливості й у праві, в ласкавості й у любові.</p>
<p>22 Я заручу тебе собі в вірності, й ти Господа спізнаєш.</p>
<p>23 Того часу я відповім, - слово Господнє, - небу, а воно відповість землі.</p>
<p>24 Земля відповість збіжжю, мустові й олії; вони ж відкажуть Єзреелові.</p>
<p>25 Я його засію для мене у краю, помилую я Непомилувану і скажу Не-Мій-Народові: Ти - народ мій, а він скаже: Ти - Бог мій.»</p>

<h4>ПРОРОК ОСІЯ 3 <span class="prim_h6"> Викуп невірної жінки - символ Божого милосердя супроти Ізраїля</span></h4>
<p>1 Господь сказав до мене: «Іди ще, полюби жінку, яку любить її друг, перелюбку, так само, як Господь любить синів Ізраїля, хоч вони й звертаються до інших богів і люблять печива виноградні.»</p>
<p>2 І я купив собі її за п'ятнадцять срібняків та за хомер ячменю й пів хомера ячменю, </p>
<p>3 і сказав їй: «Довгий час сидітимеш мені самотньою, не блудуючи, і не належатимеш ніякому чоловікові; таким же й я буду до тебе.»</p>
<p>4 Бо довгий час сини Ізраїля сидітимуть самотніми, без царя й без князя, без жертви й без пам'ятника, без ефоду й без терафів. </p>
<p>5 Потім сини Ізраїля повернуться й шукатимуть Господа, Бога свого, й Давида, царя свого; і, тремтівши, прийдуть до Господа й до його доброти - наприкінці днів. </p>

<h4>ПРОРОК ОСІЯ 4 <span class="prim_h6"> Загальне зіпсуття</span></h4>
<p>1 Слухайте слово Господнє, діти Ізраїля, бо в Господа суд із мешканцями краю: нема бо правди, ані милосердя, ні знання Бога в краю.</p>
<p>2 Невірні клятьби, брехні, душогубства, крадіж та перелюби! Прорвано перепони, кров ллється без упину!</p>
<p>3 Ось чому край сумує, і кожний, хто живе в ньому, зневажає разом із звірем у полі й птахом у небі, ба й риба в морі гине.</p>
<p>4 А все ж таки нехай ніхто не докоряє, ніхто нехай не ганить; до тебе бо, священику, у мене справа!</p>
<p>5 Тому спотикатимешся удень, і пророк теж спотикнеться уночі з тобою. І матір твою я погублю.</p>
<p>6 Народ мій гине через брак знання. Тому, що ти відкинув знання, - то й я тебе відкину від мого священства; забув ти про закон Бога твого, - то й я твоїх синів забуду.</p>
<p>7 Що більш їх множилося, то більш вони грішили проти мене; я славу їхню переміню на ганьбу.</p>
<p>8 Вони живуть з гріхів мого народу, душа їхня до його беззаконности змагає.</p>
<p>9 Та що буде з народом, те й із священиком: я його покараю за його поведінку, я йому відплачу за його вчинки.</p>
<p>10 І вони їстимуть, але не будуть ситі; блудуватимуть, але не будуть розростатись, бо занедбали на Господа вважати.</p>
<p>11 Блуд, вино й муст розум відбирають.</p>
<p>12 Народ мій у свого дерева шукає ради, і палиця його майбутнє його звіщає, бо дух блудництва зводить їх з дороги; блудуючи, вони від свого Бога відступили.</p>
<p>13 На вершинах гір вони приносять жертви та по пагорбах палять кадило, під дубом, під тополею та теребинтом, бо тінь їхня мила. Тому ваші дочки блудують і ваші невістки перелюб творять.</p>
<p>14 Я не скараю дочок ваших, коли будуть блудувати, ані невісток ваших, як будуть перелюб творити, бо вони ж самі з блудницями набік відходять, приносять жертви з розпусницями при святинях; а народ без тями гине.</p>
<p>15 Коли вже ти, Ізраїлю, блудуєш, то нехай би вже не провинювавсь хоч Юда! Ой, не ходіте у Гілгал і не здіймайтесь у Бет-Авен, та не кляніться: Як жив Господь!</p>
<p>16 Ізраїль бо впертий, як телиця вперта; хіба Господь може пасти їх, як ягня, по лугах розлогих?</p>
<p>17 Ефраїм злигався з бовванами, - лиши його.</p>
<p>18 Коли мине їх пияцтво, вони беруться до блудництва; князі його кохаються в безчесті.</p>
<p>19 їх схопив вітер у свої крила, вони стидатимуться своїх жертовників. </p>

<h4>ПРОРОК ОСІЯ 5 <span class="prim_h6"> Погроза карою: Бог відступиться від Ізраїля</span></h4>
<p>1 Слухайте це, о священики! Вважай, доме Ізраїля! Прихили вухо, доме царський, бо вам суд належить! Бо ви були пасткою у Міцпі і сіткою розіп'ятою на Таворі.</p>
<p>2 Відступники погрузли глибоко у вбивствах, та я провчу їх усіх.</p>
<p>3 Знаю я Ефраїма, та й Ізраїль не схований від мене. Тепер бо ти, Ефраїме, блудуєш, - сплюгавлений Ізраїль. </p>
<p>4 Учинки їх не дозволяють їм повернутися до свого Бога, бо дух блудництва в них усередині, і вони Господа не знають.</p>
<p>5 Але Ізраїля гординя буде свідчити проти нього. Ізраїль та Ефраїм спотикнуться об свою провину, і Юда теж спотикнеться з ними.</p>
<p>6 Вони йдуть з вівцями своїми та волами Господа шукати, але вони його не знайдуть: він від них ухилився!</p>
<p>7 Вони зламали віру Господеві, бо чужих дітей сплодили: тепер же новий місяць пожере їх і поля їхні.</p>
<p>8 Трубіть у ріг у Гівеа, у сурму в Рамі; вдарте на сполох у Бет-Авені - позаду тебе, Веніямине!</p>
<p>9 Ефраїм стане пусткою в день кари; я сповіщаю над колінами Ізраїля річ певну.</p>
<p>10 Князі юдейські скидаються на тих, які пересувають межі. Я виллю на них, немов воду, гнів мій.</p>
<p>11 Пригноблений Ефраїм, судом побитий, бо уподобав собі за марнотами ходити.</p>
<p>12 Тому буду для Ефраїма міллю і порохном для дому Юди.</p>
<p>13 Коли ж Ефраїм побачив свою неміч і Юда - свою рану, пішов Ефраїм до Ашшура, а Юда до великого царя звернувся; та він вас вилікувати не здолає, ні вигоїти рану вашу.</p>
<p>14 Бо я буду, мов лев, для Ефраїма, немов левеня - для дому Юди. Я, я розірву й геть піду; я вхоплю, і ніхто не буде рятувати.</p>
<p>15 Піду, повернусь на моє місце, аж доки ті не визнають вини своєї і не стануть обличчя мого шукати. У своїй біді шукатимуть мене ретельно. </p>

<h4>ПРОРОК ОСІЯ 6 <span class="prim_h6"> Ізраїль навертається до Бога, але нещиро</span></h4>
<p>1 Ходіть, до Господа повернімся: бо він розірвав, він і загоїть; він ударив, він і рани перев'яже.</p>
<p>2 Через два дні він оживить нас, на третій день на ноги нас поставить, і будемо перед ним жити.</p>
<p>3 І спізнаваймо, намагаймось Господа спізнати; його прибуття певне, як зірниця, як дощ, він до нас прийде; немов весняний дощ, який зрошує землю.</p>
<p>4 Що мені діяти з тобою, Ефраїме? Що мені діяти з тобою, Юдо? Таж любов ваша, немов уранці мряка, мов та роса, що притьмом геть приходить.</p>
<p>5 Тому я їх навчав через пророків, грозив їм уст моїх словами, і суд мій виходить, наче світло.</p>
<p>6 Бо я бажаю милости, а не жертви; і знання Бога - над всепалення.</p>
<p>7 Вони ж, як люди, союз порушили і зрадили мене там.</p>
<p>8 Гілеад - місто злочинців, вкрите слідами крови.</p>
<p>9 Неначе зграя розбишак, що на людей чигає, отак священиків ватага вбиває на шляху сихемськім. Вони мерзоти чинять!</p>
<p>10 В домі Ізраїля бачив я страшні речі: там блуд в Ефраїма, опоганивсь Ізраїль.</p>
<p>11 Та й тобі, Юдо, призначене жниво, як я відкличу полон народу мого. </p>

<h4>ПРОРОК ОСІЯ 7 <span class="prim_h6"> Зіпсуття провідних верств Ізраїля</span></h4>
<p>1 Як я хотів Ізраїля лікувати, виявилась провина Ефраїма й злоба Самарії; вони бо брехню чинять; злодій вдирається до хати, а розбишак ватага грабує ззовні.</p>
<p>2 Вони ж у серцях своїх не кажуть, що я пригадую усю їхню злобу. Тепер їх обгорнули навкруги їхні власні злі вчинки, - вони перед обличчям у мене.</p>
<p>3 Вони своєю злістю царя розвеселяють, - князів обманами своїми.</p>
<p>4 Всі вони перелюбці, як піч, розпалена пекарем, який перестає підкладати до вогню, коли замісить тісто, доки воно не вкисне.</p>
<p>5 У день нашого царя князі палким вином зробили його хворим, він простягає свою руку разом із глузливцями.</p>
<p>6 Бо серце їхнє, неначе піч, палає при їхній змові; їхній гнів усю ніч дрімає, а вранці горить палаючим вогнем.</p>
<p>7 Усі вони, мов піч, розгарячились, і пожирають своїх суддів. Усі царі їхні впали, ані один з них мене не взиває.</p>
<p>8 Ефраїм? Таж він з народами змішався; Ефраїм став, мов паляниця не обертана.</p>
<p>9 Чужинці поїдають його силу, а він того й не знає. На ньому вже посивіло волосся, а він того й не знає.</p>
<p>10 Гордість Ізраїля свідкує проти нього, але вони не повертаються до Господа, Бога свого, і неуважні на все те, його не шукають.</p>
<p>11 Ефраїм став, мов та голубка проста, нерозумна: кличе Єгипет, іде в Асирію.</p>
<p>12 Куди б вони не йшли, я мою сіть на них закину, зведу їх наниз, мов птаство піднебесне; я їх скараю за їхню злобу.</p>
<p>13 Горе їм, бо утекли від мене; погибіль їм, бо вони проти мене збунтувались. Я визволив би їх, та вони брехні говорять проти мене.</p>
<p>14 Вони до мене не взивають своїм серцем, хоч і голосять на своїх постелях. Надрізують себе з-за пшениці й мусту, бунтують проти мене.</p>
<p>15 Хоч я вправляв, скріпляв їх руки, та вони зло видумували проти мене.</p>
<p>16 Вони повертаються, але не вгору, і стали, мов той лук зрадливий. Поляжуть від меча князі їхні з-за язика свого пихатого: це буде насміхом над ними в Єгипетському краю.</p>

<h4>ПРОРОК ОСІЯ 8 <span class="prim_h6"> Проти ідолопоклонства</span></h4>
<p>1 Приклади сурму до твого рота, - мов сторож Господнього дому, за те, що вони порушили союз мій і від закону мого відступили.</p>
<p>2 Вони взиватимуть до мене; «Боже мій, ми ж тебе знаємо, ми - Ізраїль!»</p>
<p>3 Ізраїль добро геть відкинув, ворог буде за ним гонитися.</p>
<p>4 Вони царів настановили, та не від мене; князів собі робили, а я про те не відав.</p>
<p>5 Твого бичка, о Самаріє, я відкинув; гнів мій на них палає; докіль вони очиститись не зможуть?</p>
<p>6 Бо він від Ізраїля походить: то ремісник зробив його і він - не Бог. На тріски розлетиться бичок самарійський.</p>
<p>7 Вони бо сіють вітер і пожнуть бурю: на їхньому стеблі нема колосся, муки воно не вродить; а як і вродить, то чужі його поглинуть.</p>
<p>8 Поглинутий Ізраїль! Тепер він став поміж народами, немов посудина безвартна.</p>
<p>9 Вони бо пішли до Ашшура, - немов дикий осел, самітний, одинокий - Ефраїм найняв собі коханців.</p>
<p>10 Та хоч вони поміж народами їх наймуть, я їх тепер зберу докупи і вони почнуть зменшуватись від тягару царя та князів.</p>
<p>11 Ефраїм намножив собі жертовників, щоб грішити; жертовники й були для нього, щоб грішити.</p>
<p>12 Хоч би я написав йому і тьму моїх законів, - вони б їх за щось чуже вважали!</p>
<p>13 Їм жертви довподоби. Нехай жертвують м'ясо й споживають! А Господові вони не вгодні. Тепер він пригадає їхню несправедливість і за гріхи їх покарає: вони повернуться у Єгипет.</p>
<p>14 Ізраїль бо Творця свого забув, палаців собі набудував. Та й Юда намножив укріплених міст; та я пошлю вогонь на його міста, й він пожере його твердині.</p>

<h4>ПРОРОК ОСІЯ 9 <span class="prim_h6"> Позбавлений усього - Ізраїль піде на вигнання</span></h4>
<p>1 Не радуйся, Ізраїлю, не веселися, як народи, бо ти блудуєш геть від Бога твого. Ти полюбив блудничу плату на кожнім току.</p>
<p>2 Ні тік, ні кухва їх не будуть годувати, молоде вино їх обманить.</p>
<p>3 Вони не будуть жити у краю Господнім, але Ефраїм повернеться в Єгипет, і в Асирії їстимуть нечисте.</p>
<p>4 Не будуть приносити Господові вина в жертву, і жертви їхні не будуть йому довподоби. Їхні жертви будуть для них, немов хліб похоронний: кожен, хто його їстиме, оскверниться, бо хліб їхній буде їм на пожиток і в дім Господній він не ввійде.</p>
<p>5 Що будете чинити в день призначеного свята, в день Господнього празника?</p>
<p>6 Бо ось вони від згуби повтікали. Єгипет їх збере докупи, Мемфіс їх поховає. А їхні дорогоцінні скарби срібла - кропива їх заглушить, тернина буде в їхніх наметах.</p>
<p>7 Прийшли дні відвідин! Прийшли дні відплати! Ізраїль мусить це знати. Пророк - дурний! Надхненний зсунувся з глузду! З-за безлічі беззаконства твого - неприязнь велика.</p>
<p>8 Ефраїм, народ мого Бога, стежить за пророком, кладе сильця на кожній його стежці, переслідує його і в Божім домі.</p>
<p>9 Вони глибоко зіпсувались, як за днів Гівеа. Він пригадає їхню несправедливість, гріхи їхні покарає.</p>
<p>10 Як винні грона в пустині, я знайшов Ізраїля; як перший плід на смоківниці, побачив батьків ваших. Вони ж, прибувши до Ваал-Пеору, віддались гидоті, й зробились бридкими як і те, що полюбили.</p>
<p>11 Ефраїм - слава його відлетить, як птиця: не буде більше ні народин, ні вагітности, ані зачаття.</p>
<p>12 Навіть коли й зростять собі дітей, я захоплю їх так, що ніхто не залишиться. Горе їм теж, як я від них відійду!</p>
<p>13 Ефраїм, як я бачу, зробив своїх дітей здобиччю. Ефраїм виведе своїх дітей на різанину.</p>
<p>14 Дай їм, о Господи!... Що ж ти даси їм? - Дай їм неплідне лоно й сухі груди.</p>
<p>15 Усе їхнє зло в Гілгалі, бо там стали вони мені осоружні. За їхні лихі вчинки я прожену їх з мого дому, не буду більше їх любити; усі князі їхні - бунтівливі.</p>
<p>16 Ефраїма побито; коріння їхнє всохло, вони не вродять більше плоду. Та навіть як народяться в них діти, я знищу дорогий їм плід їхнього лона.</p>
<p>17 Мій Бог відкине їх від себе за те, що були йому неслухняні. Вони будуть між народами блукати. </p>

<h4>ПРОРОК ОСІЯ 10 <span class="prim_h6"> Руїна жертовників. Падіння царства</span></h4>
<p>1 Ізраїль був розкішною лозою, що плоди родила гойно. Але що більш плодів було в нього, то більше жертовників він намножив; що кращою була земля в нього, то кращими були божки в нього.</p>
<p>2 Серце в них подвійне: вони тепер будуть покутувати. Він повалить їхні жертовники і зруйнує бовванів їхніх.</p>
<p>3 Певно будуть тепер казати: «Царя в нас немає, тому, що Господа ми не боялись. Та й цар - що може він для нас зробити?»</p>
<p>4 Пусті слова зводять, нещиро присягають, чинять умови: право буяє, немов отруйне зілля на бороздах у полі.</p>
<p>5 З-за бичка Бет-Авену будуть у страху мешканці Самарії. Народ бо за ним буде в жалобі, жерці його за ним тремтітимуть, - за його славою, бо відійшла від нього.</p>
<p>6 Та й його самого віднесуть в Ашшур - як бранку великому цареві. Ефраїм сорому зазнає, Ізраїль застидається свого заміру.</p>
<p>7 А цар Самарії зникне, немов піна на воді.</p>
<p>8 Будуть спустошені узвишшя безбожности, - той гріх Ізраїля! Глоди й будяки зійдуть на їхніх жертовниках. Вони скажуть горам: «Покрийте нас!» - а пагорбам: «Упадіте на нас!»</p>
<p>9 Вже від днів Гівеа ти согрішив, Ізраїлю! Там вони й зостались. Чи не досягне їх війна в Гівеа, тих дітей зухвальства?</p>
<p>10 Коли захочу, я їх покараю. Народи проти них зберуться, як їх каратимуть за їхню вину двоїсту.</p>
<p>11 Ефраїм - добре освоєна ялівка, що любить молотити. Я накладу ярмо на її пишну шию, на Ефраїмі будуть їздити верхи. Юда буде орати, а Яків волочити.</p>
<p>12 Засійте собі правду, жніть плід любови, розоріть собі цілину. Бо час шукати Господа, поки він прийде й виллє на вас дощеві справедливість,</p>
<p>13 Ви орали безбожність, жали беззаконність і їли плід брехень. Що ти звірявсь на твої колісниці, на многоту твоїх вояків, -</p>
<p>14 то метушня у твоїм війську здійметься; спустошені будуть усі твої твердині, як Салман зруйнував був Бет-Арбел у день бою; мати була з дітьми розбита.</p>
<p>15 Таке зробив вам Бетел за вашу страшну злобу. Удосвіта з царя Ізраїля й сліду не стане. </p>

<h4>ПРОРОК ОСІЯ 11 <span class="prim_h6"> Любов Бога до Ізраїля - понад усе</span></h4>
<p>1 Коли Ізраїль був дитятком, я полюбив його, і з Єгипту покликав я мого сина.</p>
<p>2 Що більше я їх кликав, то більш вони відходили від мене. Вони ваалам жертви приносили, кадили перед різьбленими бовванами.</p>
<p>3 Я самий, я вчив Ефраїма ходити, брав їх за руки, але вони не розуміли, що то я доглядав їх.</p>
<p>4 Я притягав їх людяними мотузками, - поворозами любови. Я був для них, неначе тії, які здіймають ярмо в них із шиї. Я нахилявсь над ними й давав їм їсти.</p>
<p>5 Вони не повернуться в Єгипетську країну, але Ашшур царем їхнім буде - за те, що не хотіли повернутися до мене.</p>
<p>6 Меч буде лютувати по містах їхніх, він знищить їхні засуви й пожере їх за власні їхні задуми.</p>
<p>7 Люд мій повис; не знає, чи повернутись до мене; і хоч його кличуть угору, ані один не хоче підвестися.</p>
<p>8 І як мені тебе лишити, Ефраїме? Як мені видати тебе на поталу, Ізраїлю? Як мені зробити з тобою те, що в Адмі? Вчинити з тобою те, що з Цевоїмом? Серце моє в мені обернулось, зворушився ввесь жаль мій.</p>
<p>9 Не виконаю палаючого гніву мого, не буду нищити більш Ефраїма, бо я - Бог, не людина; Святий посеред тебе; я не вломлюся в місто. </p>
<p>10 Вони підуть за Господом, який, як лев, зарикає; бо він зарикає, і діти, тремтівши, прийдуть із заходу.</p>
<p>11 Птахом прилинуть, тремтівши, з Єгипту і, як голубка, з Ашшур-краю. Я оселю їх у домівках їхніх, - слово Господнє.</p>

<h4>ПРОРОК ОСІЯ 12 <span class="prim_h6"> Релігійно-політичний занепад Ізраїля</span></h4>
<p>1 Ефраїм оточив мене брехнею, дім Ізраїля - обманом. А Юда ще й вередливий супроти Бога й супроти святого, який - вірний.</p>
<p>2 Ефраїм пасе вітер; за східнім вітром женеться, всякденно множить брехню й насильство; укладають союз з Ашшуром, несуть олію в Єгипет.</p>
<p>3 Та й з Юдою в Господа розправа: і він покарає Якова згідно з його путями, згідно з його ділами він йому відплатить.</p>
<p>4 В утробі за п'яту взяв брата свого, своєю силою боровся з Богом.</p>
<p>5 Боровся з ангелом - і подужав; плакав - і прохав у нього ласки; зустрів його в Бетелі і говорив там з ним.</p>
<p>6 Але Господь, Бог сил небесних, Господь - ім'я його.</p>
<p>7 Тож повернись до Бога твого, пильнуй любов та правду і чекай на Бога твого постійно.</p>
<p>8 Мов Ханаан тримає у своїй руці вагу неправдиву, він любить утискати.</p>
<p>9 Ефраїм мовив: «Таки розбагатів я! Здобув собі достатків! У всіх моїх трудах не знайдуть у мені кривди, що гріхом було б.»</p>
<p>10 Я - Господь, Бог твій, з Єгипетського краю, - я знов оселю тебе в наметах, як у дні призначеного свята.</p>
<p>11 Я мовляв до пророків, помножив я видіння, через пророків промовляв я у притчах.</p>
<p>12 Гілеад - то сама несправедливість, вони - чиста марнота. Биків жертвують у Гілгалі; їхні жертовники будуть, мов каміння купи на бороздах у полі.</p>
<p>13 Яків утік в арамське поле, Ізраїль служив за жінку, за жінку стеріг вівці.</p>
<p>14 Через пророка вивів Господь Ізраїля з Єгипту, через пророка він ним піклувався.</p>
<p>15 Тяжко доводив Ефраїм до гніву; за те ж і кров його впаде на нього, і Господь його поверне йому назад його зневагу. </p>

<h4>ПРОРОК ОСІЯ 13 <span class="prim_h6"> Невдячний Ефраїм буде покараний</span></h4>
<p>1 Як говорив, було, Ефраїм - усі тремтіли: він був в Ізраїлі поважний. Та він через Ваала провинився й загинув.</p>
<p>2 І нині вони грішать дедалі більше й більше. Вони собі зробили литих бовванів із свого срібла, згідно із своїм розумом - ідолів: усе робота ремісницька! І примовляють: «Жертвуйте їм! Люди, телят цілуйте!»</p>
<p>3 За те ж і будуть вони, неначе мряка вранці, немов роса, яка зникає вдосвіта, немов полова, що вітер її з току звіває; мов дим з вікна.</p>
<p>4 Однак, я - Господь, Бог твій, із Єгипетського краю. Іншого, крім мене, Бога ти не знаєш, і опріч мене, -Спасителя немає.</p>
<p>5 Я знав тебе в пустині, в краю великої посухи.</p>
<p>6 Коли ж їх нагодовано й вони стали ситі, наситилися, - серце їхнє загорділо, тому мене й забули.</p>
<p>7 Тому то я для них став левом; мов леопард, чигатиму при дорозі.</p>
<p>8 Немов ведмедиця, що забрано в неї ведмежат, я на них накинусь; я роздеру їхнього серця оболону й там пожеру їх, мов левиця; звір дикий буде їх на шматки розривати.</p>
<p>9 Знищу тебе, Ізраїлю, - хто прийде тобі з допомогою?</p>
<p>10 Де ж він, твій цар, щоб тебе рятувати по всіх твоїх містах? Де твої судді, що про них говорив єси: «Дай мені царя і князів»?</p>
<p>11 Я дав тобі царя у моїм гніві, і забрав геть у моїм обуренні.</p>
<p>12 Несправедливість Ефраїма, зв'язана у вузол, гріх його схований ретельно.</p>
<p>13 Прийдуть на нього муки породіллі, та він - син нерозумний: вже час би й народитись, та він не покидає материнського лона.</p>
<p>14 І я б та визволяв їх з руки Шеолу? Я б їх рятував від смерти? Де твої рани, смерте? Де бич твій, о Шеоле? Жалю не буде в мене.</p>
<p>15 Хоч Ефраїм посеред очерету процвітає, та прийде східній вітер; Господній вітер здійметься з пустині й висушить його джерела, висушить його криниці; ограбує скарб усього дорогоцінного посуду. </p>
<p>16 (14:1) Самарія понесе кару за свою провину, бо збунтувалась проти Бога свого. Вони поляжуть від меча; малечу їхню роздавлять, вагітних їхніх порозтинають.</p>

<h4>ПРОРОК ОСІЯ 14 <span class="prim_h6"> Ізраїль повертається до Господа</span></h4>
<p>1 (14:2) Повернись, Ізраїлю, до Господа, Бога твого, бо ти спотикнувся об твою беззаконність.</p>
<p>2 (14:3) Візьміть слова з собою й поверніться до Господа. Скажіть йому: «Прости всю беззаконність! Прийми те, що добре, і ми принесемо плід уст наших.</p>
<p>3 (14:4) Ашшур нас не врятує; на коні ми не будемо сідати; діла рук наших не називатимемо більше нашими богами; бо в тобі сиротина знайде милосердя!»</p>
<p>4 (14:5) Я вилікую їхню зраду; я полюбив їх доброхітно, бо гнів мій від них відвернувся.</p>
<p>5 (14:6) Я буду для Ізраїля росою; він зацвіте, немов лілея, і, мов Ливан, пустить коріння.</p>
<p>6 (14:7) Його паростки далеко розростуться, краса його буде, немов маслини, а його запах - мов Ливану.</p>
<p>7 (14:8) Ті, що сидять під його тінню, знов будуть пшеницю плекати; вони будуть цвісти, неначе лоза виноградна; запах його буде, немов вино ливанське.</p>
<p>8 (14:9) Ефраїм скаже: «І що мені ще до ідолів?» Я відповідаю і дивлюсь на нього. Я, наче кипарис зелений, від мене буде плід твій.</p>
<p>9 (14:10) Хто мудрий, нехай це зрозуміє! Розумний нехай це знає! Бо путі Господні праві, й праведники ходять ними, а грішники на них спотикнуться. </p>

</body>
</html>
