<h2></h2>

<h4>ЄВАНГЕЛІЯ Г.Н.І. ХРИСТА ВІД ЛУКИ 1 <span class="prim_h6"> Передмова 1-4; зачаття і народження Йоана Христителя 5-25; 57-80; Благовіщення 26-38; Марія у Єлисавети 39-56</span></h4>
<p>1 Тому, що багато хто брався скласти оповідання про речі, які сталися між нами,</p>
<p>2 як то нам передали ті, що були від початку наочними свідками й слугами Слова,</p>
<p>3 вирішив і я, вивідавши про все докладно від початків, тобі написати за порядком, високодостойний Теофіле,</p>
<p>4 щоб ти знав стійкість науки, яку ти прийняв.</p>
<p>5 Був за часів Ірода, царя юдейського, один священик, на ім'я Захарія, з черги Авії, та його жінка з дочок Арона, на ім'я Єлисавета.</p>
<p>6 Вони були обидвоє справедливі перед Богом і виконували всі заповіді та накази Господні бездоганно.</p>
<p>7 Але були бездітні, бо Єлисавета була безплідна, і вони обидвоє були в літах похилі.</p>
<p>8 І ось одного разу, коли Захарія за порядком своєї черги служив перед Богом,</p>
<p>9 згідно зо звичаєм священичої служби, випав на нього жереб увійти в святилище Господнє і покадити.</p>
<p>10 А вся сила народу під час кадіння молилася знадвору.</p>
<p>11 Тоді з'явивсь йому ангел Господній, ставши праворуч кадильного жертовника.</p>
<p>12 Захарія, побачивши його, стривожився, і страх напав на нього.</p>
<p>13 Ангел же сказав до нього: “Не бійся, Захаріє, бо твоя молитва вислухана; жінка твоя Єлисавета породить тобі сина, і ти даси йому ім'я Йоан.</p>
<p>14 І буде тобі радість і веселість, і багато з його народження радітимуть;</p>
<p>15 бо він буде великий в очах Господніх; не питиме ні вина, ні напою п'янкого, і сповниться Духом святим вже з лона матері своєї,</p>
<p>16 і багато синів Ізраїля наверне до Господа, їхнього Бога.</p>
<p>17 І сам він ітиме перед ним з духом та силою Іллі, щоб навернути серця батьків до дітей і неслухняних до мудрости праведних, щоб приготувати Господеві народ прихильний.”</p>
<p>18 Захарія ж сказав до ангела: “По чому знатиму це? Я бо старий, і жінка моя на схилі свого віку.”</p>
<p>19 Ангел озвавсь до нього: “Я Гавриїл, що стою перед Богом, і мене послано з тобою говорити та принести тобі цю благовість.</p>
<p>20 І ось замовкнеш і не зможеш говорити аж до дня, коли це здійсниться, за те, що ти не повірив словам моїм, які здійсняться свого часу.”</p>
<p>21 Люди ж чекали Захарії і дивувались, що він так забарився у святині.</p>
<p>22 Коли ж він вийшов, не міг до них говорити, і вони зрозуміли, що він видіння бачив у святині. Він же давав їм знаки й зоставсь німий.</p>
<p>23 А як скінчилися дні його служби, він повернувся до свого дому.</p>
<p>24 Після тих днів зачала Єлисавета, його жінка, й таїлася п'ять місяців, кажучи:</p>
<p>25 “Так учинив мені Господь у ці дні, коли зглянувся, щоб зняти мою ганьбу між людьми.”</p>
<p>26 Шостого місяця ангел Гавриїл був посланий Богом у місто в Галилеї, якому ім'я Назарет,</p>
<p>27 до діви, зарученої чоловікові, на ім'я Йосиф, з Давидового дому; ім'я ж діви було Марія.</p>
<p>28 Ввійшовши до неї ангел, сказав їй: “Радуйся, благодатна, Господь з тобою! Благословенна ти між жінками.”</p>
<p>29. Вона ж стривожилась цим словом і почала роздумувати в собі, що могло значити те привітання.</p>
<p>30 Ангел їй сказав: “Не бійсь, Маріє! Ти бо знайшла ласку в Бога.</p>
<p>31 Ось ти зачнеш у лоні й вродиш сина й даси йому ім'я Ісус.</p>
<p>32 Він буде великий і Сином Всевишнього назветься. І Господь Бог дасть йому престол Давида, його батька,</p>
<p>33 і він царюватиме над домом Якова повіки й царюванню його не буде кінця.”</p>
<p>34 А Марія сказала до ангела: “Як же воно станеться, коли я не знаю мужа?”</p>
<p>35 Ангел, відповідаючи, сказав їй: “Дух Святий зійде на тебе й сила Всевишнього тебе отінить; тому й святе, що народиться, назветься Син Божий.</p>
<p>36 Ось твоя родичка Єлисавета - вона також у своїй старості зачала сина, і оце шостий місяць тій, що її звуть неплідною;</p>
<p>37 нічого бо немає неможливого в Бога.”</p>
<p>38 Тоді Марія сказала: “Ось я Господня слугиня: нехай зо мною станеться по твоєму слову!” І ангел відійшов від неї.</p>
<p>39 Тими днями Марія, зібравшися, пустилася швидко в дорогу в гірську околицю, в місто Юди.</p>
<p>40 Увійшла вона в дім Захарії і привітала Єлисавету.</p>
<p>41 І як почула Єлисавета привіт Марії, здригнулася дитина в її лоні, і Єлисавета сповнилася Святим Духом</p>
<p>42 і викликнула голосом сильним: “Благословенна ти між жінками й благословен плід лона твого.</p>
<p>43 І звідкіля мені це, що прийшла до мене мати Господа мого?</p>
<p>44 Ось бо, як голос твого привітання залунав у моїх вухах, дитина з радости здригнулась у моїм лоні.</p>
<p>45 Щаслива та, що повірила, бо здійсниться сказане їй від Господа.”</p>
<p>46 І мовила Марія: “Величає душа моя Господа</p>
<p>47 і дух мій радіє в Бозі, Спасі моїм,</p>
<p>48 бо він зглянувся на покору слугині своєї; ось бо віднині ублажатимуть мене всі роди.</p>
<p>49 Велике бо вчинив мені Всемогутній, і святе його ім'я.</p>
<p>50 Милосердя його з роду в рід на тих, які страхаються його.</p>
<p>51 Він виявив потугу рамени свого, розвіяв гордих у задумах їхніх сердець.</p>
<p>52 Скинув могутніх з престолів, підняв угору смиренних;</p>
<p>53 наситив благами голодних, багатих же відіслав з порожніми руками.</p>
<p>54 Він пригорнув Ізраїля, слугу свого, згадавши своє милосердя,</p>
<p>55 як обіцяв був батькам нашим -Авраамові і його потомству повіки.”</p>
<p>56 Марія перебула в Єлисавети місяців зо три; потім повернулася до дому свого.</p>
<p>57 Тим часом настав Єлисаветі час родити, і вона вродила сина.</p>
<p>58 Її сусіди та родина почули, що Господь виявив їй своє велике милосердя, і радувалися з нею.</p>
<p>59 Восьмого дня прийшли обрізати хлоп'я і хотіли назвати його ім'ям його батька - Захарія;</p>
<p>60 його ж мати заговорила, кажучи: “Ні, він зватись буде Йоан.”</p>
<p>61 Кажуть до неї: “Та у твоїй родині нема нікого, хто звався б таким ім'ям.”</p>
<p>62 І знаками спитали його батька, як би хотів, щоб той назвався.</p>
<p>63 І попросивши табличку, він написав: “Йоан - його ім'я.” Всі тому дивувались.</p>
<p>64 Тієї ж хвилини відкрились його уста і язик розв'язався, і він почав говорити та благословити Бога.</p>
<p>65 І страх напав на всіх їхніх сусідів; по всіх гірських околицях Юдеї про все це говорили.</p>
<p>66 Усі, що про те чули, берегли в своїм серці й казали між собою: “Що воно з того хлоп'яти буде?” І справді рука Господня була з ним.</p>
<p>67 А Захарія, його батько, сповнився Святим Духом і почав пророкувати:</p>
<p>68 “Благословен Господь, Бог Ізраїля, що навідався і звільнив народ свій</p>
<p>69 і що підняв нам спасенну потугу в домі Давида, слуги свого;</p>
<p>70 як то він сповістив був устами святих своїх від віку пророків,</p>
<p>71 що нас спасе від наших ворогів та з рук всіх тих, що нас ненавидять,</p>
<p>72 що вчинить милосердя з нашими батьками, що згадає на святий союз свій;</p>
<p>73 клятву, якою він був поклявся Авраамові, нашому батькові,</p>
<p>74 що дасть нам, звільненим з рук ворогів, служити йому безстрашно</p>
<p>75 у святості та справедливості, перед ним увесь вік наш.</p>
<p>76 А ти, дитино, пророком Вишнього назвешся, бо ти ходитимеш перед Господом, щоб приготувати йому дорогу,</p>
<p>77 дати його народові знання спасіння через відпущення гріхів їхніх,</p>
<p>78 завдяки сердечній милості нашого Бога, з якою зглянулось на нас Світло з висоти,</p>
<p>79 щоб освітити тих, що сидять у темряві та в тіні смертній, щоб спрямувати наші ноги на дорогу миру.”</p>
<p>80 Дитя ж росло й скріплялося на дусі та перебувало в пустині аж до дня свого об'явлення Ізраїлеві.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 2 <span class="prim_h6"> Різдво Ісуса Христа 1-7; поклін пастирів 8-21; жертвування Ісуса у храмі 22-40; Ісус у святині 41-52</span></h4>
<p>1 Тими днями вийшов наказ від кесаря Августа переписати всю землю.</p>
<p>2 Перепис цей, перший, відбувся, коли Сирією правив Киріній.</p>
<p>3 І йшли всі записатися, - кожний у своє місто.</p>
<p>4 Пішов також і Йосиф з Галилеї, з міста Назарету в Юдею, в місто Давида, що зветься Вифлеєм, бо він походив з дому й роду Давида,</p>
<p>5 щоб записатися з Марією, зарученою своєю, що була вагітна.</p>
<p>6 І от коли вони були там, настав їй час родити,</p>
<p>7 і вона породила свого сина первородного, сповила його та поклала в ясла, бо не було їм місця в заїзді.</p>
<p>8 Були ж у тій стороні пастухи, що перебували в чистім полі та вночі стояли на сторожі коло своїх отар.</p>
<p>9 Аж ось ангел Господній їм з'явився і слава Господня їх осіяла й великий страх огорнув їх.</p>
<p>10 Ангел же сказав їм: “Не бійтесь, бо я звіщаю вам велику радість, що буде радістю всього народу:</p>
<p>11 Сьогодні народився вам у місті Давидовім Спаситель, він же Христос Господь.</p>
<p>12 І ось вам знак: Ви знайдете дитя сповите, що лежатиме в яслах.”</p>
<p>13 І вмить пристала до ангела велика сила небесного війська, що хвалила Бога й промовляла:</p>
<p>14 “Слава на висотах Богу й на землі мир людям його вподобання.”</p>
<p>15 І коли ангели знялись від них на небо, пастухи один до одного заговорили: “Ходім лишень до Вифлеєму та подивімся на ту подію, що Господь об'явив нам.”</p>
<p>16 І пішли вони притьмом і знайшли Марію, Йосифа й дитятко, що лежало в яслах.</p>
<p>17 Побачивши його, вони розповіли, що їм було сказано про це хлоп'ятко;</p>
<p>18 і всі, хто чув їх, дивувались тому, що пастухи їм оповідали.</p>
<p>19 Марія ж пильно зберігала все це, роздумуючи в своїм серці.</p>
<p>20 А пастухи повернулися, прославляючи й хвалячи Бога за все, що чули й бачили, так, як їм було сказано.</p>
<p>21 Як сповнились вісім день, коли мали обрізати хлоп'ятко, назвали його Ісус - ім'я, що надав був ангел, перше, ніж він зачався в лоні.</p>
<p>22 І як сповнилися дні очищення їхнього, за законом Мойсея, вони привели його в Єрусалим поставити його перед Господом,</p>
<p>23 як то написано в Господньому законі: “Кожний хлопець, первородний, буде посвячений Господеві”,-</p>
<p>24 і принести жертву, як то написано в Господньому законі: “Пару горлиць або двоє голубенят.”</p>
<p>25 А був в Єрусалимі чоловік на ім'я Симеон; чоловік той, праведний та побожний, очікував утіхи Ізраїля, і Дух Святий був на ньому.</p>
<p>26 Йому було відкрито Святим Духом, що не бачитиме смерти перш, ніж побачить Христа Господа.</p>
<p>27 Він прийшов Духом у храм. І як батьки вносили дитя-Ісуса, щоб учинити над ним за законним звичаєм,</p>
<p>28 він узяв його на руки, благословив Бога й мовив:</p>
<p>29. “Нині, Владико, можеш відпустити слугу твого за твоїм словом у мирі,</p>
<p>30 бо мої очі бачили твоє спасіння,</p>
<p>31 що ти приготував перед усіма народами;</p>
<p>32 світло на просвіту поганам, і славу твого люду - Ізраїля.”</p>
<p>33 Батько його і мати дивувалися тому, що говорилося про нього.</p>
<p>34 Симеон же благословив їх і сказав до його матері Марії: “Ось цей поставлений для падіння й підняття багатьох в Ізраїлі; він буде знаком протиріччя,</p>
<p>35 та й тобі самій меч прошиє душу, щоб відкрились думки багатьох сердець.”</p>
<p>36 Була також і Анна, пророчиця, дочка Фануїла з покоління Асера; вона була вельми похила віком і жила сім років з чоловіком від дівування свого;</p>
<p>37 зоставшися вдовою аж до вісімдесят четвертого року, вона не відходила від храму, служачи (Богові) вночі і вдень постом та молитвою.</p>
<p>38 І надійшла вона тієї самої години й почала прославляти Бога та говорити про нього всім, що чекали визволення Єрусалиму.</p>
<p>39 І як вони виконали все згідно з законом Господнім, повернулися в Галилею, до Назарету, свого міста.</p>
<p>40 Хлоп'я ж; росло й міцніло, сповнюючися мудрістю, і Божа благодать була на ньому.</p>
<p>41 Батьки його ходили щороку в Єрусалим на свято Пасхи.</p>
<p>42 І як йому було дванадцять років, вони пішли, як був звичай, на свято.</p>
<p>43 Коли минули ті дні, і вони поверталися, то хлопчина Ісус зостався у Єрусалимі; батьки ж його про те не знали.</p>
<p>44 Гадаючи, що він у гурті, вони пройшли день дороги й аж тоді почали його шукати між родичами та знайомими,</p>
<p>45 а, не знайшовши, повернулися в Єрусалим, щоб там його шукати.</p>
<p>46 Через три дні знайшли його у храмі, як він сидів серед учителів та слухав і запитував їх.</p>
<p>47 Усі ті, що його слухали, чудувались його розумові й відповідям.</p>
<p>48 Побачивши його, вони були здивовані, й сказала йому його мати: “Дитино, чому ти це так зробив нам? Ось батько твій і я, боліючи, тебе шукали.”</p>
<p>49 Він же відповів їм: “Чого ж ви мене шукали? Хіба не знали, що я маю бути при справах Отця мого?”</p>
<p>50 Але вони не зрозуміли слова, що він сказав їм.</p>
<p>51 І він пішов з ними й повернувсь у Назарет і був їм слухняний. А мати його зберігала всі ці слова у своїм серці.</p>
<p>52 Ісус же зростав мудрістю, літами й ласкою в Бога та людей.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 3 <span class="prim_h6"> Йоан проповідує 1-20; хрищення Ісуса 21-22; родовід Ісуса Христа 23-38</span></h4>
<p>1 П'ятнадцятого року правління кесаря Тиверія, коли Понтій Пилат був правителем Юдеї, Ірод - четверовласником Галилеї, Филип же, його брат, четверовласником краю Ітуреї та Трахонітіди, а Лісаній четверовласником Авілени,</p>
<p>2 за первосвящеників Анни та Каяфи, слово Боже було до Йоана, сина Захарії, в пустині.</p>
<p>3 І він ходив по всій околиці йорданській, проповідуючи хрищення покаяння на прощення гріхів,</p>
<p>4 як писано в книзі віщувань пророка Ісаї: “Голос вопіющого в пустині: Готуйте путь Господню, вирівняйте стежки його.</p>
<p>5 Кожна долина заповниться, кожна гора й горб знизиться, нерівне вирівняється, дороги вибоїсті стануть гладкі,</p>
<p>6 а кожна людина побачить спасіння Господнє.”</p>
<p>7 Він, отже, говорив до людей, що приходили христитися до нього: “Гадюче поріддя! Хто вам вказав утікати від настигаючого гніву?</p>
<p>8 Чиніть плоди, достойні покаяння, і не беріться говорити собі: Маємо за батька Авраама. Кажу бо вам, що Бог з цього каміння може підняти дітей для Авраама.</p>
<p>9 Ба вже і сокира прикладена до кореня дерев: кожне бо дерево, що не приносить доброго плоду, буде зрубане та вкинуте в вогонь.”</p>
<p>10 Люди питали його: “Що ж нам робити?”</p>
<p>11 Він відповів їм: “Хто має дві одежі, нехай дасть тому, що не має. А хто має харч, нехай так само зробить.”</p>
<p>12 Прийшли також митарі христитись і йому мовили: “Учителю, що маємо робити?”</p>
<p>13 А він сказав їм: “Нічого більше понад те, що вам призначено, не робіть.”</p>
<p>14 Вояки теж його питали: “А ми що маємо робити?” Він відповів їм: “Нікому кривди не чиніть, фальшиво не доносьте і вдовольняйтесь вашою платнею.”</p>
<p>15 А із-за того, що люди вижидали (Месії), кожен сам у собі розмірковував про Йоана, чи не він часом Христос.</p>
<p>16 Йоан, звертаючись до всіх, озвався: “Я вас хрищу водою, але йде сильніший від мене, якому я негідний розв'язати ремінь від взуття. Той буде вас христити Духом Святим і вогнем.</p>
<p>17 Його лопата в руці в нього, щоб вичистити тік свій і зібрати пшеницю в свою клуню, а полову спалити вогнем невгасимим.”</p>
<p>18 Навчаючи ж багато й іншого, він звіщав народові Добру Новину.</p>
<p>19 Тим часом четверовласник Ірод, якому Йоан докоряв за Іродіяду, жінку його брата, і за все, що Ірод накоїв,</p>
<p>20 додав ще й це до того всього, що замкнув Йоана до в'язниці.</p>
<p>21 Коли ввесь народ христився, і коли Ісус, охристившись, молився, відкрилось небо,</p>
<p>22 і Святий Дух у тілеснім вигляді, немов голуб, зійшов на нього, та залунав з неба голос: “Ти - мій Син любий, тебе я вподобав.”</p>
<p>23 Сам же Ісус, коли розпочинав (свою діяльність), мав яких років тридцять і, як гадали, був сином Йосифа, сина Елі,</p>
<p>24 сина Маттата, сина Леві, сина Мелхі, сина Янная, сина Йосифа,</p>
<p>25 сина Маттатії, сина Амоса, сина Наума, сина Еслі, сина Наггая,</p>
<p>26 сина Маата, сина Маттатії, сина Семеїна, сина Йосеха, сина Йода,</p>
<p>27 сина Йоаннана, сина Реси, сина Зоровавела, сина Салатіїла, сина Нері,</p>
<p>28 сина Мелхі, сина Адді, сина Косама, сина Елмадама, сина Ера,</p>
<p>29. сина Ісуса, сина Еліезера, сина Йоріма, сина Маттата, сина Леві,</p>
<p>30 сина Симеона, сина Юди, сина Йосифа, сина Йонама, сина Еліякима,</p>
<p>31 сина Мелеа, сина Менни, сина Маттата, сина Натана, сина Давида,</p>
<p>32 сина Єссея, сина Йоведа, сина Вооза, сина Сали, сина Наассона,</p>
<p>33 сина Амінадава, сина Адміна, сина Арні, сина Есрома, сина Фареса, сина Юди,</p>
<p>34 сина Якова, сина Ісаака, сина Авраама, сина Тари, сина Нахора,</p>
<p>35 сина Серуха, сина Рагави, сина Фалека, сина Евера, сина Сали,</p>
<p>36 сина Каїнама, сина Арфаксада, сина Сима, сина Ноя, сина Ламеха,</p>
<p>37 сина Матусали, сина Еноха, сина Ярета, сина Малелеела, сина Каїнама,</p>
<p>38 сина Еноса, сина Сита, сина Адама, сина Бога.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 4 <span class="prim_h6"> Диявол спокушає Ісуса 1-13; Ісус у Назареті 14-30; Ісус виганяє бісів у Капернаумі й оздоровлює тещу Петра 31-44</span></h4>
<p>1 Ісус же, повен Святого Духа, повернувся з-над Йордану, і Дух повів його в пустиню,</p>
<p>2 де сорок день його спокушав диявол; і протягом тих днів Ісус не їв нічого. Коли ж вони скінчились, він зголоднів.</p>
<p>3 А диявол йому й каже: “Якщо ти Син Божий, скажи оцьому каменеві, щоб став хлібом.”</p>
<p>4 Ісус озвався до нього: “Писано, що не самим лише хлібом житиме людина.”</p>
<p>5 Тоді диявол вивів його високо, показав йому в одну мить усі царства світу,</p>
<p>6 і сказав до нього диявол: “Я дам тобі всю цю владу й славу їхню, бо вона мені була передана, і я даю її, кому захочу.</p>
<p>7 Тож коли ти поклонишся передо мною, вся твоя буде.”</p>
<p>8 Ісус у відповідь сказав до нього: “Писано: Ти будеш поклонятись Господові, Богові твоєму, і йому єдиному служити.”</p>
<p>9 Потім він повів його в Єрусалим, поставив на наріжнику храму й сказав до нього: “Коли ти Син Божий, кинься звідсіль додолу;</p>
<p>10 писано бо: Він ангелам своїм велітиме про тебе, щоб тебе зберігали;</p>
<p>11 і: Вони знімуть тебе на руки, щоб ти, ногою своєю не спіткнувсь о камінь.”</p>
<p>12 Але Ісус озвавсь до нього: “Сказано: Не спокушуватимеш Господа, Бога твого.”</p>
<p>13 І скінчивши всі спокуси, диявол відійшов від нього до якогось часу.</p>
<p>14 Ісус у силі Духа повернувся в Галилею, і чутка про нього рознеслась по всій околичній країні.</p>
<p>15 Він навчав по всіх їхніх синагогах, і всі його хвалили.</p>
<p>16 І прибув він у Назарет, де був вихований, увійшов своїм звичаєм суботнього дня в синагогу й встав, щоб читати.</p>
<p>17 Йому подано книгу пророка Ісаї, і, розгорнувши книгу, він натрапив на місце, де було написано:</p>
<p>18 “Господній Дух на мені, бо він мене помазав. Послав мене нести Добру Новину бідним, звіщати полоненим визволення, сліпим прозріння, випустити пригноблених на волю,</p>
<p>19 оповістити рік Господній сприятливий.”</p>
<p>20 А згорнувши книгу, він віддав її слузі та й сів. Очі всіх у синагозі були пильно звернені на нього.</p>
<p>21 І він почав до них говорити: “Сьогодні збулось це писання у вухах ваших.”</p>
<p>22 Всі свідчили про нього і чудувалися словам ласки, які линули з уст його, й говорили: “Чи ж він не син Йосифа”?</p>
<p>23 А він казав їм: “Ви певно скажете мені цю приповідку: Лікарю, вилікуй себе самого. Про що ми чули, що сталося в Капернаумі, зроби те й тут на твоїй батьківщині.”</p>
<p>24 Він же додав: “Істинно кажу вам: Ніякого пророка не приймають добре в своїй батьківщині.</p>
<p>25 Та я вам кажу по правді: Багато вдів було в Ізраїлі за днів Іллі, як закрилось було небо на три роки й шість місяців, і великий голод лютував по всьому краю,</p>
<p>26 однак, ні до однієї з них не був посланий Ілля, тільки в Сарепту, що в краю Сидонськім, до вдови жінки.</p>
<p>27 Та й прокажених теж в Ізраїлі було чимало за пророка Єлисея; однак, ніхто з них не очистився, крім сирійця Наамана.”</p>
<p>28 Почувши це, всі в синагозі наповнилися гніву</p>
<p>29. і, вставши, вигнали його геть за місто і повели його на край гори, на якій було збудоване їхнє місто, щоб скинути його додолу.</p>
<p>30 Та він, пройшовши серед них, пішов далі.</p>
<p>31 Потім прийшов у Капернаум, у місто галилейське, і навчав їх у суботу.</p>
<p>32 І дивувалися його науці, бо його слово було повне влади.</p>
<p>33 А був у синагозі чоловік, що мав нечистого духа, і він закричав голосом сильним:</p>
<p>34 “Лиши, що нам і тобі, Ісусе Назарянине? Прийшов ти погубити нас? Я знаю, хто ти: ти - святий Божий.”</p>
<p>35 Ісус же погрозив йому, кажучи: “Мовчи і вийди з нього.” І кинувши його перед усіма, демон вийшов з нього, нічого злого не зробивши йому.</p>
<p>36 Жах огорнув усіх, і вони один до одного казали: “Що за слово, - що з владою й силою велить нечистим духам, і вони виходять!”</p>
<p>37 І рознеслася про нього чутка скрізь по всій тій країні.</p>
<p>38 Вийшовши з синагоги, він пішов до Симонової хати. Теща ж Симона була в тяжкій гарячці, і його за неї попросили.</p>
<p>39 І, нахилившися над нею, він погрозив гарячці, та й гарячка відійшла від неї і, зараз же підвівшись, теща почала їм услуговувати.</p>
<p>40 А як заходило сонце, всі, хто мав яких недужих на різні хвороби, приводили їх до нього, і він на кожного з них клав руки та й оздоровляв їх.</p>
<p>41 А з багатьох з них виходили також і біси, що кричали: “Ти - Син Божий!” Та він, грозячи, не давав їм говорити, бо вони знали, що він - Христос.</p>
<p>42 Як настав день, він вийшов і подався на самітне місце, а люди кинулись його шукати і, знайшовши, хотіли затримати його, від себе не пустити.</p>
<p>43 А він сказав їм: “Я маю й іншим містам звіщати Добру Новину про Царство Боже, бо я на це посланий.”</p>
<p>44 І проповідував по синагогах у Юдеї.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 5 <span class="prim_h6"> Перше покликання учнів 1-11; оздоровлення прокаженого 12-16; оздоровлення розслабленого 17-26; покликання Матея 27-38</span></h4>
<p>1 Одного разу, коли народ юрмився коло нього, щоб почути слово Боже, і він стояв біля Генезаретського озера,</p>
<p>2 побачив два човни, що стояли край озера; рибалки вийшли з них і полоскали сіті.</p>
<p>3 Він увійшов в один з човнів, що належав Симонові, і попросив його відплисти трохи від землі, а сам, сівши, з човна почав народ учити.</p>
<p>4 Коли він перестав говорити, сказав до Симона: “Відчали на глибінь та й закиньте ваші сіті на ловитву.”</p>
<p>5 Озвався Симон і каже: “Наставнику, всю ніч трудились ми й нічого не піймали, але на твоє слово закину сіті.”</p>
<p>6 Так вони й зробили, і піймали велику силу риби, і їхні сіті почали рватися.</p>
<p>7 Тоді вони кивнули до своїх товаришів, що були в другім човні, щоб ті прийшли й допомогли їм. Прийшли вони й наповнили обидва човни, аж почали потопати.</p>
<p>8 Побачивши це Симон Петро, припав до колін Ісуса й каже: “Іди від мене, Господи, бо я грішна людина.”</p>
<p>9 Жах бо великий огорнув його й усіх, що були з ним, із-за риб, що їх піймали;</p>
<p>10 також і Якова та Йоана, синів Заведея, які були спільниками Симона. Ісус же промовив до Симона: “Не бійся! Віднині людей будеш ловити.”</p>
<p>11 І витягши човна на берег, кинули все й пішли слідом за ним.</p>
<p>12 І от, як він був в однім з міст, з'явився чоловік, увесь у проказі. Побачивши Ісуса, він упав ниць і почав його благати: “Господи, якщо ти хочеш, можеш мене зробити чистим.”</p>
<p>13 Ісус простягнув руку, доторкнувсь до нього і каже: “Хочу, очисться!” І вмить покинула його проказа.</p>
<p>14 І наказав йому: “Нікому не говори, але йди та покажись священикові і принеси дар за твоє очищення, як наказав Мойсей, їм на свідоцтво.”</p>
<p>15 Чутка про нього ширилась дедалі більше, і сила людей збігалася, щоб його почути й вилікуватись від своїх недуг.</p>
<p>16 Та він відходив у місця самітні й молився.</p>
<p>17 Раз якось, коли Ісус навчав, були при тому фарисеї та учителі закону, що поприходили з усіх сіл Галилеї та Юдеї і з Єрусалиму; і сила Господня була на ньому, щоб оздоровляти.</p>
<p>18 Аж; ось люди несуть на ліжку чоловіка, що був розслаблений; вони шукали способу, як би його внести та перед ним покласти.</p>
<p>19 І, не знайшовши, кудою б його внести через натовп, вилізли на крівлю і крізь череп'яну стелю спустили його з ліжком на середину перед Ісуса.</p>
<p>20 Бачивши їхню віру, Ісус мовив: “Чоловіче, прощаються тобі твої гріхи!”</p>
<p>21 А книжники та фарисеї почали міркувати: “Хто це такий, що говорить богохульства? Хто може гріхи відпускати, крім одного Бога?”</p>
<p>22 А Ісус же, знаючи думки їхні, відповів їм: “Чому так думаєте в серцях ваших?</p>
<p>23 Що легше, сказати: Відпускаються тобі твої гріхи, - чи сказати: Встань і ходи?</p>
<p>24 Та щоб ви знали, що Син Чоловічий має владу на землі гріхи відпускати”, - мовив розслабленому: “Кажу тобі: Встань, візьми твоє ліжко та й іди додому.”</p>
<p>25 І вмить він устав у них перед очима, взяв те, на чому лежав, і пішов до свого дому, славлячи Бога.</p>
<p>26 А всі остовпіли від здивування та прославляли Бога. Вони переповнилися страхом і казали: “Сьогодні бачили ми дивні речі.”</p>
<p>27 Після цього він вийшов, побачив митника, Леві на ім'я, що сидів на митниці, і сказав до нього: “Ходи за мною!”</p>
<p>28 І той, кинувши все, встав і пішов за ним.</p>
<p>29. Потім Леві справив для нього бенкет великий у своїй хаті; була ж там з ними за столом велика сила митарів та інших.</p>
<p>30 Фарисеї та їхні книжники нарікали і, звертаючись до його учнів, говорили: “Чого ви з митарями й грішниками їсте й п'єте?”</p>
<p>31 Ісус у відповідь сказав їм: “Не ті, що при добрім здоров'ї, потребують лікаря, лише - хворі.</p>
<p>32 Я прийшов, не щоб праведників кликати до покаяння, а грішних.”</p>
<p>33 А вони йому сказали: “Учні Йоана постять часто й моляться, так само й учні фарисеїв, а твої їдять та п'ють!”</p>
<p>34 Ісус же до них промовив: “Чи ж; можете примусити постити весільних гостей, поки молодий з ними?</p>
<p>35 Прийдуть дні, коли візьмуть від них молодого, тоді будуть постити в ті дні.”</p>
<p>36 Він їм сказав також цю притчу: “Ніхто не відриває латки від нової одежини й не пришиває її до старої, а то порве й нову, і латка від нової не підійде до старої.</p>
<p>37 Ніхто також не вливає молодого вина до старих бурдюків, а то нове вино прорве бурдюки, й само вино розіллється, і бурдюки пропадуть.</p>
<p>38 Але треба вливати молоде вино до нових бурдюків.</p>
<p>39 І ніхто, що п'є старе вино, нового не захоче, бо каже: Старе ліпше.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 6 <span class="prim_h6"> Учні зривають колосся 1-5; оздоровлення сухорукого 6-11; вибір апостолів 12-16; нагірна проповідь 17-49</span></h4>
<p>1 Одного разу в суботу, коли Ісус проходив засіяними ланами, учні його зривали колоски й, розтерши їх руками, їли.</p>
<p>2 Деякі з фарисеїв їм сказали: “Чому ви робите те, чого не годиться робити в суботу?”</p>
<p>3 Ісус відповів їм: “Хіба ви не читали, що зробив Давид, як зголоднів, він сам і ті, що були з ним?</p>
<p>4 Як він увійшов у дім Божий, взяв жертовні хліби, їв їх і давав тим, що були з ним, - хліби, яких не дозволено їсти, хіба що тільки самим священикам?”</p>
<p>5 Далі сказав їм: “Син Чоловічий - Владика і суботи.”</p>
<p>6 Раз якось, другої суботи, ввійшов він у синагогу й почав навчати. А був там чоловік з сухою правою рукою.</p>
<p>7 От книжники та фарисеї почали за ним назирати, чи він оздоровить у суботу, щоб знайти якенебудь оскарження на нього.</p>
<p>8 Ісус же знав думки їхні і сказав до чоловіка, який мав суху руку: “Підведись і стань посередині!” Підвівся той і став.</p>
<p>9 Тоді Ісус до них промовив: “Питаю вас: Чи годиться в суботу добро чинити, чи зло робити? Спасти життя, чи погубити?”</p>
<p>10 І поглянувши кругом на всіх них, сказав до нього: “Простягни свою руку!” Той зробив так, і його рука стала здорова.</p>
<p>11 Вони ж наповнилися люті й змовлялися між собою, що їм Ісусові зробити б.</p>
<p>12 Тими днями він вийшов на гору молитись і провів усю ніч на молитві до Бога.</p>
<p>13 А як настав день, "покликав своїх учнів і вибрав з них дванадцятьох, яких назвав апостолами:</p>
<p>14 Симона, якого назвав Петром, Андрія, його брата, Якова, Йоана, Филипа, Вартоломея,</p>
<p>15 Матея, Тому, Якова, сина Алфея, Симона на прізвище Зилота,</p>
<p>16 Юду, сина Якова та Юду Іскаріотського, який став зрадником.</p>
<p>17 Зійшовши з ними, він став на рівнім місці, й була там велика сила його учнів і людей вельми багато з Юдеї та з Єрусалиму, і з побережжя Тиру та Сидону.</p>
<p>18 Вони прийшли послухати його й оздоровитись від своїх недуг; і всі ті, що їх мучили нечисті духи, теж оздоровлялись.</p>
<p>19 Увесь народ намагався його торкнутися, бо сила виходила з нього й усіх оздоровляла.</p>
<p>20 Тоді він, звівши на своїх учнів очі, почав казати: “Блаженні вбогі, - бо ваше Царство Боже.</p>
<p>21 Блаженні, голодні нині, бо ви насититеся. Блаженні, що плачете нині, бо будете сміятись.</p>
<p>22 Блаженні будете, коли вас ненавидітимуть люди, коли вас вилучать, коли ганьбитимуть вас та коли викинуть, як безчесне, ваше ім'я Сина Чоловічого ради.</p>
<p>23 Радійте того дня і веселіться, бо ваша нагорода велика в небі. Так само бо поводилися з пророками батьки їхні.</p>
<p>24 Горе ж вам, багатим, бо ви одержали втіху вашу.</p>
<p>25 Горе вам, що ситі нині, бо будете голодувати. Горе вам, що смієтеся нині, бо будете ридати й сумувати.</p>
<p>26 Горе вам, коли про вас усі люди будуть добре говорити. Так само бо з ложними пророками поводилися батьки їхні.</p>
<p>27 А вам, що слухаєте, кажу: Любіть ворогів ваших, добро чиніте тим, які вас ненавидять,</p>
<p>28 благословляйте тих, які вас проклинають, моліться за тих, що вас зневажають.</p>
<p>29. Тому, хто б'є тебе в одну щоку, підстав і другу; хто ж бере в тебе свиту, не борони й одежі.</p>
<p>30 Дай кожному, хто тебе просить; хто бере щось твоє, не допоминайся.</p>
<p>31 І як бажаєте, щоб вам чинили люди, чиніть їм і ви так само.</p>
<p>32 Коли ви любите тих, що вас люблять, яка вам заслуга? Таж бо й грішники люблять тих, що їх люблять.</p>
<p>33 І коли чините добро тим, що вам чинять, яка вам заслуга? Та й грішники те саме чинять.</p>
<p>34 І коли ви позичаєте тим, від кого маєте надію назад узяти, яка вам заслуга? Адже і грішники грішникам позичають, щоб відібрати від них рівне.</p>
<p>35 Ви ж любіть ворогів ваших, добро чиніте їм, і позичайте, не чекаючи назад нічого, а велика буде ваша нагорода, й будете Всевишнього синами, бо він благий для злих і невдячних.</p>
<p>36 Будьте милосердні, як і Отець ваш милосердний.</p>
<p>37 Не судіть, і не будете суджені; не засуджуйте, й не будете засуджені; простіть, і вам проститься.</p>
<p>38 Дайте, то й вам дасться: міру добру, натоптану, потрясену, переповнену дадуть вам. Якою бо мірою ви міряєте, такою й вам відміряють.”</p>
<p>39 Він їм сказав також і притчу: “Чи може сліпий водити сліпого? Хіба вони обидва не впадуть у яму?</p>
<p>40 Учень не більший за вчителя, але, навчившися, кожний буде, як його вчитель.</p>
<p>41 Чому дивишся на скалку в оці твого брата, колоди ж у власнім оці не відчуваєш?</p>
<p>42 І як можеш сказати братові твоєму: Дай, брате, вийму скалку, що в твоїм оці, - ти, що не бачиш колоди, що у твоїм оці? Лицеміре, вийми перше колоду з ока свого, і тоді побачиш, як вийняти скалку з ока брата твого.</p>
<p>43 Немає доброго дерева, що родило б плід поганий, ані дерева поганого, що родило б плід добрий.</p>
<p>44 Кожне бо дерево за своїм власним плодом пізнається; не зривають бо з тернини смокви, ані з ожини не збирають винограду.</p>
<p>45 Добра людина з доброго скарбу серця свого виносить добре; лиха ж - з лихого (серця) лихе виносить, бо з переповненого серця говорять його уста.</p>
<p>46 Чому ви мене звете: Господи, Господи, а не робите, що я говорю?</p>
<p>47 Кожний, хто приходить до мене, слухає мої слова й виконує їх, - покажу вам на кого він схожий.</p>
<p>48 Він схожий на чоловіка, що, будуючи дім, викопав глибоко й поклав підвалину на камінь. І як настала злива, води наперли на дім той, але не могли його захитати, бо він збудований був добре.</p>
<p>49 Той же, хто слухає й не чинить, схожий на чоловіка, який збудував дім свій на землі, без підвалин. Води наперли на нього, й він відразу завалився, і руїна того дому була велика.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 7 <span class="prim_h6"> Оздоровлення слуги сотника 1-10; воскресіння юнака з Наїну 11-23; Ісус про Йоана 24-35; грішниця помазує Ісуса 36-50</span></h4>
<p>1 Коли Ісус скінчив усі слова свої до народу, який слухав його, ввійшов у Капернаум.</p>
<p>2 А був там в одного сотника слуга хворий, що мав умирати; він був дорогий для нього.</p>
<p>3 Почувши про Ісуса, він послав до нього старших юдейських, благаючи його, щоб прийшов і вирятував слугу його.</p>
<p>4 Прийшли ті до Ісуса й почали наполегливо його просити, кажучи: “Він достойний, щоб ти йому зробив це:</p>
<p>5 любить бо народ наш і збудував нам синагогу.”</p>
<p>6 І пішов Ісус з ними. Та як він уже недалеко був від дому, сотник вислав друзів, щоб йому сказати: “Господи, не трудися, бо я недостойний, щоб ти зайшов під мою крівлю.</p>
<p>7 Тому я й не насмілився іти до тебе; але скажи лиш слово, й одужає слуга мій.</p>
<p>8 Бо й я чоловік, що стою під владою, маю вояків під собою і кажу одному: Іди, і той іде; а іншому: Ходи сюди, і той приходить; і слузі моєму: Зроби це, і той робить.”</p>
<p>9 Почувши це Ісус, здивувався ним, і, обернувшись, сказав до народу, що йшов за ним: “Кажу вам, що навіть в Ізраїлі я не знайшов такої віри.”</p>
<p>10 І коли послані повернулися додому, знайшли слугу здоровим.</p>
<p>11 Потім пішов у місто, що зветься Наїн, а з ним ішли його учні й сила народу.</p>
<p>12 Коли ж вони наблизились до міської брами, якраз виносили мертвого сина, єдиного в матері своєї, що була вдовою; і було з нею досить людей з міста.</p>
<p>13 Побачивши її, Господь зглянувся над нею і сказав до неї: “Не плач.”</p>
<p>14 І приступивши, доторкнувсь до мар, і ті, що несли, зупинились. Тоді Ісус сказав: “Юначе, кажу тобі, встань!”</p>
<p>15 І мертвий підвівся і почав говорити. І він віддав його матері.</p>
<p>16 Страх огорнув усіх, і вони прославляли Бога та й говорили: “Великий пророк устав між нами”, і: “Бог навідався до народу свого.”</p>
<p>17 Чутка про Ісуса розійшлася по всій Юдеї і по всій країні.</p>
<p>18 Учні Йоана сповістили його про це все. Тоді Йоан покликав двох із своїх учнів</p>
<p>19 і послав їх до Господа сказати: “Ти той, що має прийти, чи іншого нам ждати?”</p>
<p>20 Прийшовши ті мужі до нього, кажуть: “Йоан Христитель послав нас до тебе спитати: Ти той, що має прийти, чи іншого нам ждати?”</p>
<p>21 Саме того часу Ісус оздоровив багатьох від недуг, немочей та від злих духів і багатьом сліпим дарував прозріння.</p>
<p>22 У відповідь Ісус сказав їм: “Ідіть, повідомте Йоана, що ви бачили й що чули: сліпі прозрівають, криві ходять, прокажені очищуються, глухі чують, мертві воскресають, бідним звіщається Добра Новина;</p>
<p>23 і блаженний той, хто не спотикнеться через мене.”</p>
<p>24 А коли Йоанові посланці відійшли, Ісус почав говорити до народу про Йоана: “На що ви вийшли дивитися в пустиню? На тростину, що її колише вітер?</p>
<p>25 На що ж вийшли ви глядіти? На чоловіка, одягненого в м'які шати? Таж ті, що в пишних шатах і в розкошах, сидять у царських палацах.</p>
<p>26 На що ж тоді ви вийшли подивитись? На пророка? Так, кажу вам, і навіть більше, ніж пророка.</p>
<p>27 Це той, про кого написано: Ось я посилаю посланця мого перед твоїм обличчям, що приготує путь твою перед тобою.</p>
<p>28 Кажу вам: Між народженими з жінок нема нікого більшого понад Йоана; а найменший у Царстві Божім - більший від нього.”</p>
<p>29. І ввесь народ, що його слухав, навіть і митарі, визнали справедливість Божу й христилися хрищенням Йоана.</p>
<p>30 А фарисеї та законники відкинули Божий про них намір і не христились від нього.</p>
<p>31 “До кого, отже, мені порівняти людей оцього роду? До кого ж вони подібні?</p>
<p>32 Вони подібні до дітваків, що на майдані сидять і одні до одних кличуть та промовляють: Ми грали вам на сопілці, та ви не танцювали! Ми вам співали жалобної, та ви не плакали!</p>
<p>33 Прийшов бо Йоан Христитель, що не їсть хліба і не п'є вина, а ви кажете: Він біса має!</p>
<p>34 Прийшов Син Чоловічий, що їсть і п'є, а ви кажете: Це ненажера і п'яниця, приятель митарів та грішників.</p>
<p>35 І всі діти мудрости виправдали її.”</p>
<p>36 Просив його хтось із фарисеїв, щоб їв з ним. І ввійшов Ісус до фарисея в хату й сів за столом.</p>
<p>37 Аж тут жінка, що була грішниця у місті, довідавшись, що він був за столом у хаті фарисея, принесла алябастрову, повну пахощів, плящинку</p>
<p>38 і ставши, вся у сльозах, коло ніг Ісуса ззаду, почала обмивати слізьми йому ноги, потім волоссям своєї голови обтирати, та й цілувати ноги й мастити пахощами.</p>
<p>39 Побачивши те фарисей, що покликав його, міркував собі, кажучи: Якби це був пророк, він знав би, хто й яка це жінка, що доторкається його: це ж грішниця!</p>
<p>40 Тоді Ісус заговорив до нього: “Симоне, маю тобі щось сказати.” Той відповів: “Кажи, Учителю”.</p>
<p>41 “Два довжники були в одного позикодавця; один був винен п'ятсот динаріїв, а другий п'ятдесят.</p>
<p>42 А що вони не мали звідки віддати, обидвом він простив. Котрий, отже, з них більше буде його любити?”</p>
<p>43 Озвався Симон і каже: “Гадаю, той, якому подарував більше.” Ісус сказав до нього: “Ти судив добре.”</p>
<p>44 І, обернувшися до жінки, промовив до Симона: “Ти бачиш оцю жінку? Прибув я у твій дім, і ти не дав води мені на ноги. Вона ж слізьми обмила мені ноги й витерла своїм волоссям.</p>
<p>45 Поцілунку ти мені не дав; вона ж, відколи я ввійшов, не перестала цілувати мені ноги.</p>
<p>46 Оливою не намастив ти голови моєї; вона ж миром пахучим намастила мені ноги.</p>
<p>47 Тому кажу тобі, прощаються її гріхи численні, бо багато полюбила. Кому ж мало прощається, той мало любить.”</p>
<p>48 Потім сказав до жінки: “Прощаються тобі гріхи.”</p>
<p>49 І почали ті, що з ним за столом сиділи, говорити між собою: “Хто це такий, що й гріхи відпускає?</p>
<p>50 До жінки ж він промовив: “Віра твоя спасла тебе; іди в мирі.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 8 <span class="prim_h6"> Притча про сіяча 1-21; утихомирення бурі 22-25; біси входять у безрогих 26-39; оздоровлення кровоточивої та воскресіння дочки Яіра 40-56</span></h4>
<p>1 По тому Ісус проходив через міста та села, проповідуючи й звіщаючи Добру Новину про Царство Боже. З ним були дванадцять</p>
<p>2 і деякі жінки, що були оздоровлені ним від злих духів і недуг: Марія, звана Магдалина, з якої вийшло сім бісів,</p>
<p>3 Йоанна, жінка Хузи, Іродового урядовця, Сусанна та багато інших, що їм допомагали з своїх маєтків.</p>
<p>4 А коли зібралася сила народу, і з усіх міст приходили до нього, Ісус сказав їм у притчі:</p>
<p>5 “Вийшов сіяч сіяти своє зерно. І як він сіяв, одне впало край дороги й було потоптане, і птиці небесні його видзьобали.</p>
<p>6 Друге упало на камінь і, зійшовши, висхло, бо вогкости не мало.</p>
<p>7 Інше впало між тернину, і тернина, вигнавшися з ним вкупі, його заглушила.</p>
<p>8 Врешті, інше впало на добру землю і, зійшовши, сторицею вродило.” Кажучи це, Ісус голосно мовив: “Хто має вуха слухати, нехай слухає.”</p>
<p>9 Учні його спитали, що б вона могла значити, оця притча.</p>
<p>10 Він сказав їм: “Вам дано знати тайни Божого Царства; іншим же в притчах, щоб вони, дивлячись, не бачили, і слухаючи, не розуміли.</p>
<p>11 Ось що значить оця притча: зерно це слово Боже.</p>
<p>12 Тії, що край дороги, це ті, що слухають, та потім приходить диявол і вириває геть з їх серця слово, щоб вони не увірували та й не спаслися.</p>
<p>13 Ті ж, що на камені, це тії, що, почувши, з радістю приймають слово, але не маючи коріння, вірують дочасу й під час спокуси відпадають.</p>
<p>14 А те, що впало між тернину, це ті, що вислухавши, ідуть, та клопоти, багатства і життєві розкоші їх душать, і вони не дають плоду.</p>
<p>15 Нарешті, те, що на землі добрій, це ті, що чувши слово серцем щирим, добрим, його держать і дають плід у терпінні.</p>
<p>16 Ніхто не засвічує світила, щоб його вкрити посудиною або поставити під ліжко, а, навпаки, його ставлять на свічнику, щоб ті, що входять, бачили світло.</p>
<p>17 Нічого бо нема захованого, що б не стало явним, ані нічого тайного, що б не стало знаним і на яв не вийшло.</p>
<p>18 Вважайте, отже, як слухаєте: бо хто має, тому дасться; а хто не має, заберуть і те, що йому здається, нібито має.”</p>
<p>19 Мати його й брати прийшли були до нього, та зачерез народ не могли до нього доступитись.</p>
<p>20 Його повідомили: “Мати твоя і брати твої стоять надворі, хочуть побачитися з тобою.”</p>
<p>21 Він же у відповідь сказав їм: “Мати моя і брати мої це ті, що слухають слово Боже й його виконують.”</p>
<p>22 Одного дня Ісус увійшов до човна з учнями своїми і сказав їм: “Переплиньмо на той бік озера.” І відплили.</p>
<p>23 Як же вони плили, він заснув. Тим часом буря з вітром накинулась на озеро, їх почало заливати, і вони були в небезпеці.</p>
<p>24 І, приступивши, вони збудили його й кажуть: “Наставниче, наставниче, ми гинемо!” Він устав, погрозив вітрові й розбурханим хвилям, і вони ущухли, і настала тиша.</p>
<p>25 Тоді сказав їм: “Де ваша віра?” Вони ж, налякані й здивовані, один до одного казали: “Хто це такий, що вітрам і воді повеліває, і вони слухають його?”</p>
<p>26 Вони пристали в краю Геразинськім, що проти Галилеї.</p>
<p>27 Як Ісус вийшов на берег, трапився йому назустріч один чоловік з міста, що мав бісів. Він з давнього часу вже не носив одежі й мешкав не в хаті, а по гробах.</p>
<p>28 Побачивши Ісуса, закричав, припав йому до ніг і сказав голосом сильним: “Що мені й тобі, Ісусе, сину Бога Всевишнього? Благаю тебе, не муч мене!”</p>
<p>29. Бо він велів нечистому духові вийти з чоловіка. Дух той часто хапав чоловіка, і його тоді в'язали кайданами та ланцюгами й стерегли, та він трощив окови, і демон гонив його по пустинях.</p>
<p>30 Ісус же спитав його: “Як тобі на ім'я?” “Легіон!” - відповів той, багато бо бісів увійшло в нього.</p>
<p>31 І вони благали його, щоб він не велів їм іти в безодню.</p>
<p>32 А було там велике стадо свиней, що паслося на горі. І демони просили його, щоб він дозволив їм увійти в них. І він дозволив їм.</p>
<p>33 Вийшли ті демони з чоловіка, увійшли в свиней, і кинулося стадо з кручі в озеро та й потонуло.</p>
<p>34 Побачивши, що сталося, пастухи кинулись урозтіч і розповіли про це в місті та по селах.</p>
<p>35 І вийшли люди подивитися, що сталось. Вони прибули до Ісуса й знайшли, що чоловік, з якого вийшли біси, сидів при ногах Ісуса, зодягнений та при умі - і злякались.</p>
<p>36 Наочні свідки їм розповіли, як вилікувався біснуватий.</p>
<p>37 Тоді все населення Геразинської округи почало його просити, щоб відійшов від них, бо великий страх огорнув їх. І він увійшов до човна й повернувся.</p>
<p>38 А чоловік, з якого вийшли біси, просив Ісуса, щоб бути з ним, але він відпустив його, кажучи:</p>
<p>39 “Вернися додому й розкажи все те, що Бог зробив тобі.” Пішов той, сповіщаючи по всьому місті, що Ісус зробив йому.</p>
<p>40 По повороті Ісус був прийнятий народом, бо всі його чекали.</p>
<p>41 Аж ось прийшов чоловік, Яір на ім'я, який був головою синагоги. Припавши до ніг Ісуса, він почав його просити зайти до нього в хату,</p>
<p>42 бо була в нього дочка одиначка, яких дванадцять років, і вона вмирала. І як він ішов туди, люди тиснулися до нього.</p>
<p>43 Аж тут жінка якась, що була хвора дванадцять років на кровотечу й витратила на лікарів увесь свій прожиток, і ніхто з них не міг її оздоровити,</p>
<p>44 підійшовши ззаду, доторкнулась краю його одежі й умить стала здоровою - спинилась її кровотеча.</p>
<p>45 Ісус спитав: “Хто доторкнувся мене?” А що всі відпекувались, Петро мовив: “Наставниче, то люди коло тебе юрмляться і тиснуться.”</p>
<p>46 Ісус же сказав: “Хтось доторкнувся до мене, бо я чув, як сила вийшла з мене.”</p>
<p>47 Побачивши жінка, що не втаїлася, тремтячи підійшла й упавши йому до ніг, призналася перед усіма людьми, чому до нього доторкнулась і як негайно одужала.</p>
<p>48 Сказав їй Ісус: “Дочко, віра твоя спасла тебе, йди в мирі!”</p>
<p>49 Він говорив ще, як приходить хтось від голови синагоги і каже: “Твоя дочка померла, не турбуй більш Учителя.”</p>
<p>50 Ісус почувши це, озвався до нього: “Не бійся, тільки віруй, і вона спасеться.”</p>
<p>51 Прийшовши до хати, він не пустив нікого з собою всередину, крім Петра, Йоана та Якова з батьком та матір'ю дитини.</p>
<p>52 Всі плакали за нею і голосили. Він же мовив: “Не плачте, вона не вмерла, вона тільки спить.”</p>
<p>53 І ті сміялися з нього, бо знали, що вмерла.</p>
<p>54 А він узяв її за руку й голосно промовив: “Дівчино, пробудися!”</p>
<p>55 І дух її повернувсь до неї, і вона миттю встала. Тоді він звелів дати їй їсти.</p>
<p>56 Батьки ж її були здивовані вельми, та він наказав їм нікому не говорити, що сталося.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 9 <span class="prim_h6"> Ісус висилає апостолів 1-6; Ірод хоче бачити Ісуса 7-9; помноження хліба 10-17; Петро визнає, що Ісус це - Христос 18-22; про самозречення та хрест 23-27; Переображення 28-36; оздоровлення сновиди 37-45; суперечка між апостолами 46-50; самаряни не приймають Христа 51-62</span></h4>
<p>1 Скликавши дванадцятьох, Ісус дав їм силу й владу над усіма бісами, й оздоровляти недуги,</p>
<p>2 і тоді послав їх проповідувати Царство Боже й недужих лікувати.</p>
<p>3 Він до них промовив: “Нічого не беріть у дорогу: ні палиці, ні торби, ні хліба, ні грошей, та й дві одежі не майте.</p>
<p>4 В яку б хату ви не вступили, там перебувайте до вашого відходу.</p>
<p>5 А як хто вас не прийме, то виходячи з того міста, обтрусіть порох з ніг ваших на свідоцтво проти них.”</p>
<p>6 І вийшли вони та, ходячи по селах, звіщали Добру Новину й оздоровляли всюди.</p>
<p>7 Ірод четверовласник довідався про все, що діялось, і збентежився, бо деякі казали, що то Йоан воскрес із мертвих,</p>
<p>8 інші - що Ілля явився, а ще інші, - що якийсь пророк із давніх устав з мертвих.</p>
<p>9 Ірод сказав: “Йоанові я стяв голову. Хто ж це такий, що я про нього таке чую? ” І намагався побачити його.</p>
<p>10 Апостоли ж, повернувшися, розповіли йому про те, що зробили. Тоді він узяв їх і пішов осторонь у напрямі міста, що зветься Витсаїда.</p>
<p>11 Люди, довідавшись про те, пішли слідом за ним. Він їх прийняв і говорив їм про Царство Боже та оздоровляв тих, що потребували того.</p>
<p>12 День почав схилятися, і дванадцятеро підійшли до нього та й кажуть: “Відпусти людей: хай ідуть по хуторах та селах, що навколо, і знайдуть собі притулок та поживу, бо тут ми в пустому місці.”</p>
<p>13 А він їм каже: “Дайте ви їм їсти.” Ті відповіли: “У нас усього п'ять хлібів і дві риби. Хіба що підемо та купимо поживи для всього народу цього.”</p>
<p>14 Було бо їх яких п'ять тисяч чоловік. Ісус сказав до своїх учнів: “Розсадіть їх гуртами по п'ятдесят приблизно.”</p>
<p>15 Вони так зробили й усіх розсадовили.</p>
<p>16 А він узяв п'ять хлібів і дві риби, і, звівши вгору очі, поблагословив їх, поламав і давав учням, щоб вони клали перед народом.</p>
<p>17 Усі їли до наситу й зібрали ті кусні, що у них зосталися, дванадцять кошів.</p>
<p>18 Одного разу, коли він молився насамоті, а з ним були й його учні, - він спитав їх: “За кого мене мають люди?”</p>
<p>19 Вони ж у відповідь сказали: “За Йоана Христителя, а інші - за Іллю, а ще інші - за якогось із пророків старовинних, що воскрес із мертвих.”</p>
<p>20 “А ви”, спитав їх, “що кажете про мене? Хто я?” Тоді Петро, озвавшись, мовив: “Ти Христос (Помазаник) Божий!”</p>
<p>21 Та й наказав їм гостро про це нікому не говорити.</p>
<p>22 Далі додав: “Син Чоловічий має багато страждати; старші, первосвященики та книжники його відкинуть і уб'ють, та він на третій день воскресне.”</p>
<p>23 Звертаючись до всіх, (Ісус) промовив: “Коли хто хоче йти за мною, нехай себе зречеться, візьме щодня на себе хрест свій і йде за мною.</p>
<p>24 Бо хто захоче спасти свою душу, той її погубить; а хто погубить свою душу задля мене, той її врятує.</p>
<p>25 Яка ж користь людині, що ввесь світ здобуде, себе ж саму погубить або пошкодить?</p>
<p>26 Хто б соромився мене та моєї науки, того й Син Чоловічий буде соромитися, коли прийде у славі своїй і Отця, і святих ангелів.</p>
<p>27 Я вам кажу по правді, що деякі з отут присутніх не зазнають смерти, аж поки не побачать Божого Царства.”</p>
<p>28 Днів з вісім по оцій розмові Ісус узяв з собою Петра, Йоана та Якова й пішов аж на гору помолитись.</p>
<p>29. І коли він молився, вигляд його обличчя став інший, а одежа - біла та блискуча.</p>
<p>30 І ось два мужі з ним розмовляли: були то Мойсей та Ілля,</p>
<p>31 що, з'явившись у славі, говорили про його смерть, якої він мав зазнати в Єрусалимі.</p>
<p>32 Петро й його товариші були зморені сном. Та як пробудилися, побачили його славу і двох мужів, що з ним стояли.</p>
<p>33 А коли ці відходили від нього, Петро промовив до Ісуса: “Наставниче, добре нам тут бути! Зробимо три намети: один тобі, один Мойсееві й один Іллі.” Він не знав, що говорить.</p>
<p>34 Коли він говорив це, насунулася хмара й огорнула їх, а учні налякались, як ті ввійшли у хмару.</p>
<p>35 І залунав голос з хмари. “Це Син мій, Вибранець, слухайте його!”</p>
<p>36 І коли пролунав цей голос, Ісус один зостався. Учні мовчали, і нічого з того, що бачили, нікому тоді не оповідали.</p>
<p>37 Наступного дня, коли вони зійшли з гори, сила людей його зустріла.</p>
<p>38 І ось якийсь чоловік з народу почав кричати: “Учителю, благаю тебе, зглянься над моїм сином, бо він єдиний у мене.</p>
<p>39 Дух його хапає, і той кричить раптом, трясе його, і той пускає піну; з великим трудом він його залишає цілком знесиленого.</p>
<p>40 Просив я твоїх учнів, щоб його вигнали, та вони не здоліли.”</p>
<p>41 Ісус відповів: “О невірний та розпусний роде! Доки я буду з вами та терпітиму вас? Приведи сюди твого сина!”</p>
<p>42 Ще тільки наближався хлопець, як демон кинув його об землю і сильно стряс; але Ісус погрозив нечистому духові, оздоровив юнака й віддав його батькові.</p>
<p>43 Всі були захоплені величчю Божою. І як усі дивувалися всьому, що Ісус чинив, він сказав до своїх учнів:</p>
<p>44 “Затямте собі добре ці слова: Син Чоловічий має бути виданий у руки людям.”</p>
<p>45 Однак, вони не розуміли цього слова; воно було від них закрите, так що вони його не додумались і боялися його спитати про це слово.</p>
<p>46 Одне спало їм на думку: Хто з них буде найбільший?</p>
<p>47 Ісус, знаючи думки їхніх сердець, узяв малу дитину, поставив її біля себе</p>
<p>48 і сказав їм: “Хто приймає цю малу дитину в моє ім'я, той мене приймає; а хто мене приймає, той приймає того, хто мене послав, бо хто найменший поміж усіма вами, той - великий.”</p>
<p>49 Озвався Йоан і каже: “Наставниче, ми бачили одного, що твоїм ім'ям виганяв бісів, і ми йому заборонили, бо він не ходить з нами.”</p>
<p>50 Ісус же сказав до нього: “Не бороніть, бо хто не проти вас, той з вами.”</p>
<p>51 А як наблизився час, коли Ісус мав бути взятий (з цього світу), він постановив пуститися в дорогу до Єрусалиму.</p>
<p>52 Отож вислав посланців перед собою. Пішли вони й увійшли в якесь село самарянське, щоб йому приготувати.</p>
<p>53 Та самаряни його не прийняли, бо він подорожував до Єрусалиму.</p>
<p>54 Бачивши це учні Яків та Йоан, сказали: “Господи, хочеш - ми скажем, щоб вогонь зійшов з неба і пожер їх.”</p>
<p>55 Ісус, обернувшись, почав їм докоряти.</p>
<p>56 І вони пішли в інше село.</p>
<p>57 А як вони подорожували, сказав хтось до нього: “Я піду за тобою, куди б ти не пішов.”</p>
<p>58 Ісус озвався до нього: “Лисиці мають нори й птиці небесні гнізда, Син же Чоловічий не має де голови приклонити.”</p>
<p>59 До другого сказав: “Іди за мною.” Та той відповів: “Господи, дозволь мені перше піти та поховати мого батька.”</p>
<p>60 “Залиши мертвим ховати своїх мертвих”, сказав Ісус до нього. “Ти ж іди, проповідуй Царство Боже.”</p>
<p>61 Інший сказав: “Я піду за тобою, Господи, але перше дозволь мені з домашніми моїми попрощатися.”</p>
<p>62 Ісус сказав до нього: “Ніхто, що поклав руку на плуг і озирається назад, не здатний до Царства Божого.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 10 <span class="prim_h6"> Ісус висилає учнів 1-16; учні повертаються 17-24; добрий самарянин 25-37; Марта й Марія 38-42</span></h4>
<p>1 Після цього Господь призначив сімдесят двох інших і послав їх перед собою в кожне місто й місце, куди сам мав прийти.</p>
<p>2 Він до них промовив: “Жнива великі, а робітників мало. Просіть, отже, Господа жнив, щоб послав робітників на свої жнива.</p>
<p>3 Ідіть, ось я вас посилаю, як ягнят між вовки.</p>
<p>4 Не беріть із собою ні калитки, ні торби, ні сандалів, і нікого в дорозі не вітайте.</p>
<p>5 В який же дім не ввійшли б ви, скажіть перше: Мир домові цьому!</p>
<p>6 І коли там є котрийсь син миру, мир ваш покоїтиметься на ньому; а коли ні, до вас він повернеться.</p>
<p>7 І зоставайтесь у тім домі, споживайте та пийте, що в них є: достоїн бо робітник своєї нагороди. Не переходіть із хати до хати.</p>
<p>8 І в яке місто ви не ввійшли б, і вас приймуть, їжте, що поставлять перед вами;</p>
<p>9 оздоровляйте в ньому хворих і кажіть їм: Наблизилося до вас Царство Боже.</p>
<p>10 Коли ж ви ввійдете в якесь місто, і вас не приймуть, то, вийшовши на їхні вулиці, скажіть:</p>
<p>11 Ми вам обтрушуємо й порох з вашого міста, що прилип до наших ніг; тільки знайте, що Царство Боже близько.</p>
<p>12 Кажу вам: Того дня навіть Содомові буде легше, ніж тому місту.</p>
<p>13 Горе тобі, Хоразине! Горе тобі, Витсаїдо! Бо якби в Тирі та Сидоні сталися ті чуда, що зроблені у вас, вони б давно покаялися, сидячи у веретищі й попелі!</p>
<p>14 Та Тирові й Сидонові легше буде під час суду, ніж вам.</p>
<p>15 Та й ти, Капернауме, невже піднімешся аж до неба? Аж до самого пекла провалишся!</p>
<p>16 Хто слухає вас, мене слухає; а хто гордує вами, мною гордує; а хто гордує мною, гордує тим, хто послав мене.”</p>
<p>17 Повернулись сімдесят два з радістю, кажучи: “Господи, навіть і біси коряться нам з-за твого імени.”</p>
<p>18 Він же сказав їм: “Я бачив сатану, що, наче блискавка, падав з неба.</p>
<p>19 Ось я даю вам владу наступати на зміїв, скорпіонів і на всю ворожу силу - й ніщо вам не пошкодить.</p>
<p>20 Одначе, не радійте тому, що духи вам коряться, але радійте тому, що ваші імена записані на небі.”</p>
<p>21 Того часу Ісус був зрадів Святим Духом і промовив: “Я прославляю тебе, Отче, Господи неба й землі, що ти втаїв це від мудрих та розумних і відкрив немовляткам. Так, Отче, бо так тобі подобалося.</p>
<p>22 Все передав мені Отець мій, і ніхто не знає, хто є Син, крім Отця, і хто є Отець, крім Сина, та кому Син схоче відкрити!”</p>
<p>23 Потім, звернувшися до самих учнів, він промовив: “Щасливі очі, що бачать, що ви бачите.</p>
<p>24 Кажу бо вам, що багато пророків і царів хотіли бачити, що ви бачите, і не бачили, і чути, що ви чуєте, і не чули.”</p>
<p>25 І ось якийсь законовчитель устав, щоб його випробувати, та й каже: “Учителю, що мені робити, щоб вічне життя осягнути?”</p>
<p>26 А Ісус мовив до нього: “В законі що написано? Як там читаєш?”</p>
<p>27 Озвався той і каже: “Люби Господа, Бога твого, всім серцем твоїм, усією твоєю душею і всією силою твоєю і всією думкою твоєю; а ближнього твого, як себе самого.”</p>
<p>28 “Ти добре відповів”, сказав (Ісус), “роби це й будеш жити.”</p>
<p>29. Та той, бажаючи себе самого виправдати, каже до Ісуса: “А хто мій ближній?” 30. Мовив тоді Ісус, кажучи: “Один чоловік спускався з Єрусалиму до Єрихону й потрапив розбійникам, що його обдерли й побили тяжко та й пішли геть, зоставивши півмертвого.</p>
<p>31 Випадком ішов якийсь священик тією дорогою; побачив він його й, збочивши, пройшов мимо.</p>
<p>32 Так само й левіт прийшов на те місце, глянув на нього й пройшов мимо.</p>
<p>33 Але один самарянин, що був у дорозі, зненацька надійшов (на нього) й, побачивши його, змилосердився.</p>
<p>34 Він приступив до нього, перев'язав йому рани, полив їх оливою і вином; потім посадив його на власну скотину, привів до заїзду й доглянув за ним.</p>
<p>35 На другий день він вийняв два динари, дав їх господареві й мовив: Доглядай за ним, і те, що витратиш на нього більше, я заплачу тобі, коли повернуся.</p>
<p>36 Хто з оцих трьох, на твою думку, був ближнім тому, що потрапив розбійникам у руки?”</p>
<p>37 Він відповів: “Той, хто вчинив над ним милосердя.” Тоді Ісус сказав до нього: “Іди і ти роби так само.”</p>
<p>38 Коли ж вони були в дорозі, він увійшов в одне село, і якась жінка, Марта на ім'я, прийняла його в хату.</p>
<p>39 Була ж у неї сестра що звалася Марія; ця, сівши в ногах Господа, слухала його слова.</p>
<p>40 Марта ж клопоталась усякою прислугою. Наблизившись, каже: “Господи, чи тобі байдуже, що сестра моя лишила мене саму служити? Скажи їй, щоб мені допомогла.”</p>
<p>41 Озвався Господь до неї і промовив: “Марто, Марто, ти побиваєшся і клопочешся про багато,</p>
<p>42 одного ж потрібно. Марія вибрала кращу частку, що не відніметься від неї.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 11 <span class="prim_h6"> Христос навчає молитися 1-13; вигнання бісів 14-28; засуд розпусного роду 29-36; картання фарисеїв 37-54</span></h4>
<p>1 Раз якось він молився в якомусь місці, і як закінчив, сказав до нього один з його учнів: “Господи, навчи нас молитись, як і Йоан навчав своїх учнів.”</p>
<p>2 А він до них промовив: “Коли ви молитесь, кажіть: Отче, нехай святиться твоє ім'я, нехай прийде твоє Царство.</p>
<p>3 Дай нам кожного дня наш хліб щоденний.</p>
<p>4 І прости нам гріхи наші, бо й ми прощаємо кожному, хто нам винен; і не введи нас у спокусу.”</p>
<p>5 Далі до них промовив: “Якби хтось із вас мав приятеля, і той прийшов до нього опівночі Та й сказав до нього: Друже, позич мені три хліби,</p>
<p>6 бо приятель мій прибув до мене з дороги, і я не маю що йому дати,</p>
<p>7 а той зсередини відповів би йому: Не докучай мені, двері вже замкнені, і діти мої зо мною в ліжку; не можу встати й дати тобі, -</p>
<p>8 кажу вам, що коли й не встане та не дасть тому, що він його приятель, все ж таки з-за його настирливости підведеться і дасть, скільки той потребує.</p>
<p>9 Отож кажу вам: Просіть, і вам дасться; шукайте, і знайдете; стукайте, і вам відчинять.</p>
<p>10 Кожний бо, хто просить, одержує; той, хто шукає, знаходить, і тому, хто стукає, відчиняють.</p>
<p>11 Котрий із вас, батьків, коли син проситиме в нього хліба, дасть йому камінь? Або коли попросить риби, замість риби дасть йому гадюку?</p>
<p>12 Або коли яйце попросить, дасть йому скорпіона?</p>
<p>13 Отак коли ви, злими бувши, умієте давати дітям вашим дари добрі, оскільки більш Отець небесний дасть Святого Духа тим, що у нього просять!”</p>
<p>14 Ісус виганяв біса, що німий був. І як біс вийшов, німий заговорив, і дивувались люди.</p>
<p>15 Та деякі з них говорили: “Він Велзевулом, князем бісівським, виганяє бісів.”</p>
<p>16 Інші ж, щоб його випробувати, домагалися від нього знаку з неба.</p>
<p>17 А він, знаючи думки їх, сказав їм: “Кожне царство, розділене проти себе самого, запустіє, і дім на дім упаде.</p>
<p>18 Коли, отже, і Сатана проти себе самого розділився, - як устоїться його царство? Бож кажете, що Велзевулом виганяю бісів.</p>
<p>19 Коли ж Велзевулом виганяю бісів, ким виганяють ваші сини? Ось чому вони будуть вашими суддями.</p>
<p>20 Коли ж я Божим перстом виганяю бісів, то, значить, прийшло до вас Боже Царство.</p>
<p>21 Коли хтось сильний та озброєний пильнує свого двору, його майно в безпеці.</p>
<p>22 Коли ж надійде хтось сильніший від нього й його подолає, то забере у нього всю його зброю, на яку він покладався, і роздасть його здобич.</p>
<p>23 Хто не зо мною, той проти мене; і хто зо мною не збирає, той розсипає.</p>
<p>24 Коли дух нечистий вийде з чоловіка, то блукає по місцях безводних, шукаючи спочинку, та, не знайшовши, каже: Повернуся в дім свій, звідкіля я вийшов.</p>
<p>25 І, прибувши, знайде його заметеним, прибраним.</p>
<p>26 І тоді йде й бере з собою інших сім духів, гірших від себе, і вони входять і там оселюються, і останнє того чоловіка буде гірше, ніж перше.”</p>
<p>27 Коли він говорив це, жінка якась, піднісши голос з-між народу, мовила до нього: “Щасливе лоно, що тебе носило, і груди, що тебе кормили.”</p>
<p>28 А він озвався: “Справді ж блаженні ті, що слухають Боже слово і його зберігають.”</p>
<p>29. Коли народ згромадивсь, Ісус почав промовляти: “Рід цей - рід лукавий; він шукає знаку, але знаку йому не дасться, окрім знаку Йони,</p>
<p>30 бо як Йона був знаком для ніневитян, так і Син Чоловічий буде знаком для цього роду.</p>
<p>31 Цариця півдня встане під час суду з людьми оцього роду і його засудить, бо прийшла з кінців світу послухати мудрости Соломона, а ось тут більше від Соломона!</p>
<p>32 Ніневитяни встануть з цим родом під час суду і його засудять, бо вони покаялись на проповіді Йони, та ось тут більше від Йони.</p>
<p>33 Ніхто не світить світла й не кладе його у сховок, ані під посудину, але на свічник, щоб ті, що входять, бачили ясність.</p>
<p>34 Світло твого тіла - твоє око. Коли око твоє здорове, все твоє тіло світле; коли ж воно недуже, все тіло твоє темне.</p>
<p>35 Гляди, отже, чи світло, що в тобі, не є темрява.</p>
<p>36 Коли, отже, все тіло твоє - світле й нічого темного не має, воно буде все в світлі, так, наче б освічувало тебе світло (своїм) сяйвом.”</p>
<p>37 Коли він говорив іще, якийсь фарисей запросив його на обід до себе. Ісус увійшов і сів за столом.</p>
<p>38 Побачивши це, фарисей здивувався, що він перш не зробив обмивань перед обідом.</p>
<p>39 Господь сказав до нього: “От ви, фарисеї, чистите лиш зверху чашу й полумисок, самі ж ви всередині повні здирства й лукавства.</p>
<p>40 Безумні! Чи ж той, що зробив верх, чи не зробив і середини?</p>
<p>41 Тож дайте милостиню з того, що усередині, і все у вас буде чисте.</p>
<p>42 Та горе вам, фарисеї, бо ви даєте десятину з м'яти, рути та всякої городини, але занедбуєте правосуддя і любов Божу! І це треба було робити, і того не лишати.</p>
<p>43 Горе вам, фарисеї, що любите перші місця в синагогах та привітання на майданах.</p>
<p>44 Горе вам, бо ви, як оті гроби непомітні, по яких люди зверху ходять і не знають того.”</p>
<p>45 Озвавсь тоді один із учителів закону: “Учителю! - кажучи це, ти й нас ображаєш.”</p>
<p>46 Він же відповів: “Горе й вам, учителям закону, бо ви накладаєте на людей тягарі, які важко носити, самі ж до тих тягарів і пальцем не доторкнетеся.</p>
<p>47 Горе вам, що будуєте гроби пророкам, а це ваші батьки їх убили!</p>
<p>48 Ви так стаєте свідками й даєте згоду вчинкам батьків ваших: вони їх повбивали, а ви будуєте їм гроби!</p>
<p>49 Тому й каже мудрість Божа: Я їм пошлю пророків і апостолів; вони деяких з них уб'ють, а деяких будуть гонити,</p>
<p>50 щоб цей рід відповів за кров усіх пророків, пролиту від створення світу,</p>
<p>51 від крови Авеля до крови Захарії, забитого між вівтарем і храмом. Так, я кажу вам: Рід цей здасть за те рахубу!</p>
<p>52 Горе вам, учителям закону, бо ви взяли ключ знання! Самі ви не ввійшли і тим, що хотіли ввійти, заборонили.”</p>
<p>53 І як він вийшов звідти, книжники та фарисеї почали сильно на нього нападати й ставити йому різні питання,</p>
<p>54 чигаючи так, щоб несподівано піймати якесь слово з уст його.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 12 <span class="prim_h6"> Пересторога супроти навчання фарисеїв 1-3; кого треба боятися 4-12; про дочасні блага 13-34; притча про вірного слугу 35-48; Ісус приносить розподіл 49-59</span></h4>
<p>1 Тим часом, як зібралася тьма народу, так що одне одного топтало, він почав говорити перш до своїх учнів: “Остерігайтесь фарисейської закваски, тобто лицемірства.</p>
<p>2 Нічого бо нема захованого, що б не відкрилося, і скритого, що б не виявилось.</p>
<p>3 Ось чому те, що ви потемки сказали, почується при світлі; і те, що на вухо ви говорили десь по сховках, оголоситься на крівлях.</p>
<p>4 Кажу вам, моїм друзям: Не бійтесь тих, що убивають тіло, а потім більш нічого заподіяти не можуть.</p>
<p>5 Я покажу вам, кого треба боятись: бійтеся того, що, вбивши, має владу вкинути в пекло. Так, кажу вам: Того бійтесь.</p>
<p>6 Хіба п'ять горобців не продаються за два шаги? А ні один з них не забутий у Бога.</p>
<p>7 Ба навіть і волосся на голові у вас усе пораховане. Не бійтесь: ви вартісніші за багатьох горобців!</p>
<p>8 Кажу вам: Кожен, хто визнає мене перед людьми, і Син Чоловічий визнає такого перед ангелами Божими.</p>
<p>9 Хто ж мене відречеться перед людьми, того і я відречуся перед ангелами Божими.</p>
<p>10 І всякому, хто скаже слово проти Сина Чоловічого, воно проститься йому; а тому, хто хулитиме Святого Духа, не проститься.</p>
<p>11 Коли вас приведуть у синагоги, до урядів та до влади, не клопочіться тим, як або що вам відповісти, або що казати,</p>
<p>12 бо Дух Святий навчить вас тієї години, що треба говорити.”</p>
<p>13 Відізвався до нього хтось із народу: “Скажи братові моєму, щоб поділився зо мною спадщиною.”</p>
<p>14 Ісус промовив до нього: “Чоловіче, хто настановив мене суддею або подільником над вами?”</p>
<p>15 Далі промовив до них: “Глядіть і бережіться всякої зажерливости, бо не від надміру того, що хто має, залежить його життя.”</p>
<p>16 І він розповів їм цю притчу: В одного багача земля вродила гарно.</p>
<p>17 І почав він міркувати, кажучи сам до себе: Що мені робити? Не маю де звезти врожай мій!</p>
<p>18 І каже: Ось що я зроблю: розберу мої стодоли, більші побудую і зберу туди все збіжжя і ввесь мій достаток</p>
<p>19 та й скажу душі своїй: Душе моя! Маєш добра багато в запасі на багато років! Спочивай собі, їж, пий і веселися!</p>
<p>20 А Бог сказав до нього: Безумний! Цієї ж ночі душу твою заберуть у тебе, а те, що ти зібрав, кому воно буде?</p>
<p>21 Отак воно з тим, хто збирає для себе, замість щоб багатіти в Бога.”</p>
<p>22 Далі сказав до своїх учнів: “Тому кажу вам: Не журіться про життя ваше, що їстимете, ані про тіло, в що вдягнетеся;</p>
<p>23 бо життя більше від їжі й тіло від одежі.</p>
<p>24 Гляньте на круків, що не сіють, ні жнуть; нема в них ні комори, ні стодоли, а проте Бог їх годує. Оскільки більше варті ви від птахів!</p>
<p>25 Хто з вас, трудившись, може додати до віку свого хоча б один лікоть?</p>
<p>26 коли, отже, і це найменше понад вашу силу, чому клопочетесь про інше?</p>
<p>27 Погляньте на лілеї як ростуть: не працюють і не прядуть, а, кажу вам, що навіть Соломон у своїй славі не вдягався так, як одна з них.</p>
<p>28 Коли, отже, траву на полі, що сьогодні стоїть, а завтра буде кинута до печі, Бог отак одягає, то скільки більше вас, маловіри!</p>
<p>29. І не побивайтесь, що вам їсти та що пити, і не клопочіться!</p>
<p>30 Бо того всього шукають народи цього світу; Отець же ваш знає, що вам воно потрібне.</p>
<p>31 Отож, шукайте його Царства, а це вам додасться.</p>
<p>32 Не бійсь, маленьке стадо, бо вашому Отцеві вподобалося дати вам Царство.</p>
<p>33 Продайте ваше майно й дайте милостиню. Зробіть собі гамани, що не старіються; невичерпаний скарб на небі, де злодій приступу не має, ні міль не точить.</p>
<p>34 Бо де скарб ваш, там буде й ваше серце.</p>
<p>35 Нехай ваш стан буде підперезаний, і світла засвічені.</p>
<p>36 Будьте подібні до людей, що чекають на пана свого, коли він повернеться з весілля, щоб йому негайно відчинити, як прийде й застукає.</p>
<p>37 Щасливі ті слуги, що їх він, прийшовши, застане невсипущими! Істинно кажу вам: Він підпережеться, посадить їх за стіл і, приступивши, почне їм служити.</p>
<p>38 І як прийде о другій чи о третій сторожі й так усе знайде, щасливі вони.</p>
<p>39 Збагніть це добре: коли б господар знав, о котрій годині прийде злодій, пильнував би й не дав би проламати стіни у своїм домі.</p>
<p>40 І ви також будьте готові, бо не знаєте, о котрій годині Син Чоловічий прийде.”</p>
<p>41 Тут Петро озвався: “Господи, чи ти до нас кажеш цю притчу, чи й до всіх?”</p>
<p>42 А Господь відповів: “Хто ж це той вірний і кмітливий управитель, якого пан настановить над челяддю своєю, щоб дати їй у визначену пору мірку пшениці?</p>
<p>43 Щасливий той слуга, пан якого, прийшовши, знайде, що він так робить.</p>
<p>44 Істинно кажу вам, що він його поставить над своїм маєтком.</p>
<p>45 Коли ж слуга той скаже в своїм серці: Бариться мій пан, не приходить, - і почне бити слуг та служниць, їсти і пити та й упиватись,</p>
<p>46 то пан того слуги прийде дня, якого він не сподіється, й години, якої він не знає, і відлучить його та й між невірними призначить йому долю.</p>
<p>47 Той, що, знавши волю свого пана, не приготував, ані не зробив по його волі, буде тяжко битий.</p>
<p>48 А той, що її не знав і зробив каригідне, буде мало битий. Від усякого, кому дано багато, багато від нього й вимагатимуть; а кому повірено багато, від того більше зажадають.</p>
<p>49 Вогонь прийшов я кинути на землю - і як я прагну, щоб він вже розгорівся!</p>
<p>50 Хрищення маю я прийняти й як мені важко, докіль воно не здійсниться.</p>
<p>51 Гадаєте, що я прийшов мир дати на землі? Ні бо, кажу вам, - але розділ.</p>
<p>52 Віднині бо в одній хаті, де п'ятеро, і ті будуть розділені: троє проти двох і двоє проти трьох.</p>
<p>53 Будуть розділені: батько проти сина й син проти батька; мати проти дочки й дочка проти матері, свекруха проти невістки й невістка проти свекрухи.”</p>
<p>54 А промовив він ще до народу: “Коли ви бачите хмару, що виступає на заході, ви зараз кажете: Дощ буде, - і так воно буває.</p>
<p>55 І коли дме південний вітер, ви кажете: Спека буде, - і так буває.</p>
<p>56 Лицеміри, вигляд землі й неба ви вмієте розпізнавати; як же воно, що не розпізнаєте часу цього?</p>
<p>57 Чому самі з себе ви не судите, що справедливе?</p>
<p>58 Бо коли, отже, йдеш з противником своїм до уряду, намагайся визволитися від нього в дорозі, щоб не потяг тебе до судді, і суддя не видав тебе возному, а возний щоб не кинув тебе до в'язниці.</p>
<p>59 Кажу тобі: Не вийдеш звідти, аж поки не віддаси останнього шага.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 13 <span class="prim_h6"> Ісус закликає до покаяння 1-5; притча про смоковницю 6-9; Ісус оздоровлює в суботу 10-17; зерно гірчичне та квас 18-21; вузька брама 22-30; Ірод хоче вбити Христа 31-35</span></h4>
<p>1 Того ж часу прибули деякі й розповіли йому про галилеїв, що їхню кров Пилат змішав з їхніми жертвами.</p>
<p>2 Озвавшись, він сказав їм: “Гадаєте, що ті галилеї, тому що таке постраждали, були більші грішники, ніж усі галилеї?</p>
<p>3 Ні, кажу вам, але як не покаєтесь, усі загинете так само.</p>
<p>4 Або ті вісімнадцять, що на них упала башта Силоамська й їх забила, гадаєте, що були більш винні від усіх мешканців Єрусалиму?</p>
<p>5 Ні, кажу вам, але як не покаєтесь, усі загинете так само.”</p>
<p>6 І він розповів їм оцю притчу; “Один чоловік мав смоковницю, посаджену в його винограднику. Прийшов він і почав плода на ній шукати, та не знайшов.</p>
<p>7 Тоді він сказав до виноградаря: Оце три роки, як я приходжу, шукаючи плода на цій смоковниці, і не знаходжу. Зрубай її: нащо й землю займає ще?</p>
<p>8 А той озвався до нього: Пане, лиши її ще на цей рік: я обкопаю навкруг неї і обкладу гноєм.</p>
<p>9 Може, щось вродить нарік, а коли ні, то ти її зрубаєш.”</p>
<p>10 Ісус навчав в одній з синагог у суботу.</p>
<p>11 Була ж там одна жінка що її тримав дух у недузі вісімнадцять років: вона була скорчена й не могла ніяк випростатись.</p>
<p>12 Побачивши її Ісус, покликав і промовив до неї: “Жінко, ти звільнена від твоєї недуги.”</p>
<p>13 І поклав на неї руки й вона зараз же випросталась, і почала прославляти Бога.</p>
<p>14 Тоді начальник синагоги, обурений, що Ісус оздоровив у суботу, озвався і мовив до народу: “Шість день є, коли маєте працювати; тоді, отже, приходьте й оздоровляйтесь, а не в день суботній.”</p>
<p>15 Господь у відповідь сказав до нього: “Лицеміри! Чи кожний з вас не відв'язує свого вола або осла від ясел і не веде його поїти?</p>
<p>16 Цю ж жінку, дочку Авраама, що її сатана зв'язав ось вісімнадцять років, не треба було від цих узів звільнити в день суботній?”</p>
<p>17 І як він говорив це, усі противники його засоромились, а ввесь народ радів усім славним вчинкам, які він зробив.</p>
<p>18 Далі промовив: “На що схоже Царство Боже? До чого б мені його прирівняти?</p>
<p>19 Воно схоже на зерно гірчичне, що чоловік узяв та й кинув у город свій, і воно вигналось і стало деревом великим, і небесне птаство гніздиться у його гілляках.</p>
<p>20 І знову промовив: “До чого мені прирівняти Царство Боже?</p>
<p>21 Воно схоже на закваску, що жінка взяла й поклала в три мірки борошна, аж поки все не скисне.”</p>
<p>22 Ісус проходив через міста та через села, навчаючи й простуючи до Єрусалиму.</p>
<p>23 Аж ото сказав хтось до нього: “Господи, чи мало буде тих, що спасуться?” Він відповів їм:</p>
<p>24 “Силкуйтеся ввійти через тісні ворота, багато бо, кажу вам, силкуватимуться ввійти, але не зможуть.</p>
<p>25 І як господар устане й замкне двері, а ви, зоставшися знадвору, почнете стукати у двері та казати: Господи, відчини нам! - він відповість вам: Не знаю вас, звідкіля ви.</p>
<p>26 Тоді ви почнете казати: Ми їли й пили перед тобою, і ти навчав нас на майданах наших.</p>
<p>27 Та він відповість: Кажу бо вам: Не знаю вас, звідкіля ви; геть від мене всі ви, що чините неправду!</p>
<p>28 Там буде плач і скрегіт зубів, коли побачите Авраама, Ісаака та Якова й усіх пророків у Царстві Божім, себе ж самих викинутих назовні.</p>
<p>29. Прийдуть тоді від сходу й від заходу, від півночі й від півдня й возсядуть (на бенкеті) в Царстві Божім.</p>
<p>30 Тоді останні стануть першими, а перші - останніми.”</p>
<p>31 Якраз тієї хвилини підійшли деякі фарисеї і сказали йому: “Вийди і йди звідси, бо Ірод хоче тебе вбити.”</p>
<p>32 Він же сказав їм: “Ідіть і скажіть тому лисові: Ось виганяю бісів і роблю оздоровлення сьогодні й завтра, третього ж дня скінчуся.</p>
<p>33 Однак сьогодні, завтра й ще наступного дня я мушу простувати далі, бо не годиться, щоб пророк загинув поза Єрусалимом.</p>
<p>34 Єрусалиме, Єрусалиме, що вбиваєш пророків і каменуеш посланних до тебе! Скільки разів я хотів зібрати твоїх дітей, немов квочка свій виводок під крила, - та ви не захотіли!</p>
<p>35 Ось дім ваш лишається вам (пустий). Кажу вам: Ви не побачите мене, аж поки не настане день, коли ви скажете: Благословен той, що приходить в ім'я Господнє!”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 14 <span class="prim_h6"> Оздоровлення хворого на водянку 1-6; про покору 7-14; притча про запрошених на весілля 15-24; потреба самозречення 25-35</span></h4>
<p>1 Одного разу увійшов Ісус у суботу в дім якогось визначного фарисея спожити страву, і вони за ним назирали.</p>
<p>2 Аж ото перед ним якийсь чоловік, хворий на водянку.</p>
<p>3 Звертаючись до вчителів закону й фарисеїв, Ісус спитав: “Чи вільно зціляти в суботу, чи ні?”</p>
<p>4 Вони мовчали. Тоді він, діткнувшись його, оздоровив і відпустив.</p>
<p>5 До них же промовив: “Хто з вас, коли в нього син чи віл упаде в колодязь, не витягне його негайно в день суботній?”</p>
<p>6 І вони не могли нічого йому на це відповісти.</p>
<p>7 Потім, зауваживши, як вони вибирали собі перші місця, Ісус сказав до запрошених притчу:</p>
<p>8 “Як хтось покличе тебе на весілля, не сідай на першім місці, щоб, бува, не знайшовся хтось, запрошений ним, поважніший від тебе,</p>
<p>9 і той, хто тебе і його закликав, не підійшов і не сказав до тебе: Поступися цьому місцем! І тоді довелось би тобі з соромом посісти останнє місце.</p>
<p>10 А навпаки: коли тебе запросять, іди й займи останнє місце, щоб, коли прийде той, що тебе покликав, сказав до тебе: Друже, сідай вище! Тоді буде тобі честь перед усіма, що сидітимуть з тобою.</p>
<p>11 Бо кожний, хто виноситься, буде принижений, а хто принижується, буде вивищений.”</p>
<p>12 Він сказав також тому, що його покликав: “Коли справляєш обід або вечерю, не клич твоїх друзів, ні твоїх братів, ані твоїх родичів, ані сусідів багатих, щоб часом і вони також тебе не запросили й не було тобі відплати;</p>
<p>13 але як справляєш бенкет, заклич убогих, калік, кривих, сліпих.</p>
<p>14 І ти будеш щасливий, тому що вони не мають, чим тобі відплатити, - тобі бо віддасться в день воскресіння праведних.”</p>
<p>15 Почувши це один із тих, що за столом сиділи, сказав до нього: “Щасливий той, хто їстиме хліб у Царстві Божім.”</p>
<p>16 А Ісус озвавсь до нього: “Один чоловік справив вечерю велику й запросив багатьох.</p>
<p>17 Під час вечері послав він слугу свого сказати запрошеним: Ідіть, усе готове.</p>
<p>18 Тоді всі вони однаково почали відмовлятися. Перший йому сказав: Поле купив я, мушу піти на нього подивитись; вибач мені, прошу тебе.</p>
<p>19 Другий сказав: П'ять пар волів купив я і йду їх спробувати; прошу тебе, вибач мені.</p>
<p>20 А інший мовив: Я одружився і тому не можу прийти.</p>
<p>21 Повернувся слуга й розповів це панові своєму. Розгнівався тоді господар та й каже до слуги свого: Іди щоскоріш на майдани й вулиці міста й приведи сюди вбогих, калік, сліпих, кульгавих.</p>
<p>22 Пане, - озвавсь слуга, - сталось, як ти велів, і місця є ще.</p>
<p>23 Сказав пан до слуги: Піди на шляхи та огорожі й наполягай увійти, щоб дім мій наповнився.</p>
<p>24 Кажу бо вам: Ніхто з отих запрошених не покуштує моєї вечері.”</p>
<p>25 Якже ішла з ним народу превелика сила, він обернувсь і до них мовив:</p>
<p>26 “Коли хтось приходить до мене й не зненавидить свого батька й матір, жінку, дітей, братів, сестер, та ще й своє життя, той не може бути моїм учнем.</p>
<p>27 Хто не несе хреста свого, і не йде слідом за мною - не може бути моїм учнем.</p>
<p>28 Хто бо з вас, коли захоче збудувати башту, не сяде перше й не порахує видатків, чи має чим закінчити,</p>
<p>29. щоб часом, як поставить підвалину та не спроможеться скінчити, усі, що бачитимуть те, не почали сміятися з нього,</p>
<p>30 мовляв, цей чоловік узявся будувати, та не міг закінчити!</p>
<p>31 Або який цар, ідучи війною проти іншого (царя), не сяде перш та не роздумає, чи може з десятьма тисячами стати проти того, хто йде з двадцятьма тисячами на нього?</p>
<p>32 Коли ж не може, то, як той ще далеко, шле посольство й просить миру.</p>
<p>33 Так і кожний з вас, хто не зречеться всього, що має, не може бути моїм учнем.</p>
<p>34 Сіль - добра річ, але коли сіль звітріє, чим її приправити?</p>
<p>35 Ні в землю, ні на гній вона більш не придатна: її геть викидають. Хто має вуха слухати, нехай слухає!”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 15 <span class="prim_h6"> Заблукапа вівця 1-7; загублена драхма 8-10; про блудного сина 11-32</span></h4>
<p>1 Усі митарі й грішники приходили до нього, щоб його почути.</p>
<p>2 А фарисеї з книжниками нарікали: “Цей грішників приймає і їсть разом з ними.”</p>
<p>3 Тоді Ісус сказав до них цю притчу:</p>
<p>4 “Котрий з вас чоловік, мавши сотню овець і одну з них загубивши, не зоставить дев'ятдесят дев'ять у пустелі та не піде шукати загублену, поки її не знайде?</p>
<p>5 А, знайшовши, кладе її собі, радіючи, на плечі</p>
<p>6 й, повернувшися додому, скликає друзів та сусідів і до них каже: Радійте зо мною, бо я знайшов овечку, що була загубилась.</p>
<p>7 Отак, кажу вам, що на небі буде більша радість над одним грішником, що кається, ніж над дев'ятдесят дев'ятьма праведниками, що їм не треба покаяння.</p>
<p>8 Або котра жінка, маючи десять драхм, і як одну загубила, не засвітить світла, не замітатиме своєї хати й не шукатиме її старанно, поки не знайде?</p>
<p>9 А, знайшовши, скличе подруг і сусідок і їм каже: Радійте зо мною, бо я знайшла ту драхму, що була загубила.</p>
<p>10 Отак, кажу вам, буває між ангелами Божими радість над одним грішником, що кається.”</p>
<p>11 Він сказав далі: “В одного чоловіка було два сини.</p>
<p>12 Молодший з них сказав батькові: Тату, дай мені ту частину маєтку, що мені припадає. І батько розділив між ними свій маєток.</p>
<p>13 Кілька днів потім, молодший, зібравши все, подавсь у край далекий і там розтратив свій маєток, живши розпусно.</p>
<p>14 І от як він усе прогайнував, настав великий голод у тім краю, і він почав бідувати.</p>
<p>15 Пішов він і найнявся до одного з мешканців того краю, і той послав його на своє поле пасти свині.</p>
<p>16 І він бажав би був наповнити живіт світ стручками, що їх їли свині, та й тих ніхто не давав йому.</p>
<p>17 Опам'ятавшись, він сказав до себе: Скільки то наймитів у мого батька мають подостатком хліба, а я тут з голоду конаю.</p>
<p>18 Встану та й піду до батька мого і скажу йому: Отче, я прогрішився проти неба й проти тебе!</p>
<p>19 Я недостойний більше зватися твоїм сином. Прийми мене як одного з твоїх наймитів.</p>
<p>20 І встав він і пішов до батька свого. І як він був іще далеко, побачив його батько його й, змилосердившись, побіг, на шию йому кинувся і поцілував його.</p>
<p>21 Тут син сказав до нього: Отче, я прогрішився проти неба й проти тебе. Я недостойний більше зватись твоїм сином.</p>
<p>22 А батько кликнув до слуг своїх: Притьмом принесіть найкращу одіж, одягніть його, дайте йому на руку перстень і сандалі на ноги.</p>
<p>23 Та приведіть годоване теля і заріжте, і їжмо, веселімся,</p>
<p>24 бо цей мій син був мертвий, і ожив, пропав був, і знайшовся. І вони заходились веселитися.</p>
<p>25 А старший його син був у полі; коли ж він, повертаючись, наблизився до дому, почув музику й танці.</p>
<p>26 Покликав він одного із слуг і спитав, що воно таке було б.</p>
<p>27 Той же сказав йому: Брат твій повернувся, і твій батько зарізав годоване теля, бо знайшов його живим-здоровим.</p>
<p>28 Розгнівався той і не хотів увійти. І вийшов тоді батько й почав його просити.</p>
<p>29. А той озвався до батька: Ось стільки років служу тобі й ніколи не переступив ні однієї заповіді твоєї, і ти не дав мені ніколи козеняти, щоб з друзями моїми повеселитись.</p>
<p>30 Коли повернувся цей син твій, що проїв твій маєток з блудницями, ти зарізав для нього годоване теля.</p>
<p>31 Батько ж сказав до нього: Ти завжди при мені, дитино, і все моє - твоє.</p>
<p>32 А веселитись і радіти треба було, бо оцей брат твій був мертвий і ожив, пропав був і знайшовся.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 16 <span class="prim_h6"> Несправедливий управитель 1-8; про неможливість служити двом панам 9-18; багач та Лазар 19-31</span></h4>
<p>1 І сказав (Ісус) до учнів: “Був один чоловік багатий і мав він управителя, якого обвинувачували, що марнує його добра.</p>
<p>2 Покликав він його та й каже: Що я про тебе чую? Дай звіт про твоє управління, бо ти не можеш більше рядити.</p>
<p>3 І почав управитель міркувати: Що мені робити, бож пан мій в мене відбирає управління? Копати землю? Сил не маю. Просити? Соромлюся.</p>
<p>4 Знаю, що зроблю щоб, коли буду скинутий з управління, прийняли мене до себе.</p>
<p>5 Покликав він одного по однім довжників свого пана й до першого промовив: Скільки ти винен панові моєму?</p>
<p>6 Сто мір оливи, -відповів той. А він сказав до нього: Візьми твою розписку та сядь і напиши швидко п'ятдесят.</p>
<p>7 Потім до другого промовив: А ти скільки то винен? - Сто корців пшениці, відповів той. - Візьми твою розписку, напиши вісімдесят.</p>
<p>8 І похвалив пан нечесного управителя за те, що той вчинив мудро, бо діти цього світу мудріші, в їхньому роді, від дітей світла.</p>
<p>9 І я кажу вам: Придбайте собі друзів мамоною неправою, щоб коли її не стане, вас прийняли в намети вічні.</p>
<p>10 Хто вірний у найменшім, той і в великому вірний; а хто нечесний у найменшім, той і в великому нечесний.</p>
<p>11 Коли ви, отже, з неправними грішми не були вірні, то хто довірить вам добро правдиве?</p>
<p>12 І коли ви в чужім добрі не були вірні, хто вам дасть ваше?</p>
<p>13 Жадний слуга не може двом панам служити, бо він або одного зненавидить, а другого полюбить, або буде триматися одного, а другим понехтує. Не можете служити Богові й мамоні.”</p>
<p>14 Чули все це фарисеї, які любили гроші, і насміхалися з нього.</p>
<p>15 А він до них промовив: “Ви видаєте себе за праведних перед людьми, але Бог знає серця ваші; бо що в людей високе - осоружне Богові.</p>
<p>16 Закон і пророки були до Йоана; відтоді благовіститься Царство Боже, і кожен з трудом увіходить до нього.</p>
<p>17 Легше минутися небу й землі, ніж одній рисці пропасти з закону.</p>
<p>18 Кожний, хто відпускає свою жінку й одружується з іншою, чинить перелюб; і той, хто одружується з розведеною з чоловіком, чинить перелюб.</p>
<p>19 Був один чоловік багатий, що одягавсь у кармазин та вісон та бенкетував щодня розкішне.</p>
<p>20 Убогий же якийсь, на ім'я Лазар, лежав у нього при воротях, увесь струпами вкритий;</p>
<p>21 він бажав насититися тим, що падало в багатого зо столу; ба навіть пси приходили й лизали рани його.</p>
<p>22 Та сталося, що помер убогий, і ангели занесли його на лоно Авраама. Помер також багатий, і його поховали.</p>
<p>23 В аді, терплячи тяжкі муки, зняв він очі й побачив здалека Авраама та Лазаря на його лоні,</p>
<p>24 і він закричав уголос: Отче Аврааме, змилуйся надо мною і пошли Лазаря, нехай умочить у воду кінець пальця свого й прохолодить язик мій, бо я мучуся в полум'ї цім.</p>
<p>25 Авраам же промовив: Згадай, мій сину, що ти одержав твої блага за життя свого, так само, як і Лазар свої лиха. Отже, тепер він тішиться тут, а ти мучишся.</p>
<p>26 А крім того всього між нами й вами вирита велика пропасть, тож ті, що хотіли б перейти звідси до вас, не можуть; ані звідти до нас не переходять.</p>
<p>27 Отче, сказав багатий, благаю ж тебе, пошли його в дім батька мого;</p>
<p>28 я маю п'ять братів, нехай він їм скаже, щоб і вони також не прийшли в це місце муки.</p>
<p>29. Авраам мовив: Мають Мойсея і пророків; нехай їх слухають.</p>
<p>30 Той відповів: Ні, отче Аврааме, але коли до них прийде хто з мертвих, вони покаються.</p>
<p>31 А той відозвавсь до нього: Як вони не слухають Мойсея і пророків, то навіть коли хто воскресне з мертвих, не повірять.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 17 <span class="prim_h6"> Чотири попередження 1-10 оздоровлення десятьох прокажених 11-19; прихід Божого Царства 20-37</span></h4>
<p>1 Ісус сказав до своїх учнів: “Неможливо, щоб не з'являлися спокуси. Однак, горе тому, через кого вони приходять.</p>
<p>2 Ліпше такому було б, коли б млинове жорно прив'язано йому до шиї, і він був кинутий у море, ніж щоб він спокусив одне з цих малих.</p>
<p>3 Уважайте на себе! Коли згрішить твій брат, докори йому й, як він покається, прости йому.</p>
<p>4 І коли сім раз на день він згрішить проти тебе й сім раз повернеться до тебе та й скаже: Каюсь, - прости йому.”</p>
<p>5 Апостоли сказали Господові: “Додай нам віри.”</p>
<p>6 Господь же сказав: “Якби ви мали віру, як зерно гірчичне, сказали б цій шовковиці: Вирвися з корінням і посадися в морі, - і вона б послухала вас.</p>
<p>7 Хто з вас, мавши слугу, орача або пастуха, скаже до нього, коли він прийде з поля: Іди мерщій та сідай до столу?</p>
<p>8 А чи не скаже йому радше: Зготуй мені щось на вечерю та підпережись мені служити, поки я буду їсти й пити, а потім ти будеш їсти й пити?</p>
<p>9 Чи буде дякувати слузі (тому) за те, що виконав наказане?</p>
<p>10 Отак і ви, як зробите все, що звелено вам, кажіть: Ми слуги непотрібні, виконали те, що повинні були зробити.”</p>
<p>11 Одного разу, простуючи до Єрусалиму, Ісус проходив між Самарією і Галилеєю.</p>
<p>12 Коли він входив в одне село, вийшло йому назустріч десять прокажених, що стояли здалека.</p>
<p>13 Вони піднесли голос і казали: “Ісусе, Наставнику, змилуйся над нами!”</p>
<p>14 Побачивши їх, він промовив: “Ідіть та покажіться священикам.” І сталось, як вони йшли, очистилися.</p>
<p>15 Один же з них, побачивши, що видужав, повернувся, славлячи великим голосом Бога.</p>
<p>16 І припав лицем до ніг Ісуса, почав йому дякувати. Він був самарянин.</p>
<p>17 Озвавсь Ісус і каже: “Хіба не десять очистилось? Де ж дев'ять?</p>
<p>18 І не знайшовся між ними, щоб повернутись, Богові хвалу воздати, ніхто інший, окрім цього чужинця?”</p>
<p>19 І він сказав до нього: “Встань, іди: віра твоя спасла тебе.”</p>
<p>20 Якже спитали його фарисеї, коли прийде Царство Боже, він відповів їм: “Царство Боже прийде непомітно;</p>
<p>21 ані не скажуть: Ось воно тут! - або: Он там! - бо Царство Боже є між вами.”</p>
<p>22 Далі сказав він до учнів: “Прийдуть дні, коли бажатимете побачити бодай один день Сина Чоловічого, та не побачите.</p>
<p>23 Скажуть вам: Ось він тут! - або: Он він там! - не йдіть і не шукайте!</p>
<p>24 Бо, як блискавка, що, блиснувши, світить з одного краю неба до другого, так буде свого дня Син Чоловічий.</p>
<p>25 А перше він мусить багато страждати й бути відкинутим цим родом.</p>
<p>26 Як було за днів Ноя, так буде й за днів Сина Чоловічого:</p>
<p>27 їли, пили, женилися, виходили заміж, аж до дня, коли Ной увійшов до ковчегу; і надійшов потоп, і вигубив усіх їх.</p>
<p>28 Так само сталось і за днів Лота: їли, пили, купували, продавали, садили, будували;</p>
<p>29. та того дня, коли Лот вийшов з Содому, линуло вогнем і сіркою з неба, і всіх вигубило.</p>
<p>30 Так само буде й того дня, як об'явиться Син Чоловічий.</p>
<p>31 Хто буде того дня на крівлі, а речі його в хаті, нехай не злізає їх узяти. А хто на полі, так само нехай не повертається назад.</p>
<p>32 Згадайте собі жінку Лота.</p>
<p>33 Хто буде намагатися спасти своє життя, той його погубить; а хто його погубить, той збереже його живим.</p>
<p>34 Кажу вам, тієї ночі двоє буде на однім ліжку: одного візьмуть, а другого зоставлять.</p>
<p>35 Дві жінки молотимуть укупі: одну з них візьмуть, другу ж зоставлять.</p>
<p>36 [Двоє будуть на полі: одного візьмуть, а другий лишиться].”</p>
<p>37 Тоді вони його спитали: “Де, Господи?” Він відповів їм: “Де труп, там й орли зберуться.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 18 <span class="prim_h6"> Притча про суддю та вдовицю 1-8; фарисей та митар 9-14; благословення дітей 15-17; багатий юнак 18-30; Ісус передсказує свої муки 31-34; оздоровлення сліпого 35-43</span></h4>
<p>1 Він розповів їм притчу про те, що їм треба молитись завжди й не падати духом.</p>
<p>2 І казав: “В одному місті був один суддя, що не боявся Бога, ні людей не соромився.</p>
<p>3 Була ж одна вдова в тім місті, що (завжди) приходила до нього й говорила: Оборони мене від мого супротивника!</p>
<p>4 І довго не хотів він, але згодом мовив сам до себе: Хоч я Бога не боюся і людей не соромлюся,</p>
<p>5 але тому, що ця вдова мені надокучає, я її обороню, щоб вона не приходила безперестанку та не морочила мені голови.”</p>
<p>6 Тут Господь додав: “Слухайте, що суддя несправедливий каже!</p>
<p>7 А Бог хіба не оборонить своїх вибраних, які до нього день і ніч голосять, і чи баритиметься до них?</p>
<p>8 Кажу вам: Оборонить їх негайно. Тільки ж Син Чоловічий, коли прийде, чи знайде на землі віру?”</p>
<p>9 Для деяких, що були певні про себе, мовляв, вони справедливі й ні за що мали інших, він сказав цю притчу:</p>
<p>10 “Два чоловіки зайшли в храм помолитись: один був фарисей, а другий - митар.</p>
<p>11 Фарисей, ставши, молився так у собі: Боже, дякую тобі, що я не такий, як інші люди - грабіжники, неправедні, перелюбці, або як оцей митар.</p>
<p>12 Пощу двічі на тиждень, з усіх моїх прибутків даю десятину.</p>
<p>13 А митар, ставши здалека, не смів і очей звести до неба, тільки бив себе в груди, кажучи: Боже, змилуйся надо мною грішним!</p>
<p>14 Кажу вам: Цей повернувся виправданий до свого дому, а не той; бо кожний, хто виноситься, буде принижений, а хто принижується, - вивищений.”</p>
<p>15 Приносили й малих дітей до нього, щоб до них доторкнувся. Побачивши те, учні їм докоряли.</p>
<p>16 Ісус покликав їх, кажучи: “Пустіть дітей, нехай ідуть до мене; не бороніть їм: таких бо Царство Боже.</p>
<p>17 Істинно кажу вам: Хто Царства Божого не прийме як дитина, той не ввійде до нього.”</p>
<p>18 Один знатний спитав Ісуса: “Учителю благий, що мені робити, щоб успадкувати життя вічне?”</p>
<p>19 А Ісус озвавсь до нього: “Чому мене звеш благим? Ніхто не благий, хіба один Бог.</p>
<p>20 Ти заповіді знаєш: не перелюбствуй, не вбивай, не кради, не свідкуй ложно, шануй свого батька і матір.”</p>
<p>21 Той же відповів: “Все це я зберіг змалку.”</p>
<p>22 Почувши те Ісус, сказав до нього: “Одного ще тобі бракує: продай усе, що маєш, і роздай бідним, і будеш мати скарб на небі; тоді прийди і йди слідом за мною.”</p>
<p>23 Почувши це, той засмутився вельми, бо був дуже багатий.</p>
<p>24 Глянув Ісус на нього й мовив: “Як тяжко тим, що багатства мають, увійти в Царство Боже!</p>
<p>25 Легше пройти верблюдові крізь вушко в голці, ніж багатому ввійти в Царство Боже.” 26. А ті, що слухали, сказали: “Хто ж тоді може спастися?”</p>
<p>27 Він відповів: “Неможливе в людей, можливе є в Бога.”</p>
<p>28 Тоді Петро промовив: “Ось ми покинули, що в нас було, і пішли за тобою.”</p>
<p>29. Ісус сказав їм: “Істинно кажу вам: Нема такого, що кинув би дім чи жінку, чи братів, чи дітей задля Божого Царства,</p>
<p>30 і не отримав би багато більше за цього часу, а в наступнім віці життя вічне.”</p>
<p>31 І взявши дванадцятьох, Ісус до них промовив: “Оце ми йдем в Єрусалим, і все написане пророками про Сина Чоловічого здійсниться.</p>
<p>32 Він буде виданий поганам, і насміхатимуться з нього, і зневажатимуть його, і плюватимуть на нього,</p>
<p>33 і, бичувавши, уб'ють його, та третього дня він воскресне.”</p>
<p>34 Вони ж нічого з того не зрозуміли; це слово було для них закрите, й вони не знали, про що він говорив.</p>
<p>35 І як він наближався до Єрихону, один сліпий сидів край дороги й просив милостині.</p>
<p>36 Почувши, що народ іде мимо, він спитався, що б воно могло бути.</p>
<p>37 Йому сказали, що це Ісус Назарянин проходить.</p>
<p>38 І він почав голосно кричати: “Ісусе, Сину Давидів, змилуйся надо мною!”</p>
<p>39 Ті, що йшли попереду, сварилися на нього, щоб замовчав, та він кричав ще дужче: “Сину Давидів, змилуйся надо мною!”</p>
<p>40 Ісус зупинився і звелів привести його до себе. І коли той наблизився до нього, спитав:</p>
<p>41 “Що хочеш, щоб я зробив тобі?” “Господи”, - сказав той, - “щоб я прозрів!”</p>
<p>42 Ісус сказав до нього: “Прозри! Віра твоя спасла тебе.”</p>
<p>43 І вмить прозрів той і пішов за Ісусом, славлячи Бога. І ввесь народ, побачивши те, віддав хвалу Богові.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 19 <span class="prim_h6"> Ісус у Закхея 1-10; притча про міни 11-28; в'їзд у Єрусалим 29-40; Ісус плаче над Єрусалимом 41-44; вигнання торгівців із храму 45-48</span></h4>
<p>1 Увійшовши в Єрихон, Ісус проходив через (місто).</p>
<p>2 А був там чоловік, Закхей на ім'я; він був головою над митарями й був багатий.</p>
<p>3 Він бажав бачити Ісуса, хто він такий, але не міг із-за народу, бо був малого зросту.</p>
<p>4 Побіг він наперед, виліз на сикомор, щоб подивитися на нього, бо Ісус мав проходити тудою.</p>
<p>5 Прийшовши на те місце, Ісус глянув угору і сказав до нього: “Закхею, притьмом злізай, бо я сьогодні маю бути в твоїм домі.”</p>
<p>6 І зліз той швидко і прийняв його радо.</p>
<p>7 Всі, бачивши те, заходилися нарікати та й казали: “До чоловіка грішника зайшов у гостину.”</p>
<p>8 А Закхей устав і до Господа промовив: “Господи, ось половину майна свого даю вбогим, а коли чимсь когось і покривдив, поверну вчетверо.”</p>
<p>9 Ісус сказав до нього: “Сьогодні на цей дім зійшло спасіння, бо й він син Авраама.</p>
<p>10 Син бо Чоловічий прийшов шукати і спасти те, що загинуло.”</p>
<p>11 Як люди слухали це, Ісус сказав ще одну притчу, бо він був близько Єрусалиму, і вони думали, що Царство Боже негайно має з'явитись.</p>
<p>12 Отож, він мовив: “Один чоловік, знатного роду, пішов у далеку землю прийняти собі царство та й повернутись потім.</p>
<p>13 Покликав він десятьох слуг своїх, дав їм десять мін і мовив до них: Промишляйте ними, поки я повернуся.</p>
<p>14 Співгромадяни ж його ненавиділи його й вислали слідом за ним посольство, щоб сказати: Не хочемо, щоб отой царював над нами!</p>
<p>15 І от, як він, прийнявши царство, назад повернувся, звелів прикликати до себе слуг тих, що їм дав гроші, щоб довідатися, хто що придбав.</p>
<p>16 Перший прийшов і каже: Пане, міна твоя придбала інших десять.</p>
<p>17 Гаразд, добрий слуго, - сказав пан, - тому, що ти вірний у маленькім, візьми управу над десятьма містами.</p>
<p>18 І прийшов другий і каже: Пане, міна твоя, принесла п'ять мін.</p>
<p>19 Він сказав і цьому: Ти теж будь над п'ятьма містами.</p>
<p>20 Прийшов ще інший й каже: Ось твоя міна, пане, що я тримав заховану в хустинці,</p>
<p>21 бо я лякався тебе, тому що ти чоловік жорстокий: береш, чого не поклав, і жнеш, чого не посіяв.</p>
<p>22 А пан до нього й каже: З уст твоїх я тебе суджу, лукавий слуго! Ти знав, що я чоловік жорстокий, беру, чого не поклав, і жну, чого не посіяв.</p>
<p>23 Чому ж тоді не дав ти моїх грошей в обіг? Я, повернувшись, відібрав би їх з відсотками.</p>
<p>24 І він сказав тим, що там стояли: Візьміть від нього міну й дайте тому, що має десять мін.</p>
<p>25 Пане! -сказали йому, - він має вже десять!</p>
<p>26 Кажу вам: Кожному, хто має, дасться, а в того, хто не має, відберуть і те, що має.</p>
<p>27 А ворогів моїх, отих, що не хотіли, щоб я царював над ними, приведіть сюди й убийте на очах у мене.”</p>
<p>28 Сказавши це, Ісус пішов попереду, простуючи вгору до Єрусалиму.</p>
<p>29. І от, як він наблизився до Витфагії та Витанії, до гори, що зветься Оливною, послав двох із своїх учнів,</p>
<p>30 кажучи: “Ідіть у село, що перед вами; ввійшовши в нього, ви знайдете прив'язане ослятко, на якого ніхто з людей ще не сідав ніколи; відв'яжіть його і приведіть.</p>
<p>31 Коли ж вас хтось спитає: Навіщо відв'язуєте? - ви скажете: Господь його потребує.”</p>
<p>32 Пішовши посланці, знайшли, як він сказав їм.</p>
<p>33 Коли вони відв'язували осля, господарі його спитали їх: “Навіщо відв'язуєте осля?”</p>
<p>34 Ті відповіли: “Господь його потребує”.</p>
<p>35 А привівши його до Ісуса й накинувши на осля свою одежу, посадили Ісуса.</p>
<p>36 І як він їхав, простеляли свою одежу по дорозі.</p>
<p>37 А як був близько вже до спуску з Оливної гори, вся громада його учнів, радіючи, почала сильним голосом хвалити Бога за всі чуда, що бачили,</p>
<p>38 кажучи: “Благословен цар, що йде в ім'я Господнє! Мир на небі і слава на висотах!”</p>
<p>39 Деякі з фарисеїв, що були в юрбі, сказали йому: “Учителю, заборони твоїм учням.”</p>
<p>40 Він же відповів: “Кажу вам: Коли оці замовчать, кричатиме каміння.”</p>
<p>41 І як наблизився і побачив місто, він над ним заплакав,</p>
<p>42 кажучи: “Якби й ти цього дня зрозуміло те, що веде до миру! Але тепер воно закрите перед твоїми очима!</p>
<p>43 Бо прийдуть дні на тебе, і вороги твої валом тебе оточать і тебе обляжуть, і стиснуть тебе звідусюди;</p>
<p>44 вони розчавлять тебе й твоїх дітей, які будуть у тобі, і не зоставлять у тебе каменя на камені - за те, що ти не зрозуміло часу твоїх відвідин.”</p>
<p>45 Увійшовши в храм, Ісус заходився виганяти продавців,</p>
<p>46 кажучи до них: “Написано: Дім мій - дім молитви, а ви з нього зробили печеру розбишак.”</p>
<p>47 І він щодня навчав їх у храмі. Первосвященики ж і книжники, а й старшина народу, шукали його вбити,</p>
<p>48 та не знаходили, що б йому зробити, бо ввесь народ, слухаючи його, горнувся до нього.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 20 <span class="prim_h6"> Ісус не бажає відповідати книжникам 1-8; притча про виноградник 9-19; про данину кесареві 20-26; садукеї та воскресіння 27-40; Христос - син Давида 41-47</span></h4>
<p>1 Одного дня, як навчав народ у храмі й звіщав Добру Новину, приступили первосвященики і книжники з старшинами</p>
<p>2 і сказали так до нього: “Скажи нам, якою владою ти це робиш, або хто тобі дав владу цю?”</p>
<p>3 Він у відповідь сказав: “Я теж спитаю вас одне. Скажіть мені:</p>
<p>4 Йоанове хрищення було з неба чи від людей?”</p>
<p>5 А вони так міркували в собі: Якщо ми скажемо: З неба, - він спитає: Чому ж ви йому не повірили?</p>
<p>6 А як ми скажемо: Від людей, - увесь народ нас поб'є камінням, бо був певний, що Йоан пророк.</p>
<p>7 І відповіли: “Не знаємо, звідки (воно було).”</p>
<p>8 А Ісус сказав їм: “То й я вам не скажу, якою владою я це чиню.”</p>
<p>9 І він почав народові казати оцю притчу: “Один чоловік насадив був виноградник, винайняв його виноградарям і відійшов на довший час.</p>
<p>10 Та своєчасно послав він до виноградарів слугу, щоб ті дали йому частку з плодів виноградних; а виноградарі, побивши його, відіслали ні з чим.</p>
<p>11 І знов послав він другого слугу, та вони, й того побивши й обезчестивши, відпустили з порожніми руками.</p>
<p>12 Послав ще й третього, та вони й цього, тяжко поранивши, прогнали.</p>
<p>13 Сказав тоді власник виноградника: Що мені робити? Послати хібащо мого улюбленого сина? Може його пошанують?</p>
<p>14 Виноградарі ж, побачивши його, так почали міркувати між собою: Це спадкоємець, убиймо його, щоб спадщина нам дісталась.</p>
<p>15 І вивели його за виноградник і вбили. Що, отже, зробить їм власник виноградника?</p>
<p>16 Прийде і вигубить тих виноградарів, а виноградник дасть іншим.” Почувши це, вони сказали: “Нехай це не станеться!”</p>
<p>17 Ісус же глянув на них пильно й мовив: “Що, отже, значить оце написане: Камінь, що його відкинули будівничі, власне той став наріжним?</p>
<p>18 Кожний, хто впаде на той камінь, розіб'ється; на кого ж він впаде - роздавить.”</p>
<p>19 Первосвященики та книжники шукали зараз же накласти на нього руки, але боялися народу, бо зрозуміли, що проти них сказав цю притчу.</p>
<p>20 І назираючи за ним, вони послали підглядачів, що з себе праведних удавали, щоб його піймати на слові й видати начальству і владі намісника.</p>
<p>21 І ті спитали його: “Учителю, ми знаємо, що ти говориш і навчаєш правильно, і не дивишся на обличчя, але навчаєш Божої путі по правді.</p>
<p>22 Чи вільно нам давати кесареві податок, чи ні?”</p>
<p>23 Він же, побачивши їх лукавство, промовив до них:</p>
<p>24 “Покажіть мені динарій. Чий на ньому образ і напис?” Ті відповіли: “Кесарів.”</p>
<p>25 І він сказав їм: “Віддайте, отже, що кесареве - кесареві, а що Боже - Богові.”</p>
<p>26 І не могли піймати його перед людьми на слові та, дивувавшися його відповіді, замовкли.</p>
<p>27 Деякі з садукеїв, що кажуть, ніби нема воскресіння, приступили</p>
<p>28 й спитали його: “Учителю, Мойсей приписав нам: Коли чийсь брат, одружений, умре бездітним, нехай його брат візьме за себе його жінку й відродить потомство братові своєму.</p>
<p>29. Сім ото братів було. Перший узяв жінку й помер бездітним.</p>
<p>30 Потім другий,</p>
<p>31 і третій, і так семеро умерли, не зоставивши дітей по собі.</p>
<p>32 Врешті, померла й жінка.</p>
<p>33 Жінка та, отже, при воскресінні, кому буде за жінку, бож семеро мали її за жінку.”</p>
<p>34 Ісус відповів їм: “Сини цього світу женяться і виходять заміж.</p>
<p>35 Ті ж, що будуть достойні осягнути того віку й воскресіння з мертвих, не женяться і не виходять заміж;</p>
<p>36 бо й вмерти вже не можуть, тому що, до ангелів подібні, вони - сини Божі, бувши синами воскресіння.</p>
<p>37 А що мертві воскресають, - це й Мойсей при кущі дав був зрозуміти, де він назвав Господа Богом Авраама, Богом Ісаака й Богом Якова.</p>
<p>38 Бог же не є Бог мертвих, але живих, усі бо живуть для нього.”</p>
<p>39 Деякі з книжників, озвавшися, заговорили: “Учителю, ти добре сказав.”</p>
<p>40 І не насмілювались вони більше ні про що його питати.</p>
<p>41 І тоді він до них промовив: “Як же це кажуть, що Христос син Давида?</p>
<p>42 Бож сам Давид у книзі Псалмів мовить: Господь сказав Владиці моєму: Сиди праворуч мене,</p>
<p>43 поки я не покладу твоїх ворогів підніжком тобі під ноги.</p>
<p>44 Давид, отже, зве його Господом. Як же він може бути його сином?”</p>
<p>45 І коли ввесь народ слухав, він сказав своїм учням: “Остерігайтеся книжників,</p>
<p>46 що ходять залюбки в довгих шатах, люблять вітання на майданах, перші сидження в синагогах та перші місця на бенкетах;</p>
<p>47 що поїдають доми вдовиць і довго моляться для виду - вони приймуть строгіше осудження.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 21 <span class="prim_h6"> Дві вдовині лепти 1-4; про зруйнування храму 5-19; про знищення Єрусалиму 20-38</span></h4>
<p>1 Підвівши очі, Ісус побачив, як заможні кидали свої дари до скарбнички.</p>
<p>2 Побачив він також і вдову убогу, що кидала туди дві лепти,</p>
<p>3 і сказав: “Істинно кажу вам, що ця бідна вдова кинула більш від усіх.</p>
<p>4 Усі бо вони вкинули як дар Божий з їхньої надвишки, вона ж з убозства свого поклала ввесь свій прожиток, який мала.”</p>
<p>5 &gt;І коли деякі говорили про храм, що він був прикрашений дорогоцінним камінням та обітними дарами, (Ісус) сказав:</p>
<p>6 “Надійдуть дні, коли з усього, що ви бачите, не лишиться камінь на камені, який не був би перевернений.”</p>
<p>7 Тоді вони його спитали: “Учителю, коли ж це буде? І який буде знак, що це має настати?”</p>
<p>8 Він же відповів: “Глядіть, щоб вас не звели: багато бо прийде в моє ім'я і буде казати: Це я, - і: Час наблизився. Не йдіть слідами за ними.</p>
<p>9 Коли почуєте про війни та розрухи, не страхайтеся, бо треба, щоб це сталося спершу, але кінець не зараз.”</p>
<p>10 Тоді сказав їм: “Повстане народ на народ і царство на царство.</p>
<p>11 Будуть великі землетруси, по різних місцях будуть пошесті й голод, появи жахливі, а з неба великі знаки будуть.</p>
<p>12 Але перед усім цим на вас накладуть руки й переслідувати будуть, і волочитимуть по синагогах та по тюрмах, водитимуть перед царів і правителів з-за імени мого.</p>
<p>13 І це дасть вам нагоду свідчити.</p>
<p>14 Візьміть собі до серця, що вам не треба готуватися наперед, що маєте відповідати,</p>
<p>15 я бо дам вам слово й мудрість, якій ніхто з ваших противників не зможе протиставитись і перечити.</p>
<p>16 Вас видадуть батьки, брати, рідні й друзі, і декому з вас смерть заподіють.</p>
<p>17 Вас будуть ненавидіти всі за моє ім'я.</p>
<p>18 Але волосина з голови у вас не пропаде!</p>
<p>19 Вашим стражданням ви спасете душі свої.</p>
<p>20 Коли ж побачите Єрусалим, оточений військами, знайте тоді, що його спустошення наблизилось.</p>
<p>21 Тоді ті, що в Юдеї, нехай тікають у гори, а ті, що будуть у середині міста, нехай вийдуть з нього; ті ж, що будуть на полях, нехай до нього не входять.</p>
<p>22 Це бо дні кари, коли то все, що написане, здійсниться.</p>
<p>23 Горе вагітним та тим, що грудьми годують, у ті дні! Бо на землі буде нужда велика й гнів проти народу цього.</p>
<p>24 Вони поляжуть від леза меча й підуть у неволю поміж усі народи. Єрусалим топтатимуть погани, поки не закінчиться час поган.</p>
<p>25 І будуть знаки на сонці, місяці й на зорях, а на землі переполох народів, стривоження шумом моря та його хвилями.</p>
<p>26 Люди змертвіють від страху, очікуючи те, що на світ надійде, бо захитаються небесні сили.</p>
<p>27 Тоді побачать Сина Чоловічого, що йтиме у хмарі з силою і славою великою.</p>
<p>28 Як це почне збуватись, випростайтесь і підніміть ваші голови вгору, бо ваше визволення близьке.”</p>
<p>29. І він сказав їм притчу: “Погляньте на смоковницю і всякі (інші) дерева.</p>
<p>30 Коли вони розпукаються вже, ви, дивлячись, розумієте самі від себе, що вже близько літо.</p>
<p>31 Отак і ви, коли побачите, що це збувається, знайте, що Царство Боже близько.</p>
<p>32 Істинно кажу вам: Рід цей не пройде, аж поки все не станеться.</p>
<p>33 Небо й земля проминуть, слова ж мої не пройдуть.</p>
<p>34 Зважайте на самих себе, щоб часом серця ваші не обтяжилися обжирством, пияцтвом та життєвими клопотами, і щоб той день не впав на вас зненацька,</p>
<p>35 немов сітка, бо він прийде на всіх, які живуть на поверхні всієї землі.</p>
<p>36 Будьте чуйні, отже, і кожного часу моліться, щоб мати змогу уникнути всього того, що має збутися, і стати перед Чоловічим Сином.”</p>
<p>37 Днями Ісус навчав у храмі, а ночами виходив і перебував на горі, званій Оливна.</p>
<p>38 Зранку ж увесь народ приходив до нього в храм, щоб послухати його.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 22 <span class="prim_h6"> Тайна Вечеря 1-23; суперечка між апостолами 24-38; на Оливній горі 39-46; схоплення Ісуса 47-53; відречення Петра 54-62; Христос відкриває себе як Сина Божого 63-71</span></h4>
<p>1 Наближалося свято опрісноків, що зветься Пасха.</p>
<p>2 І первосвященики та книжники шукали, як би його вбити, боялись бо народу.</p>
<p>3 Ввійшов же сатана в Юду, на прізвище Іскаріот, що був з числа дванадцятьох,</p>
<p>4 і він пішов умовитися з первосвящениками та начальниками, як би його видати.</p>
<p>5 Зраділи ті й згодилися дати йому гроші.</p>
<p>6 І він пристав на те й шукав нагоди, щоб видати його без відома народу.</p>
<p>7 Настав день опрісноків, коли треба було жертвувати пасху.</p>
<p>8 Ісус послав Петра та Йоана: “Ідіть”, - сказав, - “та приготуйте нам пасху, щоб ми її спожили.”</p>
<p>9 Вони його спитали: “Де хочеш, щоб ми приготували?”</p>
<p>10 Він відповів їм: “Ось, коли ввійдете в місто, стріне вас чоловік, що буде нести глечик води. Ідіть слідом за ним у господу, куди він увійде,</p>
<p>11 і скажіть господареві дому: Учитель тобі каже: Де світлиця, в якій я з учнями моїми міг би спожити пасху?</p>
<p>12 І він покаже вам горницю велику, вистелену килимами; там приготуйте.”</p>
<p>13 Пішли вони й знайшли так, як він сказав їм, і приготували пасху.</p>
<p>14 І як прийшла година, сів він до столу й апостоли з ним.</p>
<p>15 І він до них промовив: “Я сильно бажав спожити оцю пасху з вами перш, ніж мені страждати,</p>
<p>16 бо кажу вам, я її більш не буду їсти, аж поки вона не звершиться в Божім Царстві.”</p>
<p>17 І, взявши чашу, віддав хвалу й мовив: “Візьміть її і поділіться між собою,</p>
<p>18 бо, кажу вам: Віднині я не буду більше пити з плоду винограду, доки не прийде Боже Царство.”</p>
<p>19 І, взявши хліб, віддав хвалу, поламав, дав їм і мовив: “Це - моє тіло, що за вас віддається. Чиніть це на мій спомин.”</p>
<p>20 Так само чашу по вечері, кажучи: “Ця чаша - це Новий Завіт у моїй крові, що за вас проливається.</p>
<p>21 Одначе, ось рука того, що мене видасть, на столі зо мною.</p>
<p>22 Бо Син Чоловічий іде, як призначено, але горе тому чоловікові, що його видає.”</p>
<p>23 І вони заходились один одного питати, хто б то з них міг бути, що намірявся те зробити.</p>
<p>24 Знялась між ними й суперечка, хто з них має вважатися за більшого.</p>
<p>25 Ісус сказав їм: “Царі народів панують над ними, і ті, що владу над ними мають, доброчинцями звуться.</p>
<p>26 Не так хай буде з вами! А навпаки: більший між вами нехай буде як молодший, а наставник як слуга.</p>
<p>27 Хто бо більший? Той, що за столом, чи той, що служить? Хіба не той, що за столом? Та, проте, я між вами як той, що служить.</p>
<p>28 Ви ті, що перебували зо мною у моїх спокусах,</p>
<p>29. і я завіщаю вам Царство, як мені завіщав Отець мій,</p>
<p>30 щоб їли й пили за столом у моїм Царстві й сиділи на престолах, судячи дванадцять племен Ізраїля.</p>
<p>31 О Симоне, Симоне! Ось Сатана наставав, щоб просіяти вас, як пшеницю,</p>
<p>32 та я молився за тебе, щоб віра твоя не послабла, а ти колись, навернувшись, утверджуй своїх братів.”</p>
<p>33 “Господи”, - сказав Петро до нього, - “з тобою я готовий піти й у тюрму, й на смерть.”</p>
<p>34 А Ісус мовив: “Кажу тобі, Петре, не заспіває нині півень, як ти тричі відречешся, мовляв, мене не знаєш.”</p>
<p>35 Далі сказав їм: “Як я вас посилав без калитки, без торби та взуття, хіба вам чого бракувало?”</p>
<p>36 “Нічого”, - відповіли. Він же до них промовив: “А тепер - хто мас калитку, нехай її візьме, так само й торбу; хто ж не має, хай продасть свою одежу й купить меч.</p>
<p>37 Кажу вам: Має сповнитись на мені, що написане: Його зараховано до злочинців, - бо те, що стосується до мене, кінця доходить.”</p>
<p>38 Вони казали: “Господи! Ось два мечі тут.” А він відповів їм: “Досить!”</p>
<p>39 Тоді вийшов він і пішов, як звичайно, на Оливну гору. Слідом за ним пішли і його учні.</p>
<p>40 Якже прибув на місце, він сказав їм: “Моліться, щоб не ввійти в спокусу.”</p>
<p>41 І сам відійшов від них так, як кинути каменем і, ставши на коліна, почав молитися:</p>
<p>42 “Отче, коли ти хочеш, віддали від мене цю чашу, тільки хай не моя, а твоя буде воля!”</p>
<p>43 Тоді з'явився йому ангел з неба, що підкріплював його.</p>
<p>44 Повний скорботи та тривоги, ще пильніш молився, а піт його став, мов каплі крови, що падали на землю.</p>
<p>45 Підвівшись від молитви, він підійшов до учнів і застав їх сплячими від смутку.</p>
<p>46 І сказав їм: “Чого спите? Вставайте та моліться, щоб не ввійти в спокусу!”</p>
<p>47: Коли ще говорив, аж ось надходить юрба, і на чолі її йде один з дванадцятьох, званий Юда; і підійшов він до Ісуса, щоб його поцілувати.</p>
<p>48 А Ісус сказав до нього: “Юдо, поцілунком видаєш Чоловічого Сина?”</p>
<p>49 Побачивши, до чого доходить, сказали ті, що були з Ісусом: “Господи, чи не вдарити нам мечем?”</p>
<p>50 І вдарив один із них слугу первосвященика й відтяв йому праве вухо.</p>
<p>51 Ісус озвався: “Лишіть но!” І доторкнувшися до вуха, він зцілив його.</p>
<p>52 Тоді Ісус сказав до первосвящеників, начальників сторожі святині і старших, що були вийшли проти нього: “Як на розбійника ви вийшли з мечами та киями!</p>
<p>53 Як я щодня був з вами в храмі, не простягнули ви рук на мене; та це ваша година, і влада темряви.”</p>
<p>54 Схопивши Ісуса, вони повели його й привели в дім первосвященика. Петро ж ішов слідом за ним здалека.</p>
<p>55 І коли вони розклали вогонь посеред двору та посідали вкупі, сів і Петро між ними.</p>
<p>56 Побачила його одна слугиня, як він сидів біля багаття і, приглянувшись до нього пильно, каже: “І цей з ним був!”</p>
<p>57 А він відрікся, кажучи: “Не знаю його, жінко!”</p>
<p>58 Та трохи згодом другий, побачивши його: “І ти з них”, - каже. Але Петро відповів: “Ні, чоловіче!”</p>
<p>59 А по якійсь годині хтось інший почав наполегливо казати: “Справді, і цей з ним був! До того він і з Галилеї!”</p>
<p>60 Петро озвавсь: “Не знаю, чоловіче, що ти кажеш.” І зараз, як він говорив ще, заспівав півень.</p>
<p>61 І Господь, обернувшись, глянув на Петра, і згадав Петро Господнє слово, коли Господь йому сказав: “Петре, перше, ніж півень заспіває, ти мене відречешся тричі.”</p>
<p>62 І, вийшовши звідти, заплакав гірко.</p>
<p>63 Тим часом люди, що держали його, б'ючи його, над ним знущалися</p>
<p>64 і, накривши, питали його: “Пророкуй, хто той, що вдарив тебе?”</p>
<p>65 І багато іншого, глузуючи, говорили на нього.</p>
<p>66 Якже настав день, зібралася рада старших народу, первосвященики та книжники; і привели його на суд свій</p>
<p>67 і казали: “Коли ти - Христос, скажи нам.” Він відповів їм: “Коли скажу вам, ви не повірите;</p>
<p>68 а якщо вас спитаю, ви не відповісте.</p>
<p>69 Віднині Син Чоловічий сидітиме по правиці Божої Сили.”</p>
<p>70 А всі сказали: “То, значить, ти Син Божий?” Він сказав до них: “Самі ж кажете, що я.”</p>
<p>71 “Навіщо нам ще свідки”, - сказали ті, - “самі ми чули з уст його.”</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 23 <span class="prim_h6"> Ісус перед Пилатом 1-7; перед Іродом 8-12; Ісус чи Варавва? 13-19; засуд Ісусові 20-25; Симон Киреней 26-32; розп'яття 33-43; смерть та похорон 44-56</span></h4>
<p>1 Тоді встала вся їхня громада, і повели його до Пилата.</p>
<p>2 І заходились його винуватити, кажучи: “Цього ми знайшли, що він підбурює народ наш, забороняє давати кесареві податок і каже, що він - Христос-Цар.”</p>
<p>3 Пилат спитав його: “Ти цар юдейський?” А Ісус у відповідь сказав до нього: “Ти кажеш.”</p>
<p>4 Тоді Пилат промовив до первосвящеників і юрби: “Я не знаходжу ніякої провини на цій людині.”</p>
<p>5 Вони ж наполягали і кричали: “Народ бунтує, навчаючи по всій Юдеї, почавши з Галилеї аж сюди.”</p>
<p>6 Почувши це Пилат, спитав, чи цей чоловік галилеянин;</p>
<p>7 а довідавшися, що він з-під влади Ірода; відіслав його до Ірода, який тими днями перебував також у Єрусалимі.</p>
<p>8 Ірод дуже зрадів, побачивши Ісуса; бажав бо здавна бачити його, тому, що чув про нього й сподівавсь побачити від нього якесь чудо.</p>
<p>9 Силу питань він йому ставив, але Ісус не відповідав йому нічого.</p>
<p>10 Первосвященики ж та книжники стояли там і сильно його винуватили.</p>
<p>11 Тоді Ірод з вояками своїми, зневаживши його й насміявшись з нього, надів на нього білу одіж і відіслав його назад до Пилата.</p>
<p>12 І того ж самого дня Ірод і Пилат стали приятелями між собою, раніш бо ворогували.</p>
<p>13 Скликавши, отже, первосвящеників, старшин і народ,</p>
<p>14 Пилат промовив до них: “Ви привели до мене цього чоловіка як бунтаря народу; ото я, розсудивши справу перед вами, не знайшов на цьому чоловікові (ніякої) провини в тому, про що оскаржуєте його.</p>
<p>15 Та й Ірод ні, бож відіслав його до нас. Виходить, отже, що він не допустився нічого, гідного смерти.</p>
<p>16 Тож я його покараю і відпущу.”</p>
<p>17 Треба ж було їм одного випустити з-за празника.</p>
<p>18 Та вони всі разом закричали: “Убий цього, а відпусти нам Варавву!”</p>
<p>19 Цього (останнього) за якийсь заколот у місті та за вбивство кинули були у в'язницю.</p>
<p>20 Пилат, бажаючи їм відпустити Ісуса, промовив до них знову.</p>
<p>21 Та вони закричали: “Розіпни, розіпни його!”</p>
<p>22 І втретє він до них промовив: “Яке ж бо зло вчинив він? Я не знайшов на ньому нічого, гідного смерти. Тож, покаравши його, відпущу.”</p>
<p>23 Але вони наполягали сильним криком і вимагали, щоб його розіп'яти. І крик їхній переміг.</p>
<p>24 Тоді Пилат присудив, щоб сталося згідно з їхньою просьбою.</p>
<p>25 І він відпустив того, що за повстання і вбивство був вкинутий у темницю і що про нього вони просили; Ісуса ж видав їм напризволяще.</p>
<p>26 І як вони його повели, схопили якогось Симона Киринея, що повертався з поля, і поклали хрест на нього, щоб ніс за Ісусом.</p>
<p>27 Ішов за ним натовп людей великий і жінки, що плакали за ним та голосили.</p>
<p>28 Ісус же обернувся до них і сказав: “Дочки єрусалимські, не плачте надо мною, а плачте над собою і над вашими дітьми!</p>
<p>29. Бо ось настануть дні, коли скажуть: Щасливі неплідні та й лона, що не родили, і груди, що не годували.</p>
<p>30 Тоді почнуть вони горам казати: Впадьте на нас! - і горбам: Покрийте нас!</p>
<p>31 Бо коли так обходяться з деревом зеленим, що тоді з сухим буде?”</p>
<p>32 З ним вели також двох інших, злочинців, щоб їх скарати на смерть.</p>
<p>33 І як прийшли на місце, що зветься Череп, там його розіп'яли і злочинців, одного по правиці, а другого по лівиці.</p>
<p>34 Ісус же сказав: “Отче, відпусти їм, не знають бо, що роблять.” Коли ж ділили його одіж, то кидали жереб.</p>
<p>35 Люди стояли й дивились. Навіть князі їхні насміхалися, кажучи: “Інших спасав, нехай спасе себе самого, коли він - Месія Божий, Вибраний!”</p>
<p>36 Вояки також глузували з нього; підходячи до нього й подаючи йому оцет,</p>
<p>37 примовляли: “Коли ти цар юдейський, спаси себе самого!”</p>
<p>38 А був над ним і напис грецьким письмом, латинським і єврейським: “Це - Цар Юдейський.”</p>
<p>39 Один із повішених злочинців зневажав його, кажучи: “Хіба ти не Христос? Спаси себе і нас!”</p>
<p>40 А другий, озвавшися, скартав його й мовив: “Чи не боїшся Бога, ти, що покутуєш ту саму кару?</p>
<p>41 Бож ми приймаємо кару, гідну наших учинків, цей же не зробив нічого злого.”</p>
<p>42 І додав: “Ісусе! Згадай про мене, як прийдеш у своє Царство.”</p>
<p>43 Сказав (Ісус) до нього: “Істинно кажу тобі: Сьогодні будеш зо мною в раї.”</p>
<p>44 Було вже близько шостої години, і темрява по всій землі настала аж до дев'ятої години,</p>
<p>45 бо затьмарилось сонце; а й завіса храму роздерлася посередині.</p>
<p>46 Ісус закликав сильним голосом: “Отче, у твої руки віддаю духа мого!” Сказавши це, він віддав духа.</p>
<p>47 Побачивши, що сталося, сотник почав прославляти Бога, кажучи: “Справді цей чоловік був праведний.”</p>
<p>48 Всі люди, що були збіглися на те видовище, побачивши, що сталось, поверталися (додому), б'ючи себе у груди.</p>
<p>49 Усі ж його знайомі стояли оподалік, а жінки, що були прийшли слідом за ним з Галилеї, дивилися на це.</p>
<p>50 І ось був чоловік, на ім'я Йосиф, радник, - людина добра й праведна,</p>
<p>51 що не пристав був до їхньої ради, ані вчинків. Походив він з Ариматеї, юдейського міста й очікував Божого Царства;</p>
<p>52 цей прийшов до Пилата й просив тіла Ісуса.</p>
<p>53 Зняв він його з хреста й, обгорнувши його в полотно, поклав у гробниці, висіченій у скелі, де ще ніхто не лежав.</p>
<p>54 День цей був п'ятниця, і вже заходила субота.</p>
<p>55 Жінки ж, які були прийшли з Ісусом з Галилеї, ідучи слідом за Йосифом, бачили гробницю і як покладено тіло Ісуса.</p>
<p>56 Повернувшись, вони приготовили пахощів та мира, але в суботу, за приписом, відпочивали.</p>

<h4>ЄВАНГЕЛІЯ Г.Н.І. ХРИСТА ВІД ЛУКИ 24 <span class="prim_h6"> Жінки та Петро при гробі 1-12; по дорозі до Емаусу 13-35; Ісус з'являється апостолам 36-49; Вознесіння 50-53</span></h4>
<p>1 А першого дня в тижні, рано-вранці, вони прийшли до гробниці, несучи пахощі, що їх вони приготували,</p>
<p>2 й застали камінь, відкочений від гробниці.</p>
<p>3 Ввійшовши, не знайшли тіла Господа Ісуса.</p>
<p>4 І от, коли вони не знали, що їм про те думати, два чоловіки з'явились їм у блискучих шатах.</p>
<p>5 Коли ж вони налякались і схилили до землі обличчя, ті до них сказали: “Чому шукаєте живого між мертвими</p>
<p>6 Його нема тут: він воскрес. Пригадайте собі, як промовляв до вас, коли ще був у Галилеї, кажучи:</p>
<p>7 Син Чоловічий має бути виданий грішникам у руки, має бути розіп'ятий і третього дня воскреснути.”</p>
<p>8 І вони пригадали собі його слова;</p>
<p>9 а, повернувшися від гробниці, оповіли все те одинадцятьом та всім іншим.</p>
<p>10 То були: Марія Магдалина, Йоанна й Марія, мати Якова. Інші жінки, що були з ними, теж оповіли це апостолам,</p>
<p>11 але слова ці їм видавалися пустим верзінням, і вони не повірили їм.</p>
<p>12 Однак, Петро встав, побіг до гробниці й, нахилившись, побачив лиш пов'язки. І повернувсь до себе (додому), дивуючися тому, що сталося.</p>
<p>13 Аж ось того самого дня двоє з них ішли в село, на ім'я Емаус, стадій сто шістдесят від Єрусалиму,</p>
<p>14 і розмовляли між собою про те, що сталось.</p>
<p>15 А як вони розмовляли та сперечалися між собою, сам Iсус наблизившись, ішов разом з ними,</p>
<p>16 але очі їм заступило, щоб його не пізнали.</p>
<p>17 Він їх спитався: “Що це за розмова, що ви, ідучи, ведете між собою?” Ті зупинились, повні смутку.</p>
<p>18 Озвавсь тоді один з них на ім'я Клеопа, і йому каже: “Ти бо один, що мешкаєш у Єрусалимі, а не знаєш, що цими днями в ньому сталося?”</p>
<p>19 І він спитав їх: “Що таке?” Вони ж йому сказали: “Те, що сталося з Ісусом Назарянином, мужем, що був пророком, могутнім - ділом та словом перед Богом і всім народом, -</p>
<p>20 та як наші первосвященики й князі видали його на засуд смертний і його розіп'яли.</p>
<p>21 А ми сподівались, що це він той, хто має визволити Ізраїля. До того ж усього ось третій день сьогодні, як це сталось!</p>
<p>22 Деякі з наших жінок, щоправда, нас здивували: вони пішли були ранесенько до гробниці,</p>
<p>23 та, не знайшовши його тіла, повернулись і нам оповіли, що вони бачили ангелів, які їм з'явились і сказали, що він живий.</p>
<p>24 Деякі ж з наших пішли до гробниці й знайшли так, як жінки сказали; його ж вони не бачили.”</p>
<p>25 А він промовив до них: “О безумні й повільні серцем у вірі супроти всього, що були пророки оповіли!</p>
<p>26 Хіба не треба було Христові так страждати й увійти в свою славу?”</p>
<p>27 І, почавши від Мойсея та від усіх пророків, він вияснював їм те, що в усім Писанні стосувалося до нього.</p>
<p>28 Коли вони наблизилися до села, куди йшли, Ісус удав, що хоче простувати далі.</p>
<p>29. Вони ж наполягали, кажучи: “Зостанься з нами, бо вже надвечір, і день уже похилився.” І він увійшов, щоб зостатись.</p>
<p>30 І от, як він був за столом з ними, взяв хліб, поблагословив, і, розламавши його, дав їм.</p>
<p>31 Тоді відкрилися в них очі, і вони його пізнали. А він зник від них:</p>
<p>32 І казали вони один до одного: “Чи не палало наше серце в нас у грудях, коли він промовляв до нас у дорозі та вияснював нам Писання?”</p>
<p>33 І вони рушили негайно й повернулися в Єрусалим, і там знайшли зібраних одинадцятьох і тих, що були з ними,</p>
<p>34 які їм сказали: “Христос справді воскрес і з'явився Симонові.”</p>
<p>35 І вони розповіли те, що сталося в дорозі і як вони його пізнали при ламанні хліба.</p>
<p>36 Коли ж вони так говорили, сам Ісус став посеред них і до них каже: “Мир вам!”</p>
<p>37 Вони ж, налякані та повні страху, думали, що духа бачать.</p>
<p>38 Та він сказав їм: “Чого стривожились? Чого ті сумніви постають у серцях ваших?</p>
<p>39 Гляньте на мої руки та на мої ноги: це ж я сам. Доторкніться до мене та збагніть, що дух тіла й костей не має, як бачите, що я їх маю.”</p>
<p>40 Сказавши це, він показав їм руки й ноги.</p>
<p>41 А як вони з радощів не йняли йому ще віри й чудувались, він сказав: “Чи маєте ви тут що їсти?”</p>
<p>42 Вони подали йому кусень печеної риби.</p>
<p>43 Він узяв його й спожив перед ними.</p>
<p>44 Потім Ісус до них промовив: “Це власне ті слова, що я, бувши ще з вами, сказав вам: Треба, щоб сповнилось усе написане про мене в законі Мойсея, в пророків та у псалмах.”</p>
<p>45 Тоді відкрив їм розум, щоб вони розуміли Писання,</p>
<p>46 і до них мовив: “Так написано, що треба було, щоб Христос страждав і третього дня воскрес із мертвих,</p>
<p>47 і щоб у його ім'я проповідувалось покаяння на відпущення гріхів усім народам, почавши від Єрусалиму.</p>
<p>48 Ви - свідки того (всього).</p>
<p>49 Я вам пошлю те, що мій Отець обіцяв був. Сидіть у місті, аж поки не одягнетеся силою з висоти.”</p>
<p>50 І він вивів їх аж до Витанії і, знявши руки свої, благословив їх.</p>
<p>51 А як він благословляв їх, віддалився від них і почав возноситись на небо.</p>
<p>52 Вони ж, поклонившися йому, повернулися з радістю великою в Єрусалим,</p>
<p>53 і перебували ввесь час у храмі, славлячи та хвалячи Бога.</p>

</body>
</html>
