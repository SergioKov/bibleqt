<h2></h2>

<h4>ПРОРОК НАУМ 1 <span class="prim_h6"> Гнів Господній проти Ніневії</span></h4>
<p>1 Пророцтво про Ніневію. Книга видіння Наума з Елкошу.</p>
<p>2 Господь - ревнивий Бог і месник! Господь відплачує, він повний гніву. Господь своїм противникам воздає, він плекає на ворогів своїх обурення.</p>
<p>3 Господь довготерпеливий і силою великий, але без кари винного не залишає. Господь, - його дороги в бурі й хуртовині, і хмари - порох під ногами в нього.</p>
<p>4 Він погрожує морю й сухим його робить, висушує всі ріки. В'яне Башан і Кармель, і цвіт Ливану в'яне!</p>
<p>5 Перед ним тремтять гори, і на пагорби тануть; земля перед ним піднімається, - усесвіт і всі його мешканці.</p>
<p>6 Хто встоїться перед його гнівом? Хто може витримати його обурення гаряче? Гнів його вогнем розливається, і скелі розпадаються перед ним.</p>
<p>7 Господь - благий, твердиня в день смутку, і знає тих, що на нього уповають.</p>
<p>8 Але він повінню, що з берегів виходить, дощенту знищить своїх противників, і пітьма буде гнатися за його ворогами.</p>
<p>9 Що ви намислюєте проти Господа? Він довершить руїну, і лихо більш не повториться.</p>
<p>10 Бо хоч вони, мов терня, що густо переплелося, хоч вони п'яні від своїх напоїв, - вони будуть пожерті цілковито, як суха солома.</p>
<p>11 Із тебе вийшов той, хто проти Господа зло намислює, - лихий дорадник.</p>
<p>12 Так каже Господь: «Хоч вони й повні сили, і їх багато, все одно будуть стяті, і зникнуть! Хоч я тебе й засмутив, та більше не засмучу.</p>
<p>13 Тепер розторощу його ярмо, яке тяжить на тобі, і розірву твої окови.»</p>
<p>14 Про тебе ж Господь заповідав: «Не буде більш потомства з твоїм ім'ям. Я викоріню з дому богів твоїх, тесаних і вилитих ідолів. Я приготую гріб твій, бо став єси нікчемним.» </p>

<h4>ПРОРОК НАУМ 2 <span class="prim_h6"> Видовище падіння Ніневії</span></h4>
<p>1 Ось на горах ноги посла доброї новини, що мир оповіщає! Святкуй, о Юдо, твої свята, виконуй твої обітниці, бо Беліял не буде через тебе більше проходити, - він згинув цілковито.</p>
<p>3 Бо Господь велич Якова відновить, як велич Ізраїля; пустошники бо їх спустошили, знівечили їхнє віття виноградне.</p>
<p>2 Пустошник вирушає на тебе. Стань на валу на варті, стережи шлях, підпережи стан свій, збери докупи всю твою потугу.</p>
<p>4 Щити витязів його червоні, вояки в кармазині, а колісниці у вогненному блиску криці, коли готуються до бою; хвилюються кипарисові списи.</p>
<p>5 По вулицях летять шалено колісниці, наввипередки котяться через майдани; на вигляд вони, неначе смолоскипи, неначе блискавки, біжать по всіх усюдах.</p>
<p>6 Він згадує своїх витязів, що спотикаються, бігши, кидаються під мури, і захист уже готовий.</p>
<p>7 Брами рік відкрито, палац зо страху вмліває.</p>
<p>8 Виводять царицю і ведуть у неволю, її слугині стогнуть жалібно, немов голубки, і б'ють себе в груди.</p>
<p>9 Ніневія, немов став, з якого води утікають. «Стійте бо, стійте!» Але ніхто й не озирнеться!</p>
<p>10 «Грабуйте золото, грабуйте срібло!» Ліку нема запасам, сила всілякого дорогоцінного посуду.</p>
<p>11 Спустошена, порожня, в руїнах! Аж серце мліє, трусяться коліна; у кожного біль у крижах, обличчя в усіх поблідли.</p>
<p>12 Де леговище левів, що в ньому левенята зростали, що в ньому походжали лев, левиця та левеня, і ніхто не полохав їх?</p>
<p>13 Лев рвав для своїх левенят кусні, душив для своїх левиць; він наповнював здобиччю свої сховки, й свої ж барлоги лупом.</p>
<p>14 «Оце я проти тебе, - слово Господа сил, - я пущу димом твої колісниці, меч пожере левенят твоїх. Я зітру з землі твою здобич, і голосу твоїх послів не буде більше чути.»</p>

<h4>ПРОРОК НАУМ 3 <span class="prim_h6"> Проречення Ніневії горя</span></h4>
<p>1 Ой, горе місту крови, повному брехень, грабіжницькому, - здирству кінця не видно!</p>
<p>2 Ось чути ляскіт бича, чути, як гуркотять колеса, басують коні, скачуть колісниці.</p>
<p>3 Летить кіннота, мечі блискають, вилискують ратища; сила поляглих, купи мертвих, трупам немає краю, -всі спотикаються об трупи.</p>
<p>4 А все це за велику силу блудів блудниці чудової вроди, спритної до чарів, що блудами своїми продає народи, і сім'ї - чарами своїми.</p>
<p>5 Оце я проти тебе, - слово Господа сил. Закину на обличчя тобі подолки твого плаття, твою голизну покажу народам і царствам - твій сором.</p>
<p>6 Жбурну на тебе брудом, я тебе знеславлю і виставлю на насміх. </p>
<p>7 І станеться: кожний, хто тебе побачить, утече від тебе й скаже: «Збурена Ніневія! Хто її пожаліє? Де мені для неї утішителів шукати?»</p>
<p>8 Хіба ж ти ліпша від Но-Аммону, що був розлігся на ріках, що воду мав навколо себе, що валом йому було море, і море було йому муром?</p>
<p>9 Етіопія і Єгипет були його потугою, і їй кінця не було; Пут та Лівія - його помічниками.</p>
<p>10 Та й він пішов у неволю, потяг у полон, а його немовлята теж були розбиті на перехрестях усіх вулиць; на його знатних кинуто жереб, і всіх його вельмож закуто в кайдани.</p>
<p>11 Ти теж уп'єшся, будеш непритомна; ти теж шукатимеш від ворога притулку.</p>
<p>12 Усі твої твердині будуть, наче смоковини зо спілими первоплодами: як їх потрясти, то падають у рот тому, що їх із'їсти хоче.</p>
<p>13 Глянь на народ твій: та то ж жіноцтво серед тебе! Ворота твого краю відкриті навстіж ворогам твоїм, вогонь жере твої засуви.</p>
<p>14 Черпай же собі воду на час облоги, скріпи твої твердині. Увійди у грязь і міси глину, візьми у руки форму на цеглини.</p>
<p>15 Там пожере тебе вогонь, меч посіче тебе, він пожере тебе, як гусінь! Множись, як сарана!</p>
<p>16 Розмножуй твоїх купців над зорі, що на небі! Гусінь розсіється і розлетиться.</p>
<p>17 Твої князі, неначе сарана; твої урядовці, неначе стрибунців рій, що розташовується табором на мурах за холодної днини, - але як зійде сонце, вона вмить зникає, і місця, де була, не знати.</p>
<p>18 Поснули пастирі твої, асирійський царю! Витязі твої відпочивають, народ твій по горах розбігся, і нікому його збирати.</p>
<p>19 На твою рану нема ліків, тяжке твоє нещастя! Хто лиш почує вість про тебе, заплеще в долоні над тобою: над ким бо не переходила безнастанно твоя злоба!</p>

</body>
</html>
