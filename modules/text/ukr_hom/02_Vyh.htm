<h2></h2>

<h4>Вихід <span class="prim_h6">1. Ізраїль у Єгипті 1-7; неволя 8-14; вбивання хлопчиків 15-22</span></h4>
<p>1 Ось імена синів Ізраїля, що поприходили в Єгипет з Яковом, кожен з родиною своєю: </p>
<p>2 Рувим, Симеон, Леві, Юда; </p>
<p>3 Іссахар, Завулон та Веніямин; </p>
<p>4 Дан та Нефталі, Гад та Ашер. </p>
<p>5 А всіх осіб, що були народились від Якова, було душ сімдесят, коли Йосиф був уже в Єгипті. </p>
<p>6 І вмер Йосиф і всі брати його, і ввесь рід той. </p>
<p>7 Ізраїльтяни розплодилися й розрослися та намножилися й окріпли так сильно понад міру, що край був наповнився ними.</p>
<p>8 А настав тоді новий цар над Єгиптом, що не знав Йосифа. </p>
<p>9 І каже своєму народові: "Бачте! Ізраїльтяни, - вони численніші, вони сильніші від нас. </p>
<p>10 Нумо ж візьмімся до них мудро, щоб не намножились та щоб, як вибухне війна, не пристали до ворогів наших та не стали воювати на нас і не пішли собі геть з краю." </p>
<p>11 І поставлено над ними доглядачів при роботах, щоб допікати їм новими тягарами; і будували вони фараонові міста-зерносховища Пітон і Рамсес. </p>
<p>12 Але що більш їх гнітили, то дедалі більш намножувалися вони та розросталися, отож єгиптяни занепокоїлись з приводу синів Ізраїля ще більше. </p>
<p>13 І нещадно запрягали вони синів Ізраїля до тяжких робіт; </p>
<p>14 І отруїли їхнє життя тяжкою працею на глинищах та цегельнях та всякою польовою роботою, та всілякою іншою примусовою роботою, що нею їх обкладали.</p>
<p>15 І каже цар єгипетський єврейським повитухам, - одній з них на ім'я Шіфра, а другій Пуа: </p>
<p>16 "Як помагатимете єврейкам, то придивляйтеся, коли родять: як син - убивайте, а як дочка - нехай живе." </p>
<p>17 Побоялися ж повитухи Бога і не чинили так, як велів їм єгипетський цар, але залишали при житті хлоп'яток. </p>
<p>18 Тоді прикликав єгипетський цар повитух та й каже до них: "Чому ви чините таке й лишаєте хлоп'яток при житті?" </p>
<p>19 А повитухи фараонові: "Бо єврейки не такі, як єгиптянки: молодиці вони повні життя, і поки прийде до них повитуха, а вони вже й вродили." </p>
<p>20 І було повитухам добре від Бога, а народ множився й вельми спотужнів. </p>
<p>21 А за те, що боялись повитухи Бога, дав він їм гарне потомство. </p>
<p>22 Тоді повелів фараон усьому народові своєму: "Усякого сина, що вродиться в євреїв, кидайте в річку; а кожну дочку лишайте живу."</p>

<h4>Вихід <span class="prim_h6">2. Народження та рятунок Мойсея 1-10; втеча в Мідіян 11-22; поклик 23-25</span></h4>
<p>1 Один чоловік із дому Леві пішов і взяв собі за жінку дочку одного левія. </p>
<p>2 Завагітніла жінка і вродила сина; бачивши ж, який він гарненький, таїлась із ним три місяці. </p>
<p>3 А що не могла вже більше з ним таїтись, то взяла для нього кошичок з очерету, обмазала його маззю та смолою, поклала в нього хлоп'ятко і сховала його в комишах узберіг річки. </p>
<p>4 Сестра ж його засіла здалека, бажала бо знати, що з ним станеться. </p>
<p>5 Аж ось зійшла фараонова дочка скупатися в річці, слугині ж її ходили собі край берега річки; вгледіла вона кошичок в комишах і послала рабиню, щоб узяла його. </p>
<p>6 Відчинила вона його, побачила дитинку, а ось воно хлоп'ятко плаче. Змилосердилася вона над ним і каже: "Це єврейська дитинка." </p>
<p>7 Каже тоді його сестра дочці фараоновій: "Хочеш, побіжу й покличу тобі мамку з єврейок, щоб вигодувала тобі дитятко?" </p>
<p>8 І відповіла їй фараонова дочка: "Побіжи!" Побігла дівчина й покликала матір дитинки. </p>
<p>9 І каже їй фараонова дочка: "Візьми оце дитятко та вигодуй його мені, а я дам тобі за це заплату." Взяла жінка дитятко й вигодувала його. </p>
<p>10 А як дитятко виросло, привела його до фараонової дочки, і він став їй за сина. І надала йому ім'я Мойсей, кажучи, з води, мовляв, витягла я його.</p>
<p>11 Раз якось, у той час як Мойсей був уже дорослий, вийшов він до братів своїх та й приглядався до їхніх тяжких робіт; і побачив як один єгиптянин б'є єврея, одноплемінника його. </p>
<p>12 Озирнувся він туди й сюди і, бачивши, що нема нікого, убив єгиптянина та й сховав його в піску. </p>
<p>13 Іншого дня вийшов він знову та побачив, як двоє євреїв б'ються; і каже до того, що скривдив: "Чого б'єш ближнього свого?" </p>
<p>14 А той: "Хто тебе настановив князем і суддею над нами? Чи не задумав ти вбити й мене, як убив єгиптянина?" Злякався Мойсей та й каже собі: "Таки виявилося діло."</p>
<p>15 Та й фараон дізнався про цей вчинок і намислював усе, як Мойсея вбити. От і втік Мойсей від фараона й зупинився аж у Мідіян-землі; і присів там коло однієї криниці.</p>
<p>16 А в мідіянського священика було семеро дочок. Прийшли вони черпати воду, щоб наповнити пійла та напоїти батькових овець. </p>
<p>17 Але надійшли чабани і відігнали їх; тоді Мойсей устав і допоміг їм, понапував їм овець. </p>
<p>18 Коли ж вони прийшли до Реуела, свого батька, він і питає: "Чому так скоро повернулися сьогодні?" </p>
<p>19 А вони: "Якийсь єгиптянин відборонив нас від чабанів та ще й начерпав нам води й понапував нам вівці." </p>
<p>20 І каже він дочкам своїм: "А де ж він? Чому то ви лишили того чоловіка? Закличте його до їди." </p>
<p>21 І погодився Мойсей зостатись у того чоловіка, а цей видав Ціпору, дочку свою, за Мойсея. </p>
<p>22 І породила вона сина, і він дав йому ім'я Гершом, кажучи: "Захожий я в чужій землі."</p>
<p>23 Та за той довгий час умер цар єгипетський. Сини ж Ізраїля стогнали від праці й голосили, й лемент їхній від тяжкої роботи знявся до Бога. </p>
<p>24 Почув Бог їхній стогін та й згадав союз свій з Авраамом, Ісааком та Яковом. </p>
<p>25 І побачив Бог, як ото йдеться Ізраїлеві та й зрозумів його.</p>

<h4>Вихід <span class="prim_h6">3. Палаючий кущ 1-6; посланництво Мойсея 7-22</span></h4>
<p>1 Мойсей же пас вівці в Їтра, тестя свого, священика мідіянського. Раз погнав він був вівці поза пустиню і прийшов до Божої гори, до Хориву. </p>
<p>2 І з'явився йому ангел Господній у вогняному полумені посеред куща. Глянув він, аж ось вогнем палає кущ, а не згоряє. </p>
<p>3 І каже Мойсей сам до себе: "Підійду лишень ближче та подивлюсь на це велике диво, чому то не згоряє кущ?" </p>
<p>4 Побачив Господь, що він наближався подивитись, та й кликнув до нього з-посеред куща: "Мойсею, Мойсею!" І відповів той: "Я тут!" </p>
<p>5 І сказав: "Не наближайся сюди! Скинь взуття з твоїх ніг: місце бо, що на ньому стоїш - земля свята." </p>
<p>6 А далі: "Я - Бог батька твого, Бог Авраама, Бог Ісаака, Бог Якова." І закрив Мойсей лице своє, боявся бо дивитися на Бога.</p>
<p>7 І промовив Господь: "Бачу я, бачу бідування народу мого, що в Єгипті, і чую голосіння, що його спричинюють доглядачі. О, я знаю біль його! </p>
<p>8 Тому я й зійшов рятувати його з рук єгиптян і вивести його з тієї землі в землю простору і гарну, що тече молоком та медом, на житла ханаанян, хеттитів, аморіїв, перізіїв, хіввіїв та евусіїв. </p>
<p>9 І ось голосіння синів Ізраїля дійшло до мене, я бачив утиски, що ними пригнітають їх єгиптяни. </p>
<p>10 Іди ж, оце пошлю тебе до фараона, щоб вивів ти народ мій, синів Ізраїля, з Єгипту." </p>
<p>11 І сказав Мойсей до Бога: "Хто ж я такий, щоб мені йти до фараона і вивести синів Ізраїля з Єгипту?" </p>
<p>12 А Бог на те: "Я буду з тобою; ось це буде тобі за знак, що сам я тебе послав: як виведеш людей з Єгипту, служитимете Богу на цій горі."</p>
<p>13 І сказав Мойсей до Бога: "Як прийду ж оце я до синів Ізраїля і скажу до них: Бог батьків ваших прислав мене до вас, а вони запитають мене: Як йому на ім'я? - то що мені їм відповісти?" </p>
<p>14 І промовив Бог до Мойсея: "Я той, хто є." І додав: "Так промовиш до синів Ізраїля: ,,Я - є" післав мене до вас."</p>
<p>15 І сказав Бог знов до Мойсея: "Так промовиш до синів Ізраїля: Господь Бог батьків ваших, Бог Авраама, Бог Ісаака і Бог Якова післав мене до вас. Таке моє ім'я навіки, і таке моє найменування з роду в рід.</p>
<p>16 Іди ж но, збери старшин Ізраїля і промов до них: Господь Бог батьків ваших явився мені; Бог Авраама, Ісаака і Якова, і сказав: Уважно зорив я за вами та всім тим, що коять вам в Єгипті; </p>
<p>17 і постановив я вивести вас з єгипетського бідування в землю ханаанян, хеттитів, аморіїв, перізіїв, хіввіїв й євусіїв, в землю, що тече молоком та медом. </p>
<p>18 І коли вони послухають голосу твого, ввійдеш ти й старшини Ізраїля до царя єгипетського та скажеш до нього таке: Господь, Бог євреїв, зустрів нас, тож підемо за три дні ходи в пустиню принести там жертву Господеві, Богу нашому. </p>
<p>19 Я ж добре знаю, що єгипетський цар не дозволить вам вийти, хіба-що буде примушений силою. </p>
<p>20 Тоді я простягну мою руку й вдарю по Єгипті всіма, моїми чудесами, що творитиму посеред нього, і тоді він вас відпустить. </p>
<p>21 Я дам цьому народові ласку в очах єгиптян так, що як будете виходити, не підете з порожніми руками; </p>
<p>22 а кожна жінка позичить у своєї сусідки та в своєї господині посуд золотий та срібний і одежі, що понадіваєте на синів та дочок ваших; і тим робом пооббираєте єгиптян."</p>

<h4>Вихід <span class="prim_h6">4. Чудодійна палиця 1-17; поворот у Єгипет 18-26; зустріч з народом 27-31</span></h4>
<p>1 І відповів Мойсей та й каже: "Адже ж вони не повірять мені, ані не послухають мого голосу; ба більше, вони скажуть: Не явивсь тобі Господь." </p>
<p>2 І промовив до нього Господь: "Що це в тебе в руці?" І сказав Мойсей: "Палиця." </p>
<p>3 І промовив Господь: "Кинь її на землю!" Кинув він її на землю, і стала з неї гадина. І втік Мойсей від неї. </p>
<p>4 І сказав Господь до Мойсея: "Простягни руку твою та візьми її за хвіст". І простяг руку й схопив її, і стала з гадини знову палиця в його руці. </p>
<p>5 "(Це зробиш), щоб повірили вони, що явивсь тобі Господь, Бог батьків їх, Бог Авраама, Бог Ісаака і Бог Якова." </p>
<p>6 Сказав йому Господь знову: "Засунь же руку твою собі за пазуху." І засунув руку собі за пазуху та й вийняв її знову. І ось рука його побіліла від прокази, як сніг. </p>
<p>7 Тоді сказав Господь: "Засунь знов руку твою собі за пазуху." І засунув він знову руку собі за пазуху і, як вийняв її з-за пазухи, стала вона як решта його тіла. </p>
<p>8 "Отже, як не повірять тобі і як знехтують першим чудом, то повірять другому чудові. </p>
<p>9 Якже ж не повірять ані одному з цих двох чудес і не послухають твого голосу, то візьмеш води з ріки та й виллєш на сушу, і з води, що візьмеш з ріки, стане кров на суші." </p>
<p>10 Сказав Мойсей Господові: "Змилуйся, Господи! Не проречистий я ні здавна, ні з того часу, як ти став говорити до раба твого; таж тяжкомовний я і тугоязикий." </p>
<p>11 А Господь йому: "Хто дав уста людині? Хто сотворив німого або глухого, чи видющого або сліпого? Хіба не я, Господь? </p>
<p>12 Тож іди, я буду в устах твоїх і навчу тебе, що маєш говорити." </p>
<p>13 Але він сказав: "Молю тебе, Господи, пошли кого хочеш." </p>
<p>14 І запалав Господь гнівом на Мойсея та й сказав: "Хіба нема Арона, левія, брата твого? Я знаю, що він вміє добре промовляти; та ось він і сам уже йде тобі назустріч, і зрадіє серцем, як побачить тебе. </p>
<p>15 Ти промовлятимеш до нього, вкладатимеш слова в уста його; я ж буду в устах у тебе і в устах у нього і навчатиму вас, що вам чинити. </p>
<p>16 Він промовлятиме за тебе до народу; він буде тобі устами, а ти будеш йому богом. </p>
<p>17 І оцю палицю візьми з собою в руки, нею творитимеш чудеса." </p>
<p>18 І пішов Мойсей та й вернувся до Їтра, тестя свого. І сказав йому: "Піду та повернусь до братів моїх у Єгипті та побачу, чи вони ще живі." І сказав Їтро Мойсеєві: "Іди собі здоровий у мирі." </p>
<p>19 І сказав Господь Мойсеєві в Мідіяні: "Іди, повертайся в Єгипет, бо повмирали всі, що замишляли на твоє життя." </p>
<p>20 Взяв Мойсей жінку свою і синів своїх, посадив їх на осла та й повернувся в Єгипет. І палицю Божу взяв він у руку. </p>
<p>21 І сказав Господь Мойсеєві: "Ось ти пускаєшся в дорогу, щоб повернутись у Єгипет, гляди ж: усі ті чудеса, що я вложив тобі в руку, ти їх виконаєш перед фараоном. Я ж закаменю його серце, і він не відпустить людей. </p>
<p>22 Ти ж фараонові скажеш: Ось так говорить Господь: Мій син, мій первенець - Ізраїль. </p>
<p>23 Кажу тобі: відпусти сина мого, щоб він служив мені; як не схочеш відпустити, знай, я вб'ю сина первородня твого." </p>
<p>24 І сталось у дорозі, на ночівлі, стрів його Господь і хотів убити. </p>
<p>25 Взяла Ціпора гострого кременя та й обрізала крайню шкірку свого сина і приторкнулась нею до ніг його кажучи: "Кров'ю окуплений жених ти мені." </p>
<p>26 І Господь полишив його тому, що вона сказала "кривавий жених", із-за обрізання.</p>
<p>27 І сказав Господь Аронові: "Вийди назустріч Мойсеєві в пустиню." І вийшов, і зустрівши його на горі Божій, поцілував його. </p>
<p>28 І розповів Мойсей Аронові всі слова Господні, що з ними послав його, і всі чудеса, що наказав йому. </p>
<p>29 Пішли Мойсей з Ароном і позбирали всіх старійшин Ізраїля. </p>
<p>30 І переповів Арон усі слова, що був сказав Бог до Мойсея, і (цей) зробив чуда на очах у людей. </p>
<p>31 І повірили люди; і почувши, що Господь навідався до синів Ізраїля та що зглянувся на їхнє бідування, вони, поклоняючись, припали лицем до землі.</p>

<h4>Вихід <span class="prim_h6">5. Зустріч із фараоном 1-9; посилення гнету 10-14; скарги й докори 15-23</span></h4>
<p>1 Після того ввійшли Мойсей та Арон до фараона й кажуть: "Так мовить Господь, Бог Ізраїля: Відпусти мій народ, щоб святкували мені свято в пустині."
<p>2 А фараон відповів: "Хто такий Господь, щоб я мав послухати його голосу та відпустити Ізраїля? Не знаю Господа, й Ізраїля не відпущу."
<p>3 Вони ж сказали: "Бог євреїв зустрів нас; хочемо, отже, піти за три дні ходи в пустиню і принести там жертву Господеві, Богу нашому, щоб не вдарив на нас мором або мечем."
<p>4 І відповів їм цар єгипетський: "Чому то ви, Мойсею й Ароне, відтягаєте людей від праці? Ідіть собі до своєї роботи."
<p>5 Вів далі фараон: "Ось така сила-силенна того народу, більше як мешканців цієї землі, а ви ще хочете відтягати його від його роботи."
<p>6 І дав фараон того ж самого дня такий наказ начальникам та доглядачам народу:
<p>7 "Не постачайте вже більш людям соломи на цеглу, як досіль було; самі вони нехай ходять та призбирують собі солому.
<p>8 А вимагайте від них стільки цеглин, скільки й досі вироблювалося; не поменшуйте нічого, бо вони ліниві, тому й кричать: ми бажали б піти та принести жертву Богу нашому!
<p>9 Нехай тяжить робота на цих людях, нехай її пильнують, не зважавши на пусті теревені."
<p>10 Повиходили начальники та доглядачі над людьми та й кажуть до народу: "Ось що велить фараон: Я вже не даватиму вам більш соломи.
<p>11 Ідіте, самі збирайте собі солому, де знайдете; бо нічого не буде знижено з роботи вашої."
<p>12 І порозходились люди по всій єгипетській землі збирати собі стерню замість соломи.
<p>13 Доглядачі ж квапили їх, наказуючи: "Виробляйте стільки щоденної роботи, як і тоді, коли була заготовлена солома."
<p>14 І бито доглядачів з синів Ізраїля, що їх настановили над ними фараонові доглядачі, примовляючи: "Чому не виготували призначену вам кількість цеглин і вчора й сьогодні?"
<p>15 Прийшли доглядачі з синів Ізраїля до фараона скаржитись та й кажуть: "Чого знущаєшся так із рабів твоїх?
<p>16 Соломи не дають рабам твоїм, а цеглу, мовляв, виробляйте. А до того ще й б'ють рабів твоїх; а народ твій винен."
<p>17 А він і каже: "Ліниві ви, ліниві! Тому то й верзете: Підемо принести жертву Господеві.
<p>18 А зараз забирайтеся до праці; соломи вам не даватимуть, а цегли, скільки визначено — постачайте."
<p>19 Побачили доглядачі ізраїльські, що з ними погано, коли такий наказ: не зменшувати щоденного числа у виробі цегли.
<p>20 Та саме як виходили вони від фараона, спіткались із Мойсеєм та Ароном, що стояли там, ждучи їх;
<p>21 і кажуть їм: "Нехай Господь розсудить та скарає вас; зробили ж бо ви нас ненавидними перед фараоном та його слугами, дали ви меча їм у руки нас повбивати."
<p>22 Тоді звернувся Мойсей до Господа й каже: "Господи, чому допустив єси таке лихо на цих людей! Чому ти послав мене?
<p>23 Бо з того часу, як я ввійшов промовляти до фараона твоїм ім'ям, він почав знущатися з людей оцих; а визволити твого народу ти не визволив."

<h4>Вихід <span class="prim_h6">6. Божі задуми 1-9; знову перед фараоном 10-13; родовід 14-27; друга місія 28-30</span></h4>
<p>1 Господь сказав Мойсеєві: "Ось і побачиш, що зроблю я фараонові! Він буде змушений відпустити їх, ба більше, навіть силою вижене їх зо свого краю."
<p>2 І говорив Бог до Мойсея словвами: "Я — Ягве.
<p>3 Я з'являвсь Авраамові, Ісаакові й Яковові як "Бог Всемогутній" (Шадай), з ім'ям же моїм "Ягве" я не об'явився їм.
<p>4 Я уклав також союз мій з ними, що дам їм Ханаан-землю, землю, де вони пробували мандрівними чужинцями.
<p>5 Почув я також і стогін синів Ізраїля, що єгиптяни держать їх у неволі, і згадав про союз мій.
<p>6 Тож іди, скажи синам Ізраїля; Я — Господь; я виведу вас із невольничої праці єгипетської, я вирятую вас із їхньої неволі, я спасу вас простягнутою рукою і великими карними присудами.
<p>7 Я візьму вас собі за народ, і буду вам Богом, і ви зрозумієте, що я Господь, ваш Бог, що вивів вас із тяжкої невольничої праці єгипетської.
<p>8 Я введу вас у землю, що її клявсь оддати Авраамові, Ісаакові та Яковові; і дам вам її в насліддя. Я — Господь."
<p>9 Так промовляв Мойсей до синів Ізраїля; та вони не слухали, бо не могли більше терпіти, така тяжка їхня робота.
<p>10 Тоді сказав Господь Мойсеєві:
<p>11 "Піди і скажи фараонові, цареві єгипетському, нехай відпустить синів Ізраїля із землі своєї."
<p>12 І промовив Мойсей до Господа, кажучи: "Ось не послухали мене сини Ізраїля; якже фараон послухається мене? Таж я недорікуватий."
<p>13 І говорив Господь Мойсеєві та Аронові, і дав їм доручення щодо синів Ізраїля і фараона, царя єгипетського, щоб вивести синів Ізраїля з землі Єгипетської.
<p>14 Ось голови родин їх. Сини Рувима, первородня Ізраїля: Ханох, Паллу, Хецрон і Кармі. Це родини Рувима.
<p>15 Сини ж Симеона: Ємуел, Ямін, Огад, Яхін, Цохар і Саул, син ханаанки. Це родини Симеона.
<p>16 А ось імена синів Леві за родинами їхніми: Гершон, Кегат і Мерарі; віку ж Леві було сто тридцять сім років.
<p>17 Сини ж Гершона: Лівні та Шімгі за їхніми родинами.
<p>18 Сини ж Кегата: Амрам, Іцгар, Хеврон і Узієл; віку ж Кегатового було сто тридцять три роки.
<p>19 Сини ж Мерарі: Махлі і Муші; це родини Леві за родами їхніми.
<p>20 І взяв Амрам Йохеведу, тітку свою, собі за жінку і вродила йому Арона й Мойсея; віку ж Амрамового було сто тридцять і сім років.
<p>21 Сини ж Іцгара: Корах, Нефег і Зіхрі.
<p>22 Сини ж Узієля: Мішаел, Елцафан і Сітрі.
<p>23 І взяв Арон собі за жінку Елішеву, дочку Амінадава, сестру Нахшона; і вродила йому Надава, Авігу, Єлеазара та Ітамара.
<p>24 Сини ж Кораха: Ассір, Елкана і Авіясаф; це родини Кораха.
<p>25 Єлеазар же, син Арона, взяв собі за жінку одну з дочок Путієла, і вродила йому Пінхаса. Це голови родин Леві за родами їхніми.
<p>26 Це той Арон та Мойсей, що їм сказав Бог: "Виведіть синів Ізраїля з Єгипетської землі за полками."
<p>27 Це ті, що промовляли до фараона, єгипетського царя, щоб вивести синів Ізраїля з Єгипту: Мойсей та Арон.
<p>28 Тож як Господь говорив до Мойсея в Єгипетській землі,
<p>29 мовив він так до нього: "Я — Господь; промов до фараона, царя єгипетського, все, що скажу тобі."
<p>30 І сказав Мойсей перед Господом: "Ось бо губи мої неотесані, тож як фараон послухається мене?"

<h4>Вихід <span class="prim_h6">7. Арон пророком 1-7; чудесна палиця 8-13; перша кара: кров 14-25; друга кара: жаби 26-29</span></h4>
<p>1 Сказав Господь до Мойсея: "Гляди ж, я настановив тебе як бога фараонові; а Арон, твій брат, буде тобі пророком. </p>
<p>2 Ти говоритимеш йому все, що я тобі заповідаю, а Арон, брат твій, промовлятиме до фараона, щоб відпустив синів Ізраїля з землі своєї. </p>
<p>3 Я ж зроблю запеклим серце фараонове і намножу знаки мої і дива мої в землі Єгипетській. </p>
<p>4 Та фараон вас не послухає. Але я наложу руку мою на Єгипет і виведу полки мої, люд мій, синів Ізраїля, з землі Єгипетської великими карами. </p>
<p>5 І взнають єгиптяни, що Я Господь, як простягну мою руку проти Єгипту і виведу синів Ізраїля з-поміж них." </p>
<p>6 Зробили Мойсей та Арон як Господь велів їм, так то й вчинили. </p>
<p>7 Було ж Мойсеєві вісімдесят років, а Аронові вісімдесят три, як промовляли до фараона.</p>
<p>8 Господь заговорив до Мойсея й Арона, кажучи: </p>
<p>9 "Якщо фараон вам скаже: Дайте якийсь про себе чудесний знак, тоді ти промов до Арона: Візьми твою палицю та й кинь перед фараоном, нехай стане гадюкою." </p>
<p>10 Прийшли Мойсей та Арон до фараона й вчинили так, як сказав Господь. Кинув Арон свій костур перед фараоном і перед його слугами, і став він гадюкою. </p>
<p>11 Та фараон теж скликав мудреців і чарівників, і вони, чаклуни єгипетські, зробили те саме своїми чарами. </p>
<p>12 Кожен кинув свою палицю, і палиці стали гадюками; та палиця Аронова пожерла їхні палиці. </p>
<p>13 Але серце фараонове затвердло, і він не послухав їх, як і передсказав був Господь.</p>
<p>14 Сказав Господь Мойсеєві: "Закам'яніло серце фараона; не схотів відпустити народу. </p>
<p>15 Іди до фараона завтра вранці, і саме як виходитиме на води, виступиш йому назустріч на березі річки, з палицею, що сталась гадюкою, в руці твоїй. </p>
<p>16 І промов до нього: Господь, Бог євреїв, послав мене до тебе сказати: Відпусти народ мій, щоб мені послужив у пустині; та ось ти не послухався й досі. </p>
<p>17 Тому каже Господь: Ось, із чого пізнаєш, що я Господь: ось вдарю палицею, що в мене в руці, по воді в річці, і вона візьметься кров'ю. </p>
<p>18 І риба, що в річці, вигине, і засмердиться ріка, і єгиптяни гидуватимуть пити воду з річки." </p>
<p>19 І сказав Господь Мойсеєві: "Скажи Аронові: Візьми палицю твою і простягни руку твою на єгипетські води: на їхні ріки, на їхні рови, на їхні стави, на всі їхні водоймища, щоб узялися кров'ю; і буде кров по всій землі Єгипетській, навіть у дерев'яних та кам'яних посудинах." </p>
<p>20 Вчинили Мойсей та Арон так, як велів їм Господь; і підняв він палицю і вдарив по воді в річці перед фараоном і перед його слугами; і перемінилась уся вода в річці в кров. </p>
<p>21 Риба в річці вигинула, і засмерділася ріка, і не могли єгиптяни пити води з річки; кров була по всій землі Єгипетській. </p>
<p>22 Але і чаклуни єгипетські теж зробили таке своїми чарами; і серце фараонове затвердло, і не послухав їх, як і передсказав був Господь. </p>
<p>23 Повернувся фараон, увійшов до палати, і було йому й це байдуже. </p>
<p>24 Всі єгиптяни стали копати понад рікою, шукаючи води до пиття, бо не могли пити води з річки. </p>
<p>25 Минуло сім днів, як ударив Господь по річці.</p>
<p>26 Господь сказав Мойсеєві: "Піди до фараона та промов до нього: Так каже Господь: Відпусти народ мій, щоб послужив мені. </p>
<p>27 Коли ж затнешся не відпустити, ось я поб'ю ввесь край твій жабами. </p>
<p>28 І закишить річка жабами, і повилазять вони і поналазять у палати твої, і в спальню твою, і на ліжко твоє, і в будинки слуг твоїх, і цілого твого народу, і в печі твої, і в діжі твої. </p>
<p>29 Навіть на тебе самого і на людей твоїх і на слуг твоїх лізтимуть жаби."</p>

<h4>Вихід <span class="prim_h6">8. Друга кара: жаби 1-11; третя кара: комарі 12-15; четверта кара: песі мухи 16-28</span></h4>
<p>1 Господь сказав Мойсеєві: "Скажи Аронові: Простягни руку твою з палицею твоєю на ріки, на рови, і на стави, і наведи жаби на Єгипетську землю." </p>
<p>2 І простяг Арон руку свою на єгипетські води і понаводив жаб, і вкрили жаби землю Єгипетську. </p>
<p>3 Але й чаклуни зробили таке саме своїми чарами й понаводили жаб на Єгипетську землю. </p>
<p>4 Тоді прикликав фараон Мойсея та Арона і каже: "Моліть Господа, щоб прогнав жаб від мене і від моїх людей, і я відпущу народ принести жертву (Господеві)." </p>
<p>5 І відповів Мойсей фараонові: "Вкажи мені ясно, коли маю молитися за тебе і за слуг твоїх і за людей твоїх, щоб зникли жаби від тебе і по твоїх будинках, та щоб тільки в ріці зостались?" </p>
<p>6 А він сказав "Узавтра." Відповів Мойсей: "Буде по твоєму бажанню, щоб ти взнав, що немає іншого, як Господь, Бог наш. </p>
<p>7 Щезнуть від тебе жаби і по твоїх будинках, і від слуг твоїх, і від народу твого, тільки в річці зостануться." </p>
<p>8 Вийшли Мойсей і Арон від фараона. І став Мойсей благати Господа за сказане про жаби, що ним поклявся фараонові. </p>
<p>9 І зробив Господь по слову Мойсея; і поздихали жаби по домах, по дворах і по полях. </p>
<p>10 Загрібали їх величезними купами, аж земля від них засмерділась. </p>
<p>11 Але як тільки побачив фараон, що полегшало, то закам'яніло його серце, і не слухався Мойсея і Арона, як і перед сказав Господь.</p>
<p>12 Господь казав Мойсеєві: "Скажи Аронові, щоб підніс свою палицю та вдарив порох землі, і зробиться він комарями по всій землі Єгипетській." </p>
<p>13 Так і вчинили вони. І простяг Арон руку свою з палицею і вдарив порох землі, і налетіла комашня на людей і на худобу; увесь порох землі взявся комарями по всій землі Єгипетській. </p>
<p>14 Чаклуни намагалися зробити те саме, вивести своїми чарами комарів, та не змогли. І насіли комарі на людей і на худобу. </p>
<p>15 Тоді чаклуни промовили до фараона: "Це перст-палець Божий." Та закам'яніло серце фараона і не послухав їх, як і передсказав був Господь. </p>
<p>16 Сказав Господь Мойсеєві: "Встань рано вранці і стань перед фараоном саме тоді, як він виходитиме на воду, і промов до нього: Ось що каже Господь: Відпусти народ мій, щоб послужив мені в пустині. </p>
<p>17 Бо як не схочеш відпустити народ мій, то я пошлю на тебе, на твоїх слуг, на твій народ і на твої палати песі мухи. І доми єгиптян, а навіть земля, на якій живете, будуть повні мух. </p>
<p>18 Я зроблю того дня виняток для Гошен-землі, де живе мій народ, і там не буде мух, щоб зрозумів ти, що я Господь серед землі. </p>
<p>19 Я встановлю різницю між моїм народом і твоїм народом; завтра буде цей знак." </p>
<p>20 Так і зробив Господь. І налетіли мухи великими роями у фараонові палати і в будинки слуг його; і в цілу Єгипетську землю; і тяжко потерпіла земля від мух. </p>
<p>21 Покликав фараон Мойсея та Арона й каже: "Ідіть, принесіть жертву Богу вашому в землі цій." </p>
<p>22 А Мойсей відповів: "Не годиться так робити; бо ми маємо приносити Господу, Богу нашому, жертви, що ними гидують єгиптяни; як же ми могли б принести у них перед очима мерзотні для них жертви? Вони вкаменували б нас. </p>
<p>23 За три дні ходи маємо піти в пустиню, щоб принести жертву Господу, Богу нашому, як він велів нам." </p>
<p>24 Відповів фараон: "Я відпущу вас принести жертву Господеві, Богу вашому, в пустині; тільки, глядіть, не віддаляйтесь. Та помоліться за мене." </p>
<p>25 І сказав Мойсей: "Оце я йду від тебе і помолюсь до Господа. Завтра вранці мухи зникнуть від фараона, від його слуг і від його народу; та нехай фараон не глузує собі більше, не відпускаючи народу принести жертву Господеві." </p>
<p>26 Вийшов Мойсей від фараона й помолився Господеві. </p>
<p>27 Зробив Господь по слову Мойсея, і щезли мухи від фараона, і від слуг його, і від народу його: не зосталось ні однієї. </p>
<p>28 Та серце фараона затвердло й цього разу, і не відпустив народу.</p>

<h4>Вихід <span class="prim_h6">9. П'ята кара: мор 1-7; шоста кара: чиряки 8-12; сьома кара: град 13-35</span></h4>
<p>1 Сказав Господь Мойсеєві: "Піди до фараона і скажи йому: Так говорить Господь, Бог євреїв: Відпусти народ мій, щоб послужив мені; </p>
<p>2 бо, як не схочеш відпустити людей моїх і далі задержуватимеш їх, </p>
<p>3 то рука Господня вдарить вельми тяжким мором на твою скотину на полях, на коней, на ослів, на верблюдів, на волів і на овець. </p>
<p>4 Та Господь розрізнить ізраїльський скот від скоту єгипетського: зо всього, що належить синам Ізраїля, ніщо не згине." </p>
<p>5 І призначив Господь реченець, кажучи: "Узавтра Господь виконає на землі це слово." </p>
<p>6 Другого дня Господь сповнив слово, й згинув увесь єгипетський скот; між скотом же синів Ізраїля не впало ні одне. </p>
<p>7 Послав фараон (довідатись), та ось між скотом синів Ізраїля не впало ані однісіньке. Та закам'яніло серце фараона і не відпустив людей.</p>
<p>8 Господь сказав Мойсеєві й Аронові: "Понабирайте собі повні жмені сажі з печі, й нехай Мойсей сипле нею перед фараоном проти неба. </p>
<p>9 І вона стане тонким пилом по всій землі Єгипетській, і по всій землі Єгипетській на людях і на скотині понариває чиряки, що зопукляться гноїстими пухирями." </p>
<p>10 Набравши сажі з печі, стали вони перед фараоном, і сипнув нею Мойсей проти неба, і понаривали чиряки на людях і скоті та прорвались гнійними пухирями. </p>
<p>11 Чаклуни ж не могли з'явитись перед Мойсеем через чиряки; бо обкинуло чиряками і чаклунів і всіх єгиптян. </p>
<p>12 І закам'янив Господь серце у фараона, і він не послухав їх, як і передсказав був Господь Мойсеєві.</p>
<p>13 Господь сказав Мойсеєві: "Встань рано-вранці та й ставсь перед фараоном і скажи йому: Так каже Господь, Бог євреїв: Відпусти народ мій, щоб послужив мені. </p>
<p>14 Бо цього разу пошлю всі мої кари на тебе, на слуг твоїх і на народ твій, щоб ти пізнав, що нема нікого, як я, на всій землі. </p>
<p>15 Бо вже тепер простягти б тільки руку мою, щоб вдарити тебе й народ твій мором, так і щез би ти з землі. </p>
<p>16 Та тільки на те й пощадив я тебе, щоб показати тобі потугу мою, і щоб ім'я моє проповідувано по всій землі. </p>
<p>17 Чи ж іще виноситимешся над моїм народом і не відпустиш його? </p>
<p>18 Ось узавтра в цю пору я спущу страшний град, якого ще в Єгипті не було з того дня, як він постав, аж посьогодні. </p>
<p>19 Тож скоренько пошли захистити твій скот і все, що в тебе в полі; бо на всяку людину та скотину, що знайдеться на дворі й не повернеться до дому, вдарить град, і воно погибне." </p>
<p>20 Хто зо слуг фараонових злякався слова Господнього, той звелів своїм рабам утікати зо скотом під піддашшя. </p>
<p>21 А хто не взяв собі до серця слова Господнього, той лишив рабів своїх і скот на полі.</p>
<p>22 Господь сказав Мойсеєві: "Простягни руку свою до неба, і нехай гряне град по всій землі Єгипетській, і на людей і на скот, і на всяку польову рослину в Єгипетській землі." </p>
<p>23 Простяг Мойсей палицю свою до неба, і спустив Господь громи та град, і впав огонь на землю, і сипав Господь градом по землі Єгипетській. </p>
<p>24 І вдарив град з блискавицями такий страшенний, що не було такого в цілім Єгипті з того часу, як люди замешкали в ньому. </p>
<p>25 І побив град по всій землі Єгипетській усе, що було в полі, людину й скотину, і всю польову рослинність побив град, і всі дерева на полях град потрощив. </p>
<p>26 Тільки в Гошен-землі, де проживали сини Ізраїля, не було граду. </p>
<p>27 І послав фараон по Мойсея та Арона і промовив до них: "Цим разом я згрішив; Господь правий, я ж і народ мій винні. </p>
<p>28 Моліться до Господа; досить уже тієї страшної громовиці й градобою, я відпущу вас, не мусите вже довше зоставатись." </p>
<p>29 І відказав йому Мойсей: "Як тільки вийду з міста, здійму руки мої до Господа, і вщухне громовиця, і град перестане бити, щоб ти зрозумів, що Господня є земля. </p>
<p>30 Та знаю, що ні ти, ні слуги двірські твої, не боїтесь ще Господа Бога." </p>
<p>31 Льон і ячмінь були побиті, бо ячмінь колосився, а льон був у цвіті. </p>
<p>32 Пшениця ж і жито не були побиті, бо ще не посходили. </p>
<p>33 Вийшов Мойсей від фараона з міста й зняв руки свої до Господа; і вщухли громи та градобій, і дощова злива над землею. </p>
<p>34 Як же побачив фараон, що перестали і злива, і град, і громи, взяв і далі грішити, і закаменив своє серце, він і слуги його. </p>
<p>35 І стало твердим серце у фараона, і не відпустив він синів Ізраїля, як і був передсказав Господь Мойсеєві.</p>

<h4>Вихід <span class="prim_h6">10. Восьма кара: сарана 1-20; дев'ята кара: тьма 21-29</span></h4>
<p>1 Господь сказав Мойсеєві: "Піди до фараона; я бо закаменив серце його і його слуг, щоб виконати оці мої знаки посеред них, </p>
<p>2 щоб ти оповів це синам і внукам твоїм, що я зробив з єгиптянами і які знаки створив посеред них, щоб ви знали, що я - Господь." </p>
<p>3 Прийшли Мойсей та Арон до фараона та й промовили до нього: "Так говорить Господь, Бог євреїв: Доки відмовлятимешся покоритися мені? Відпусти мій народ, щоб послужив мені; </p>
<p>4 бо як не схочеш відпустити народу мого, то ось завтра наведу я сарану на край твій. </p>
<p>5 І вкриє вона лице землі так, що землі не стане видко, і поїсть останок того, що заціліло у вас ще від граду, та огризе всяке дерево, що росте на ваших полях. </p>
<p>6 Вона наповнить будинки твої, і будинки усіх слуг твоїх, і будинки всіх єгиптян; такого ще не бачили ні батьки, ні предки твої з того часу, як вони зайняли цю землю й по цей день." Та й обернувшись він вийшов від фараона. </p>
<p>7 І промовили слуги фараона до нього: "Докіль цей наворожуватиме на нас нещастя? Відпусти геть цих людей послужити Господеві, Богу їх. Чи й досі ти не помітив, що Єгипет погибає?" </p>
<p>8 І завернули Мойсея та Арона до фараона, а він каже їм: "Ідіть, принесіть службу Господеві, Богу вашому. А хто ж це хоче йти?"</p>
<p>9 Відповів Мойсей: "З юнаками та старими нашими підемо, з синами і дочками нашими, з вівцями й волами нашими підемо; бо то свято Господнє для нас."</p>
<p>10 І сказав до них: "Нехай Господь буде так з вами, якщо я відпущу вас і приналежне вам! Глядіть, бо щось лихе ви замишляєте собі. </p>
<p>11 Ні! Не бути цьому! Ідіть собі ви, чоловіки, та й послужіть Господеві, цього ж бо якраз самі домагаєтесь." Та й вигнали їх з-перед фараона.</p>
<p>12 Сказав Господь Мойсеєві: "Простягни руку твою над Єгипетською землею, і налетить сарана на Єгипетську землю й пожере всю траву в краю, усе те, що заціліло від граду." </p>
<p>13 І простяг Мойсей палицю свою над Єгипетською землею. Господь же навів на країну східній вітер увесь той день і всю ніч; а надранком нагнав східній вітер сарану, </p>
<p>14 що налетіла на всю землю Єгипетську; вона спустилася скрізь у Єгипті тьмою тьменною. Ніколи раніше не було такої сарани, та й потім ніколи не буде. </p>
<p>15 І вкрила лице всієї землі , аж земля почорніла; і пожерла вона всю зелень польову і плоди дерев, що заціліли; не зосталось нічогісінько зеленого на дереві, ані на кущі в полі по всій Єгипетській землі. </p>
<p>16 Метнувсь фараон покликати Мойсея та Арона та й сказав: "Згрішив я перед Господом, Богом вашим, та й перед вами. </p>
<p>17 І оце, благаю, простіть мені ще цей раз мій гріх і помоліться Господу, Богу вашому, щоб відвернув від мене тільки оцю смерть." </p>
<p>18 То і вийшов Мойсей від фараона та й став молитись Господеві. </p>
<p>19 І навів Господь вітер західній, такий сильний, що зняв сарану вгору та кинув у Червоне море; не зосталось ні однісінької в цілім краю Єгипетськім. </p>
<p>20 Та Господь окаменив серце фараонове, і не відпустив він синів Ізраїля.</p>
<p>21 Господь сказав Мойсеєві: "Простягни руку твою до неба, і постане так густа темрява над Єгипетською землею, що її можна б дотикатися." </p>
<p>22 Простяг Мойсей руку свою до неба, і постала густа темрява по всій Єгипетській землі аж на три дні. </p>
<p>23 І не бачив один одного, і ніхто не міг рухнутися з місця свого протягом трьох днів; в оселях же синів Ізраїля було світло. </p>
<p>24 Тоді прикликав фараон Мойсея та й каже: "Ідіть служити Господеві, тільки отари та череди ваші нехай зостануться, челядь же ваша нехай (теж) іде з вами." </p>
<p>25 Сказав Мойсей: "Ти сам мусиш дати нам у руки жертви й приноси, щоб ми могли принести їх Господеві, Богу нашому. </p>
<p>26 Наша скотина теж піде з нами, не залишиться ні копита; бо з неї братимемо на службу Господеві, Богу нашому; бо ми й самі не знаємо, чим служитимемо Господеві, аж покіль не прийдемо туди." </p>
<p>27 Але закаменив Господь серце фараонове, і не схотів він відпустити їх.</p>
<p>28 І сказав йому фараон: "Геть від мене! Та бережись, щоб не з'являвсь більш передо мною, бо того дня, коли побачиш моє лице, смерть тобі!" </p>
<p>29 Мойсей відповів: "Правду сказав ти: вже не бачитиму лиця твого."</p>

<h4>Вихід <span class="prim_h6">11. Загроза десятої кари 1-10</span></h4>
<p>1 Господь сказав Мойсеєві: "Ще одну тільки кару наведу на фараона й на Єгипет. А тоді вже він відпустить вас звідси; не лише відпустить вас усіх, але навіть прожене вас силою звідсіль. </p>
<p>2 Тож накажи людям, щоб кожен чоловік від сусіда свого і кожна жінка від сусідки своєї визичили собі посуд срібний і посуд золотий." </p>
<p>3 Господь же дав народові ласку в очах єгиптян. Та й Мойсей самий був людина визначна в Єгипетській землі, в повазі у фараона та в народі.</p>
<p>4 І сказав Мойсей: "Так говорить Господь: Опівночі я пройду почерез Єгипет, </p>
<p>5 і помре всякий первісток у землі Єгипетській, від первенця фараона, що сидить на троні, аж до первенця рабині за жорнами, і всяке первородне у скотини. </p>
<p>6 І буде ридання велике по всій землі Єгипетській, якого не було ще ніколи і не буде. </p>
<p>7 Ні на одного ж із синів Ізраїля ні собака не гавкне, ні на людину, ні на скотину, щоб знали ви, що Господь кладе різницю між єгиптянами і між синами Ізраїля. </p>
<p>8 І прийдуть усі ці твої слуги до мене, та й впадуть ниць передо мною, кажучи: Виходь ти сам і всі люди, що при тобі. І тоді я вийду." Та й вийшов від фараона, палаючи гнівом.</p>
<p>9 І сказав Господь Мойсеєві: "Не слухає вас фараон, щоб я намножив більше чудес у землі Єгипетській." </p>
<p>10 Мойсей же та Арон зробили всі ті чудеса перед фараоном, та закаменив Господь серце фараонове, і не відпустив синів Ізраїля з землі своєї.</p>

<h4>Вихід <span class="prim_h6">12. Закон про пасху 1-14; про опрісноки 15-28; смерть первенців 29-33; вихід з Єгипту 34-42; пасха чужинців 43-51</span></h4>
<p>1 І наказав Господь Мойсеєві та Аронові в землі Єгипетській: </p>
<p>2 "Місяць цей нехай буде вам початком місяців, перший нехай буде він вам між місяцями року. </p>
<p>3 Промовте до всієї ізраїльської громади так: Десятого дня цього місяця візьміть собі кожен для своєї сім'ї ягня: одне на хату. </p>
<p>4 Коли ж сім'я буде замала на (ціле) ягня, нехай разом з найближчим у межу сусідом візьме ягня по лічбі душ; розрахуйте, щоб ягняти було досить для кожного, хто скільки зможе з'їсти. </p>
<p>5 Ягня ж нехай вам буде без вади, самчик, одноліток; можете взяти його з баранців або з козенят.</p>
<p>6 І держатимете його до чотирнадцятого дня цього місяця, і тоді нехай уся громада синів Ізраїля разом заріже його надвечір. </p>
<p>7 І нехай візьмуть крови й помажуть нею одвірки і наддвірок у домах, де їстимуть його. </p>
<p>8 Нехай їдять м'ясо тієї самої ночі; спеченим на вогні нехай їдять його, з опрісноками та з гіркими зелами. </p>
<p>9 Не їжте ніякої сировини, ні звареного в воді, а тільки жарене на вогні, і з головою його і з ногами та з нутрощами. </p>
<p>10 І не зоставлятимете нічого до ранку; що ж з нього зосталось би до ранку, спалите на вогні. </p>
<p>11 А їстимете його ось так: стегна ваші попідперізувані, обув'я ваше на ногах ваших, і костури ваші в руках у вас; і їстимете похапки: пасха то Господня. </p>
<p>12 Тієї ночі перейду по землі Єгипетській і уб'ю всякого первенця в землі Єгипетській, від людини до скотини, і над усіми богами єгипетськими вчиню суд; я - Господь. </p>
<p>13 Кров буде вам знаком по домах, де будете, і як побачу кров, мину вас, і не впаде на вас ніяка смертна язва, як каратиму Єгипетську землю. </p>
<p>14 І стане вам цей день на спомин, і ви святкуватимете його як свято Господнє; як установу вічну для всіх ваших родів святкуватимете його.</p>
<p>15 Сім днів їстимете опрісноки; вже першого дня повиносите геть закваску із хат ваших; бо кожен, хто, від першого дня до сьомого, їстиме квашений хліб, той викоріниться з-поміж Ізраїля.</p>
<p>16 Першого дня відбудуться в вас святі збори, і сьомого дня будуть святі сходини. Нічого в ті дні не робитимете; тільки що треба з'їсти кожному, те одне можете зготувати. </p>
<p>17 Додержуйтесь приписів опрісноків, бо в той день виведу я полки ваші з землі Єгипетської; тим і шануватимете цей день із роду в рід як установу вічну. </p>
<p>18 З вечора чотирнадцятого дня першого місяця їстимете опрісноки до вечора двадцять першого дня цього місяця. </p>
<p>19 Сім днів щоб не було розчину по домах ваших у вас: бо хто їстиме квашене, той буде викорінений з громади Ізраїля, чи він чужинець, чи тубілець. </p>
<p>20 Нічого квашеного не їжте; по всіх ваших оселях їжте опрісноки."</p>
<p>21 Скликав тоді Мойсей всіх старших Ізраїля, і промовив до них: "Ідіть, і підшукайте собі ягня для родин ваших і заколіть пасху. </p>
<p>22 І візьміть по в'язаночці іссопу, і вмочіть у кров, що в мисці, та й доторкніться наддвірку і обох одвірків кров'ю з миски; і ніхто з вас нехай не виходить за хатні двері до ранку. </p>
<p>23 Ходитиме Господь побивати єгиптян, і побачить кров на наддвірку та одвірках, то мине ці двері і не попустить губителеві ввійти в ваші хати, щоб побивати вас. </p>
<p>24 Ви берегтимете цей наказ як віковічну установу для вас і для дітей ваших. </p>
<p>25 А як увійдете в землю, що Господь дасть вам, як і обіцяв, то будете триматися цього обряду.</p>
<p>26 Якби ж часом ваші діти вас спитали: Що це за обряд у вас? </p>
<p>27 То ви відповісте: Це жертва пасхальна в честь Господа, що пройшов мимо хат синів Ізраїля в Єгипті, як побивав єгиптян, щадивши хати наші." І похилили голови люди й припали лицем до землі. </p>
<p>28 Пішли сини Ізраїля й вчинили, як повелів Господь Мойсеєві та Аронові, так і вчинили.</p>
<p>29 Опівночі повбивав Господь усіх первенців у Єгипетській землі, від первенця фараонового, престолонаслідника, до первенця полоненого в тюрмі, та всіх первістків скоту. </p>
<p>30 Тоді ж схопився фараон уночі, і всі слуги його, і всі єгиптяни; і настало ридання в Єгипті; бо не було хати, де не було б мерця. </p>
<p>31 Вночі таки покликав фараон Мойсея й Арона та й каже: "Вставайте, забирайтеся з-поміж людей моїх, ви самі й сини Ізраїля. Ідіть і служіть Господеві, як ви домагались. </p>
<p>32 Теж і вівці ваші і товар ваш забирайте, як ви бажали; ідіть геть та й мене благословіть." </p>
<p>33 Та й єгиптяни натискали на людей, бажаючи щоскоріш випровадити їх з краю; бо, мовляли, всі ми пропадемо.</p>
<p>34 Позабирали люди тісто своє ще не вкисле, і діжі, загорнені в одежу, несли на плечах. </p>
<p>35 Вчинили сини Ізраїля по слову Мойсея, і визичили в єгиптян посуд срібний та посуд золотий і одіж. </p>
<p>36 І дав Господь ласку людям в очах єгиптян, що йшли їм наввипередки; і так обібрали вони єгиптян.</p>
<p>37 І рушили сини Ізраїля в дорогу від Рамсесу до Суккот, яких шістсот тисяч чоловіків піхотинців, крім їхніх сімей. </p>
<p>38 І мішаного народу сила знялось із ними, і вівці й худоба, дуже велика отара. </p>
<p>39 З тіста, що взяли з Єгипту, понапікали вони тоненьких опрісноків; бо тісто ще не було вкисло; їх бо виганяли з Єгипту, то вони не могли гаятись та й навіть не приготували собі припасів на дорогу. </p>
<p>40 Проживали ж сини Ізраїля в Єгипті років чотириста тридцять. </p>
<p>41 І по чотириста тридцятьох роках, цього самого дня, усі полчища Господні вийшли з Єгипту. 42. Ніччю чування була та ніч для Господа, щоб вивести їх із землі Єгипетської. Тому ніч це Господня, щоб чували в ній на честь Господа сини Ізраїля з роду в рід.</p>
<p>43 Господь сказав Мойсеєві і Аронові: "Ось пасхальна установа: нехай ніякий чужинець не їсть пасхи. </p>
<p>44 Всякий же раб, куплений грошовою ціною, як обріжеш його, тоді може її їсти. </p>
<p>45 Приходько й наймит щоб її не їли. </p>
<p>46 В одній хаті їстимуть (її); нічого з м'яса не виносити поза дім, ані кісточки не переломите в ньому. </p>
<p>47 Уся громада ізраїльська має святкувати пасху. </p>
<p>48 А якби хто чужий, пробуваючи в тебе, захотів святкувати пасху Господню, нехай обріжуть усю його мужеську стать, і тоді нехай приходить і святкує, як і тубілець. Ніхто необрізаний не сміє її їсти. </p>
<p>49 Закон один щоб у вас був і тубільцеві і чужинцеві, що перебуває серед вас." </p>
<p>50 Усі сини Ізраїля вчинили як повелів Господь Мойсеєві та Аронові, так і виконали це. </p>
<p>51 Отож того самого дня вивів Господь синів Ізраїля з землі Єгипетської за полками.</p>

<h4>Вихід <span class="prim_h6">13. Посвячення первенців Господеві 1-16; по дорозі до Червоного моря 17-22</span></h4>
<p>1 І промовив Господь до Мойсея, кажучи: </p>
<p>2 "Посвяти мені всіх первенців; усе, що між синами Ізраїля вперше розкриває матірню утробу, в людини і в скотини, воно моє."</p>
<p>3 І промовив Мойсей до людей: "Пам'ятайте на той день, коли ви вийшли з Єгипту, з дому неволі; бо могутньою рукою вивів вас Господь звідти; тож не їжте нічого квашеного. </p>
<p>4 Сьогодні, в місяці Авів, ви виходите. </p>
<p>5 І коли введе тебе Господь у землю Ханаанську, Хеттитську, Аморійську, Хіввійську й Євусійську, яку поклявсь твоїм батькам тобі віддати, в землю, що тече молоком та медом, заховуватимеш у цьому місяці такий обряд: </p>
<p>6 сім днів їстимеш опрісноки, а сьомого дня свято в честь Господа. </p>
<p>7 Сім днів їстимеш опрісноки, і нічого квашеного, щоб і не видко було в тебе; дріжджів щоб не видно було в тебе по всій твоїй країні. </p>
<p>8 І поясниш синові твоєму у той день, кажучи: Це за те, що Господь учинив мені, коли я виходив з Єгипту. </p>
<p>9 Нехай це буде знаком на руці твоїй і пам'яткою між очима в тебе, щоб закон Господній був в устах твоїх: могутньою бо рукою вивів тебе Господь з Єгипту. </p>
<p>10 Ти допильнуєш цієї установи в свою пору з року в рік. </p>
<p>11 А як приведе тебе Господь у землю Ханаанську, як то клявся тобі й батькам твоїм, та й дасть її тобі, </p>
<p>12 відділиш усе, що вперше виходить із матірнього лона, Господеві; з усіх первістків твого скоту самці будуть Господеві. </p>
<p>13 Всяке осля-первісток викупиш ягням: коли ж не викупиш, скрутиш йому шию. Всякого людського первенця з-поміж синів твоїх маєш викупити. </p>
<p>14 І як спитає тебе син твій узавтра: Що воно таке? - скажеш йому: Могутньою рукою вивів нас Господь з Єгипту, з дому неволі. </p>
<p>15 А тому, що фараон уперся не відпустити нас, Господь побив усіх первенців у землі Єгипетській, від первенця людини до первістка скотини; тим і приношу в жертву Господеві всіх первістків самчиків, а всіх первенців із моїх синів викуповую. </p>
<p>16 Нехай це буде знаком на руці твоїй, і печаттю між очима твоїми; могутньою бо рукою вивів нас Господь з Єгипту."</p>
<p>17 Як відпустив фараон людей, Бог не повів їх по дорозі до землі Филистимлянської, хоч вона і ближча; бо, сказав собі Бог, народ розкається, як прийдеться йому воювати, та й захоче повернутися в Єгипет. </p>
<p>18 І звернув Бог народ на шлях у червономорську пустиню. Отож добре вистроєні вийшли сини Ізраїля з Єгипетської землі. </p>
<p>19 Забрав Мойсей і Йосифові кості з собою, бо клятвою такою заприсяг він синів Ізраїля: "Коли Бог колись помилує вас, то винесіть із собою кості мої звідси." </p>
<p>20 І вирушили вони з Суккота та й отаборились в Етамі, уз край пустині. </p>
<p>21 Господь же йшов перед ними вдень хмаровим стовпом, щоб проводжати їх у дорозі, а вночі вогненним стовпом, щоб їм присвічувати; так що вони могли йти і вдень і вночі. </p>
<p>22 І не зникав хмаровий стовп задня, і стовп вогненний уночі перед народом.</p>

<h4>Вихід <span class="prim_h6">14. Перед Ваал-Цефоном 1-4; початок погоні 5-9; сила Господня 10-14; перехід через море 15-25; загибель єгиптян 26-31</span></h4>
<p>1 І заговорив Господь до Мойсея, кажучи: </p>
<p>2 "Промов до синів Ізраїля, щоб завернули та отаборились перед Пігахіротом, між Мігдолом і морем, перед Ваал-Цефоном; навпроти нього, край моря, отаборитесь. </p>
<p>3 І подумав фараон про синів Ізраїля: Заблукались у краю, пустиня затиснула їх у собі. </p>
<p>4 Я ж закаменю серце в фараона, щоб ганявся за ними; і прославлюсь на фараоні і на всьому його війську, і зрозуміють єгиптяни, що я - Господь." Так і вчинили.</p>
<p>5 І сповіщено царя єгипетського, що народ утік; тоді обернулося серце фараона та його слуг проти народу, і вони сказали: "І що ж ми наробили, що випустили Ізраїля з нашого підданства?"</p>
<p>6 І повелів запрягти свою колісницю, і взяв з собою своїх людей; </p>
<p>7 зібрав також шістсот колісниць добірних та всі інші колісниці єгипетські, і бійців до кожної. </p>
<p>8 Господь же закаменив серце в фараона, царя єгипетського, і погнався він за синами Ізраїля, що походували під рукою високою. </p>
<p>9 Єгиптяни ж погналися за ними і наздогнали їх фараонові коні, колісниці, комонники та військо, як таборували при морі, коло Пігахіроту, напроти Ваал-Цефону.</p>
<p>10 І як наблизився фараон, підвели сини Ізраїля очі, аж ось єгиптяни женуться за ними; і злякалися сини Ізраїля вельми та й заголосили до Господа. </p>
<p>11 Та й кажуть до Мойсея: "Хіба тим то, що немає в Єгипті кладовищ, ти позабирав нас умирати в пустині? Що ж це ти накоїв нам, що вивів нас із Єгипту? </p>
<p>12 Хіба ми тобі цього не казали ще в Єгипті: Дай нам спокій! Ми будемо єгиптянам служити; бо ж краще нам бути в неволі, ніж гинути в пустині." </p>
<p>13 Відповів же Мойсей народові: "Не бійтеся! Стійте на місці, то побачите, що зробить Господь, щоб вас сьогодні спасти. Бо тих єгиптян, що їх бачите сьогодні, не побачите більш вовіки! </p>
<p>14 Господь бо воюватиме за вас, ви ж будьте спокійні."</p>
<p>15 І сказав Господь Мойсеєві: "Чого голосиш до мене? Вели синам Ізраїля, нехай вирушають. </p>
<p>16 Ти ж підійми твою палицю та простягни твою руку над морем і розділи його, і нехай сини Ізраїля сушею пройдуть через середину моря. </p>
<p>17 Ось я закаменю серце єгиптян, і вони підуть за вами слідом, і тоді покажу на фараоні і на всім його війську, на колісницях і на вершниках його, мою славу. </p>
<p>18 І взнають єгиптяни, що я - Господь, як покажу на фараоні, на колісницях і на вершниках його мою силу." </p>
<p>19 І повернувся тоді ангел Божий, що йшов поперед табору Ізраїля, та й спинився позад них; і стовп хмаровий, що йшов перед ними, спинився позад них. </p>
<p>20 Він спинився поміж єгипетським табором та ізраїльським табором; і була хмара темрявою для одного табору і світилом для другого. І не наближався один табір до другого всю ніч. </p>
<p>21 І простяг Мойсей руку над морем, і відганяв Господь море всю ніч сильним східнім вітром, і зробив море сухим, і води розділились; </p>
<p>22 і сини Ізраїля ввійшли і йшли серединою моря по суші; вода була для них стіною праворуч і ліворуч. </p>
<p>23 Єгиптяни погнались, і рушили слідом за ними всі фараонові коні, колісниці і вершники в середину моря. </p>
<p>24 В ранішню сторожу глянув Господь із вогненного та хмарового стовпа на єгипетський табір та й стривожив його; </p>
<p>25 позагальмовував колеса їхніх колісниць, так, що ці з трудом просувались наперед. І закричали єгиптяни: "Спасаймось перед Ізраїлем, бо Господь воює за нього проти єгиптян." </p>
<p>26 Тоді Господь сказав Мойсеєві: "Простягни руку над морем, і нехай води хлинуть назад, на їхні колісниці і на їхніх вершників." </p>
<p>27 І простяг Мойсей руку над морем, і на світанку воно повернулося знову на своє звичайне місце; єгиптяни ж, утікаючи, йшли йому назустріч. Отак то кинув Господь єгиптян у середину моря. </p>
<p>28 Злились води знов докупи та й затопили колісниці, вершників та все фараонове військо, що ввійшло було за ними в море; ані один із них не зостався. </p>
<p>29 Сини ж Ізраїля йшли по суші, посеред моря, і води для них стояли, як стіна, праворуч і ліворуч. </p>
<p>30 Отак вирятував Господь у той день Ізраїля з руки єгипетської, і побачив Ізраїль єгиптян мертвими на березі моря. </p>
<p>31 І як побачив Ізраїль, з якою потугою Господь побив єгиптян, став народ боятися Господа та й повірив Господеві й слузі його Мойсеєві.</p>

<h4>Вихід <span class="prim_h6">15. Пісня Мойсея 1-19; пісня Марії 20-21; гіркі води 22-27</span></h4>
<p>1 Тоді Мойсей і сини Ізраїля заспівали Господеві ось яку пісню: Заспіваю Господеві, славно бо прославився; коня і вершника скинув у море.</p>
<p>2 Сила і міць моя - Господь, він став мені рятунком. Він мій Бог, і я його прославлю, Бог батька мого, і я вихвалятиму його.</p>
<p>3 Господь - муж войовник, Господь - ім'я йому.</p>
<p>4 Полки і колісниці фараона вкинув у море, виквіт вождів його втопивсь у Червонім морі.</p>
<p>5 Безодні їх покрили, пішли на дно неначе камінь.</p>
<p>6 Твоя правиця, Господи, прославилась у силі, твоя правиця розгромила ворога.</p>
<p>7 Ти величчю надмірною своєю знищив супротивників. Послав ти гнів твій, що, мов стебло, пожер їх.</p>
<p>8 Від подиху ярости твоєї збились у купу води, і стали валом хвилі, згусла хуртовина на дні моря.</p>
<p>9 Ворог сказав: Пущуся за ним, дожену, розділю здобич, насичу жагу свою. Я вийму меч мій, моя рука їх знищить. </p>
<p>10 Ти дмухнув вітром, їх укрило море; мов оливо, втонули у водах глибоких. </p>
<p>11 Хто, як ти, Господи, між богами, хто, як ти, у святості величній, страшний у славі, що твориш чудеса?</p>
<p>12 Ти простягнув правицю, пожерла їх земля. Ти провадив у милості своїй народ, що врятував його.</p>
<p>13 Привів його потугою своєю до житла святого твого.</p>
<p>14 Почули те народи, затремтіли; жах огорнув мешканців Філістії.</p>
<p>15 Тоді зжахнулися едомські дуки, страх охопив князів моавських, ханааняни ж усі поникли духом.</p>
<p>16 Страх напав і жах великий, від сильної руки твоєї вони окаменіли, докіль пройшов народ твій, Господи, докіль пройшов народ цей, що ти його собі придбав.</p>
<p>17 Ти ввів їх і насадив на власній горі своїй; на місці, що зготував, Господи, собі для житла, у святині, що твої руки, Господи, заснували.</p>
<p>18 Господь царює назавжди і ввіки.</p>
<p>19 Коли фараонові колісниці й вершники ввійшли в море, Господь повернув на них морські води; сини ж Ізраїля пройшли по суші, серед моря.</p>
<p>20 Взяла тоді Марія, пророчиця, Аронова сестра, літаври у руку; і вийшло все жіноцтво за нею з бубнами та хороводами. </p>
<p>21 І приспівувала їм Марія: Співайте Господеві, славно бо прославився; коня і вершника скинув у море.</p>
<p>22 І повелів Мойсей Ізраїлеві вирушати з-над Червоного моря; і двинули вони до Шур-пустині, і йшли три дні пустинею та й не знаходили води. </p>
<p>23 Прийшли вони в Меру, та води з Мери не могли пити, бо гірка була; тим і прозвали те місце Мера. </p>
<p>24 І нарікали люди на Мойсея, говоривши: "Що нам пити?" </p>
<p>25 А він заголосив до Господа; і вказав йому Господь дерево; вкинув він його у воду, і вода стала солодкою. Там дав він їм закон і суд, там випробував їх. </p>
<p>26 І сказав: "Коли ти пильно слухатимешся голосу Господа, Бога твого, і чинитимеш те, що йому довподоби, і вважатимеш на його накази, і дотримуватимешся всіх його установ, ані одної з тих недуг, що я навів був на Єгипет, не наведу на тебе: я бо Господь, твій цілитель." </p>
<p>27 Потім прийшли в Елім, де було дванадцять водних джерел і сімдесят пальм. І отаборились там над водою.</p>

<h4>Вихід <span class="prim_h6">16. Нарікання народу 1-8; наліт перепелиць та манна 9-21; приписи про суботу й про манну 22-36</span></h4>
<p>1 З Еліму рушила вся громада синів Ізраїля й прийшла у Сін-пустиню, що між Елімом та Синаєм, у п'ятнадцятий день другого місяця після їхнього виходу з Єгипетської землі. </p>
<p>2 І нарікала вся громада синів Ізраїля на Мойсея та Арона в пустині. </p>
<p>3 Говорили до них сини Ізраїля: "О, коли б ми були повмирали від руки Господньої в Єгипетській землі, сидівши, було, круг казанів з м'ясом та ївши хліба досхочу! А то вивели ви нас у цю пустиню, щоб голодом поморити всю громаду."</p>
<p>4 І сказав Господь Мойсеєві: "Ось я дощем посиплю вам хліб із неба, і виходитимуть люди, і збиратимуть щодня денну пайку, щоб випробувати їх, чи ходитимуть за моїм законом, чи ні. </p>
<p>5 Шостого ж дня нехай заготують, що принесли, і нехай буде вдвоє більше того, що збирають щодня." </p>
<p>6 І промовили Мойсей та Арон до всіх синів Ізраїля: "Ввечорі взнаєте, що це Господь вивів вас із землі Єгипетської; </p>
<p>7 а вранці побачите славу Господню, бо він почув нарікання ваші на Господа. Ми ж, що ми таке, що нарікаєте на нас?" </p>
<p>8 Далі Мойсей сказав: "Побачите славу Господню, як дасть вам Господь увечері їсти м'яса, а вранці досхочу хліба, бо чув Господь нарікання ваші на нього. Ми ж, Що ми таке? Не на нас нарікання ваші, а на Господа."</p>
<p>9 Мойсей сказав Аронові: "Промов до всієї громади синів Ізраїля: Виступіть перед Господом, бо він почув ваші нарікання." </p>
<p>10 І сталось, як промовляв Арон до всієї громади синів Ізраїля, поглянули вони на пустиню і побачили славу Господню, що явилась у хмарі. </p>
<p>11 Тоді Господь заговорив до Мойсея:</p>
<p>12 "Чув я нарікання синів Ізраїля. Скажи їм таке: Ввечорі їстимете м'ясо, а вранці насититеся досхочу хлібом, і зрозумієте, що я - Господь, Бог ваш." </p>
<p>13 І справді ввечері сталось так, що налетіли перепелиці і вкрили табір, а вранці впала роса довкола табору. </p>
<p>14 Коли ж роса зникла - ось на пустині зверху щось дрібненьке, крупчасте й тоненьке, мов іней по землі. </p>
<p>15 Побачили це сини Ізраїля та питають один одного: "Що це таке?" Не знали бо, що воно таке. А Мойсей сказав їм: "Це хліб, що дав Господь вам на поживу. </p>
<p>16 А ось що повеліває вам Господь: Нехай кожен збирає його, скільки йому треба, омер на кожного, по числу душ ваших; кожен із вас нехай візьме для тих, що в нього в наметі." </p>
<p>17 Так і зробили сини Ізраїля та й назбирали, хто багато, а хто мало. </p>
<p>18 А як міряли омером, то ані той, хто назбирав багато, не мав лишнє, ані тому, хто назбирав мало, не бракувало; кожен, скільки на прохарчування кому було треба, зібрав. </p>
<p>19 І сказав до них Мойсей: "Нехай ніхто не зоставляє з того щось до ранку." </p>
<p>20 Та не послухали вони Мойсея, і декотрі позоставляли дещо з того до ранку; і завелись у ньому хроби, і засмерділось; тож Мойсей розсердився на них. </p>
<p>21 Збирали вони його кожного ранку, кожен скільки на їжу кому було треба, а як припікало сонце, воно тануло.</p>
<p>22 Шостого ж дня вони назбирали манни вдвоє, по два омери на кожного. Прийшли всі видатні в громаді та й оповіли про це Мойсеєві; </p>
<p>23 а він сказав їм: "Це й є те, що повелів Господь: завтра спочинок, свята субота в честь Господа; що маєте пекти, печіть, і що варити, варіть; усе ж що лишиться, сховайте про запас до завтрішнього ранку." </p>
<p>24 Зоставили вони те до ранку, як повелів Мойсей, і не засмерділось воно, і не позаводились у ньому хроби.</p>
<p>25 Тоді сказав Мойсей: "Їжте його сьогодні, бо сьогодні субота на честь Господа; сьогодні не знайдете нічого в полі. </p>
<p>26 Шість днів збирайте; сьомого ж дня, в суботу, його не буде. </p>
<p>27 І повиходили деякі з народу і сьомого дня збирати, та не знайшли нічого. </p>
<p>28 Тоді Господь сказав Мойсеєві: "Докіль будете відмовлятися пильнувати заповідей моїх та закону мого? </p>
<p>29 Дивітесь: Господь дав вам у суботу відпочинок, тим то дає вам шостого дня на два дні хліба. Кожен нехай сидить на своєму місці; ніхто нехай не виходить у сьомий день поза свою оселю." </p>
<p>30 Отже, народ відпочивав сьомого дня.</p>
<p>31 І назвали сини Ізраїля це "манна"; була вона схожа на коріяндрове сім'я, біла, а смак її, як у медівника. </p>
<p>32 І сказав Мойсей: "Ось що заповідав Господь: Наповніть нею омер на схов для нащадків ваших, щоб бачили хліб, що ним годував я вас у пустині, як вивів вас із землі Єгипетської."</p>
<p>33 І сказав Мойсей Аронові: "Візьми посудину, усип туди повний омер манни та й постав її перед Господом, на схов для ваших потомків." </p>
<p>34 Як заповів Господь Мойсеєві, так і поставив Арон манну перед Свідоцтвом (кивотом Завіту) на переховування.</p>
<p>35 Сини ж Ізраїля їли манну сорок років, доки не прийшли в заселену землю; їли вони манну, докіль не прийшли до границь Ханаан-землі.</p>
<p>36 Омер же - це десята часть ефи.</p>

<h4>Вихід <span class="prim_h6">17. Вода із скелі 1-7; війна з амалекитянами 8-16</span></h4>
<p>1 Уся громада синів Ізраїля рушили із Сін-пустині, переходами, за наказом Господнім, і отаборились вони у Рефідимі, де не було питної води людям. </p>
<p>2 І став народ сваритися з Мойсеєм, викрикуючи: "Дай нам води пити!" Мойсей їм каже: "Чого лаєтеся зо мною? Навіщо спокушаєте Господа?" </p>
<p>3 Але народ був там жадібний води, то й нарікав на Мойсея словами: "Навіщо оце ти вивів нас із Єгипту, щоб спрагою заморити нас і дітей наших і скот наш?" </p>
<p>4 Заголосив Мойсей до Господа: "Що діяти мені з цими людьми? Ще трохи, і укаменують мене." </p>
<p>5 І відповів Господь Мойсеєві: "Вийди поперед людей; візьми з собою кілька старшин ізраїльських, і палицю, що нею вдарив по Нілу, візьми в руку, та й іди. </p>
<p>6 Ось я стану перед тобою там, на скелі, на Хориві, і коли вдариш ти по скелі, вода зрине з неї, і люди питимуть." Так і зробив Мойсей на очах старшин Ізраїля. </p>
<p>7 І назвав те місце: Масса і Меріва, через сварку синів Ізраїля і тому, що спокушали Господа словами: "Чи є Господь між нами, чи нема?"</p>
<p>8 Та ось надійшов Амалек і задер бій з Ізраїлем у Рефідимі. </p>
<p>9 Сказав Мойсей до Ісуса: "Вибери собі людей та вийди вранці в бій з Амалеком; я ж стану на вершині горбка з жезлом Божим у руці." </p>
<p>10 Зробив Ісус так, як повелів йому Мойсей, і почав битися з Амалеком. А Мойсей, Арон та Хур вийшли на вершину горба. </p>
<p>11 І сталось: як піднімав руки Мойсей, то брав гору Ізраїль, а як опускав, брав гору Амалек. </p>
<p>12 Коли ж руки Мойсея обважніли, взяли камінь та й підклали йому, і він сів на ньому; Арон же і Хур підтримували йому руки, один з одного боку, другий з другого. Так руки його витримали твердо до заходу сонця. </p>
<p>13 І розгромив Ісус Амалека й його людей вістрям меча.</p>
<p>14 Тоді сказав Господь Мойсеєві: "Запиши це на спомин у книгу і вклади Ісусові в серце, що я зітру пам'ять Амалека з-під небес." </p>
<p>15 І спорудив Мойсей жертовник і дав йому ім'я: "Ягве-Ніссі." </p>
<p>16 Сказав бо: "Тим, що рука знялася проти Господнього трону, війна Господня проти Амалека з роду в рід."</p>

<h4>Вихід <span class="prim_h6">18. Їтро в Мойсея 1-12; Їтро - дорадник Мойсея 13-27</span></h4>
<p>1 Довідався Їтро, мідіянський священик, тесть Мойсея, про все, що сподіяв Бог Мойсеєві та Ізраїлеві, своєму народові, як Господь вивів Ізраїля з Єгипту. </p>
<p>2 І взяв Їтро, тесть Мойсея, Ціпору, Мойсееву жінку, після того, як був її відіслав, </p>
<p>3 з обома її синами. Першому на ім'я Гершом, мовляв, приходень я у чужій землі, </p>
<p>4 а другому ім'я Еліезер, Бог бо отця мого, мозляв, поміч моя й вирятував мене від меча фараонового. </p>
<p>5 Прийшов ото Їтро, тесть Мойсея, і сини його і жінка його до Мойсея в пустиню, де він стояв табором, під горою Божою;</p>
<p>6 і переказав до Мойсея: "Я, тесть твій Їтро, приходжу до тебе і жінка твоя й обидва сини твої з нею."</p>
<p>7 І вийшов Мойсей назустріч тестю своєму, вклонивсь йому низько, поцілував його, і, привітавши один одного, ввійшли вони в намет. </p>
<p>8 І оповів Мойсей тестеві своєму про все, що сподіяв Господь фараонові та єгиптянам заради Ізраїля, про всі біди, що спіткали їх у дорозі, і як вирятував їх Господь. </p>
<p>9 Радий був Їтро тим усім добром, що Господь зробив Ізраїлеві, що визволив його з руки єгиптян,</p>
<p>10 та й каже: "Благословен Господь, що визволив вас із руки єгипетської та з фараонової руки, що визволив народ з єгипетської неволі. </p>
<p>11 Тепер я знаю, що Явге більший від усіх богів, бо (визволив від тих, які) ним гордували." </p>
<p>12 І приніс Їтро, тесть Мойсея, всепалення і жертву Богові; прийшов же й Арон і всі старшини Ізраїля, щоб спільно з тестем Мойсея їсти перед Богом.</p>
<p>13 На другий день сів Мойсей судити людей, що стояли довкруги нього зранку до вечора. </p>
<p>14 Побачив тесть Мойсея все, що він чинив з людьми, та й каже: "Що це ти таке виробляєш з людьми? Чому судиш сам, а всі люди стоять коло тебе зранку до вечора?" </p>
<p>15 І каже Мойсей тестеві своєму: "Бо люди приходять до мене шукати поради в Бога. </p>
<p>16 Коли зайде в них якийсь спір, приходять до мене, і я розсуджую між сторонами й з'ясовую їм установи й закони Божі." </p>
<p>17 На те відповів Мойсеїв тесть: "Не гаразд робиш. </p>
<p>18 Знесилишся докраю сам і люди навколо тебе: бо занадто тяжка це для тебе праця, і несила справитись з нею тобі одному. </p>
<p>19 Ось лише послухайся мене; пораджу я тобі, і Бог буде з тобою. Будь ти сам за людей перед Богом та й появлятимеш справи до Бога. </p>
<p>20 Ти навчатимеш їх рішень і закону, вказуватимеш шлях, що ним повинні йти, і діла, що їх чинити мусять. </p>
<p>21 Але вибери з-між усього народу людей здатних, богобоязних, людей надійних, некористолюбних, та й постав їх над ними тисяцькими, соцькими, півсоцькими та десяцькими, </p>
<p>22 і нехай судять народ повсякчас. Лише і кожну велику справу нехай спрямовують до тебе, усі ж малі справи нехай судять самі. Так зробиш собі легшим тягар, бо вони нестимуть його разом з тобою. </p>
<p>23 Якщо ти так зробиш, і повелить це тобі Бог, сам устоїш і весь цей люд могтиме ладнати свої справи на місцях." </p>
<p>24 Послухався Мойсей ради тестя свого і зробив усе, як той пораяв.</p>
<p>25 Вибрав він з усього Ізраїля людей здатних і поставив їх головами над людьми: тисяцькими, соцькими, півсоцькими й десяцькими. </p>
<p>26 І стали вони судити народ у всяких випадках; до Мойсея спрямовували справи важчі, а всякі дрібніші справи вирішували самі.</p>
<p>27 Нарешті відпровадив Мойсей свого тестя, та й пішов він собі у свій край.</p>

<h4>Вихід <span class="prim_h6">19. Прихід у Синайську пустиню 1-15; об'явлення Боже 16-25</span></h4>
<p>1 Третього місяця по виході з Єгипетської землі, того ж самого дня, сини Ізраїля прибули в Синай-пустиню. </p>
<p>2 Рушили вони з Рефідиму і, прибувши в Синай-пустиню, отаборились у пустині. Отаборився там Ізраїль навпроти гори. </p>
<p>3 А Мойсей вийшов до Бога. І заговорив Господь голосно з гори до нього: "Так скажеш домові Якова, і об'явиш синам Ізраїля:</p>
<p>4 Ви бачили самі, що я зробив єгиптянам, як ніс я вас на орліх крилах і привів до себе. </p>
<p>5 Тож коли щиро слухатиметеся мого голосу й дотримуватиметеся мого завіту, будете моєю особливою власністю з-поміж усіх народів, бо моя вся земля. </p>
<p>6 Ви будете в мене царством священиків, народом святим. Ось і слова, що їх маєш переказати синам Ізраїля." </p>
<p>7 Прийшов Мойсей, покликав старійшин народу і виклав перед ними все те, що повелів йому Господь. </p>
<p>8 Усі ж люди відповіли одностайно, кажучи: "Усе, що сказав Господь, зробимо." І переказав Мойсей слова народу Господеві. </p>
<p>9 Господь сказав Мойсеєві: "Ось я прийду до тебе в густій хмарі, щоб народ чув, як розмовлятиму з тобою, та щоб вірив тобі довіку." І переповідав Мойсей слова народу Господеві. </p>
<p>10 Господь сказав Мойсеєві: "Йди до людей та й освячуй їх, сьогодні й завтра; нехай повиперають одежу свого, </p>
<p>11 і стануть готові до третього дня, бо третього дня зійде Господь на очах усього народу на Синай-гору.</p>
<p>12 Ти окреслиш для людей з усіх боків межі і попередиш: бережіться, виходити на гору, а то й не доторкайтесь її підніжжя. Хто доторкнеться до гори, тому смерть. </p>
<p>13 Ніхто нехай не доторкається до неї, бо буде побитий камінням або прошитий стрілою. Чи то людина, чи скотина, - не останеться живим. А як протяжно засурмлять у ріг, тоді зійдуть на гору." </p>
<p>14 Спустивсь Мойсей з гори та й освятив людей, і повиперали вони свою одежу. </p>
<p>15 Він сказав людям: "Будьте готові на третій день; не сходьтеся з жінками."</p>
<p>16 Третього дня, як розвиднялося, загриміли громи, спалахнули блискавки, й тяжка хмара нависла над горою, страх могутньо засурмило в ріг, і задрижали всі люди в таборі.</p>
<p>17 Вивів Мойсей людей до Бога з табору, і стали вони під горою.</p>
<p>18 Гора ж Синай уся димувала від того, що Господь у полумені спустився на неї. І підіймався той дим, мов кіптява з горна, а вся гора стрясалася вельми. </p>
<p>19 А трубний звук гучав дедалі голосніш та голосніш; Мойсей говорив, а Бог відрікав йому у громі. </p>
<p>20 Господь спустився на Синай-гору, на вершину гори, і покликав Мойсея на верх гори, і піднявсь Мойсей. </p>
<p>21 Господь сказав до Мойсея: "Спустись, остережи людей, нехай не продираються до Господа, цікаві подивитись, а то багато з них загине. </p>
<p>22 Та й священики, що приступають до Господа, нехай освятяться, а то Господь поб'є їх." </p>
<p>23 І сказав Мойсей Господеві: "Не можуть люди йти на верх Синай-гори; сам бо ти перестеріг нас словами: визначи, мовляв, навколо гори межі та зроби її священною." </p>
<p>24 Тоді Господь сказав до нього: "Йди наниз та вийди знову, і Арон з тобою; священики ж і люди нехай не рвуться почерез границю, щоб вийти на верх до Господа, а то поб'є їх." </p>
<p>25 І зійшов Мойсей до людей та переповів їм це.</p>

<h4>Вихід <span class="prim_h6">20. Заповіді Божі 1-17; страх серед народу 18-21; закон про жертовник 22-26</span></h4>
<p>1 Тоді Бог промовив усі ці слова, кажучи:</p>
<p>2 "Я - Господь, Бог твій, що вивів тебе з землі Єгипетської, з дому неволі.</p>
<p>3 Нехай не буде в тебе інших богів крім мене.</p>
<p>4 Не робитимеш собі ніякого тесаного кумира, ані подобини того, що вгорі, на небі, ні того, що внизу, на землі, ні того, що попід землею, в водах.</p>
<p>5 Не падатимеш перед ними ниць і не служитимеш їм, бо я Господь, Бог твій, Бог ревнивий, що караю беззаконня батьків на дітях до третього й четвертого покоління тих, хто ненавидять мене, </p>
<p>6 і творю милосердя до тисячного покоління тим, хто люблять мене і бережуть заповіді мої.</p>
<p>7 Не прикликатимеш імени Господа, Бога твого, марно, бо не пустить Господь безкарно того, хто прикликає його ім'я марно.</p>
<p>8 Пам'ятай на відпочинковий день, щоб святити його.</p>
<p>9 Шість днів працюватимеш і робитимеш всяке діло твоє.</p>
<p>10 День же сьомий - відпочинок на честь Господа, Бога твого; не робитимеш ніякого діла сам, ані син твій, ані дочка твоя, ані раб твій, ані рабиня твоя; худоба твоя, ані чужинець, що перебуває в твоєму дворі.</p>
<p>11 Бо шість днів творив Господь небо і землю й море, і все, що в них, а сьомого дня відпочив; тим і благословив Господь сьомий день і освятив його.</p>
<p>12 Шануй твого батька і матір твою, щоб довголітній був ти на землі, що Господь, Бог твій, дасть тобі.</p>
<p>13 Не вбиватимеш.</p>
<p>14 Не чужоложитимеш.</p>
<p>15 Не крастимеш.</p>
<p>16 Не свідкуватимеш ложно на ближнього твого.</p>
<p>17 Не зазіхатимеш на дім ближнього твого; не пожадатимеш жінки ближнього твого, ані раба його, ані рабині його, ані вола його, ані його осла, ані чогонебудь, що належало б ближньому твоєму."</p>
<p>18 Коли ж увесь люд спостеріг грохіт грому та блискавки і трубний гомін і гору димучу, затремтів од страху і затримався оддалеки. </p>
<p>19 І сказали Мойсеєві: "Ти говори до нас, і ми слухатимемо, а Бог нехай до нас не промовляє, а то повмираємо." </p>
<p>20 Сказав Мойсей до людей: "Не бійтесь; це лише щоб випробувати вас, прийшов Бог, та щоб острах його постійно був з вами, щоб ви не грішили. </p>
<p>21 І поставали люди оддалеки, а Мойсей приступив до темної хмари, де був Бог.</p>
<p>22 Господь сказав Мойсеєві: "Так промовиш до синів Ізраїля: Ви бачили, що з неба я розмовляв з вами. </p>
<p>23 Не виробляйте собі поруч мене ні богів срібних, ні богів золотих не робіть собі. </p>
<p>24 Жертовник із землі спорудиш мені і приноситимеш на нім усепалення свої, і мирні жертви свої: овець твоїх і волів твоїх. На всяке місце, де я захочу, щоб прославлялось моє ім'я, я прийду до тебе і поблагословлю тебе. </p>
<p>25 Коли ж з каменя будуватимеш мені жертовник, не споруджуй з тесаного каменя; бо коли оброблятимеш його різцем твоїм, то й опоганиш його. </p>
<p>26 Також не будеш сходити сходами до жертовника мого, щоб не відкрилась перед ним нагота твоя." </p>

<h4>Вихід <span class="prim_h6">21. Закон про рабів 1-11; про вбивства та поранення 12-27; шкода особам і на майні 28-37</span></h4>
<p>1 «Оці судові закони ти покладеш перед ними. </p>
<p>2 Коли купиш раба, єврея, шість років служитиме тобі, а сьомого року вийде на волю, без відшкодування.</p>
<p>3 Коли він сам прийшов до тебе, сам і на волю вийде, коли з жінкою, то й жінка його вийде з ним.</p>
<p>4 Коли господар дав йому жінку, і вродила вона йому синів або дочок, жінка й діти її будуть господареві, він же вийде сам один.</p>
<p>5 Як же раб скаже: Люблю я господаря мого, жінку мою і дітей моїх, не хочу виходити на волю,</p>
<p>6 тоді нехай його господар приведе його перед Бога, підведе до дверей або до одвірка та й проколе йому господар вухо шилом, і той служитиме йому довіку.</p>
<p>7 А коли хто продасть дочку свою як рабиню, то нехай вона не виходить, як виходять раби.</p>
<p>8 Якщо вона не довподоби своєму господареві, що набув її був для себе, нехай дозволить викупити її; чужому ж народові продати її не має права, бо обманув її.</p>
<p>9 Коли ж синові своєму набув її, по праву дочок мусить поступати з нею. </p>
<p>10 Коли ж другу візьме собі, нехай не вменшує її харчу, плаття її і подружніх прав її.</p>
<p>11 А коли цих трьох речей не додержав, можна їй вийти безвідшкодовно, без викупу.</p>
<p>12 Хто вдарить чоловіка так, що той помре, скарати нещадно його смертю.</p>
<p>13 Коли ж би то сталось однак ненароком, а Бог допустив, щоб він упав у його руки, то я призначу тобі місце, кудою втікати йому.</p>
<p>14 Якби ж хто замислив підступно вбити ближнього свого, то навіть від жертовника мого відірвеш його, щоб смертю скарати.</p>
<p>15 Хто вдарить батька свого або матір, скарати його смертю.</p>
<p>16 Хто вхопить людину та продасть, або знайдеться вона в руках у нього, скарати його смертю.</p>
<p>17 Хто проклинатиме свого батька або матір, скарати того смертю.</p>
<p>18 Коли посваряться люди, і один вдарить другого каменем чи своїм кулаком, і той не вмре, але лежатиме в ліжку,</p>
<p>19 і згодом підведеться, і, хоч би й на палиці, а зможе вийти з хати, то той, хто вдарив, буде вільний, тільки дасть відшкодування за втрату часу, що пролежав, та вилікує його зовсім.</p>
<p>20 Коли хто вдарить раба чи рабиню своєю палицею так, що вмре під його рукою, мусить бути строго покараний.</p>
<p>21 Однак же, коли ще поживе день або два, залишити без покарання; бо він і його власність.</p>
<p>22 Коли б'ються чоловіки та поштовхнуть при тому вагітну жінку, і вона скине дитину, але без іншої шкоди, то той мусить заплатити відшкодування, яке накладе жінчин чоловік, і винний заплатить згідно з судовим присудом.</p>
<p>23 А коли буде яка шкода, то даси життя за життя,</p>
<p>24 око за око, зуба за зуба, руку за руку, ногу за ногу,</p>
<p>25 опечину за опечину, рану за рану, синяка за синяка.</p>
<p>26 Коли хто влучить в око раба свого або рабиню свою, і занапастить його, на волю нехай випустить його за йото око.</p>
<p>27 А коли виб'є рабові своєму або рабині своїй зуба, на волю випустить його за того зуба.</p>
<p>28 Коли віл вдарить рогами мужчину або жінку на смерть, укаменувати вола на смерть, і його м'яса не можна їсти; чий же віл, той неповинен.</p>
<p>29 Коли ж бик уже здавна битливий, і господаря остережено, а він не доглядав за ним, і бик заколе мужчину чи жінку, вола мусять убити камінням, а його господар буде скараний смертю.</p>
<p>30 Коли ж накладуть відшкодування на нього, він мусить дати викуп за своє життя усе те, що накладено на нього.</p>
<p>31 Чи візьме бик на роги сина чи дочку, по цьому присуду чинити з ним.</p>
<p>32 Коли ж бик заколе раба або рабиню, нехай дасть тридцять шеклів власникові, а бика вбити камінням.</p>
<p>33 Коли хтось розкриє копанку або викопає хтось копанку, та й не закриє, і впаде туди віл чи осел,</p>
<p>34 власник копанки мусить дати господареві відшкодування грішми, а мертве буде йому.</p>
<p>35 Коли чийсь віл проб'є вола когось іншого, і той здохне, нехай продадуть живого вола та й поділять по половині виторг, і убите теж нехай розділять по половині.</p>
<p>36 Або коли було знане раніше, що віл колеться, і не доглянув за ним господар, мусить віддати вола за вола, а мертве нехай йому буде.</p>
<p>37 Коли хто вкраде вола чи вівцю та й заріже її чи продасть її, п'ять волів мусить віддати за вола і чотири вівці за одну вівцю.»</p>

<h4>Вихід <span class="prim_h6">22. Крадіжки та шкоди 1-5; відшкодування 6-14; різні випадки 15-30</span></h4>
<p>1 «Коли впіймають злодія, як вломлюватиметься, і поб'ють так, що вмре, нема злочину крови.</p>
<p>2 Коли ж над ним уже зійшло сонце, тоді є кривавий злочин; злодій мусить відшкодувати; коли в нього нічого нема, так продадуть його самого за крадіж.</p>
<p>3 Коли ж украдене, чи то віл, чи осел, чи ягня, знайдеться у нього живим, поверне вдвоє.</p>
<p>4 Коли хто попасав би на полі, або на винограднику й пустив би худобину пустопаш, а вона повипасала б на сусідовім полі, то винагородить щонайкращим із свого поля або виноградика свого.</p>
<p>5 Коли вибухне вогонь і кинеться в тернину й перекинеться на копи або на хлібні поля, або й на поле, той, хто спричинив пожежу, мусить дати (повне) відшкодування.</p>
<p>6 Коли хтось передасть другому гроші чи якісь вартісні речі на переховок, і викрадуть їх у нього з хати, мусить злодій, як знайдеться, повернути вдвоє.</p>
<p>7 Як же злодія не знайдуть, мусить господар хати з'явитися перед Богом, щоб довести, що то не він присвоїв ближнього речі.</p>
<p>8 В кожнім порушенні власности, чи то буде віл, чи осел, чи вівця, чи одежа, чи всяка інша згуба, що про неї хтось (пошкоджений) скаже: Ось воно, - справа обох мусить іти перед Бога; і той, кого Бог визнає винним, зверне другому вдвоє.</p>
<p>9 Коли хтось передасть другому на переховування осла, чи вола, чи вівцю, словом, якубудь тварину, і воно здохне, скалічиться або його вкрадуть так, що ніхто не бачив,</p>
<p>10 нехай присяга перед Господом розв'яже між обома, чи він не присвоїв собі річ ближнього; господар мусить пристати (на це), і той не має платити нічого.</p>
<p>11 Коли ж насправді вкрадено в нього, мусить господареві за неї заплатити.</p>
<p>12 Коли ж (дикий звір) роздер, нехай принесе розшматоване на доказ, а за розшматоване не має платити нічого.</p>
<p>13 Коли хто визичить у другого скотину, і вона окалічіє чи здохне, власника ж не було при тому, -вповні заплатити.</p>
<p>14 Коли ж власник був при тому, не треба йому платити нічого. Якщо дана була (тварина) в винайм, то одержить він ціну винайму.</p>
<p>15 Коли хто зведе ще незаручену дівчину та й спізнає її, мусить дати їй посаг і взяти собі за жінку. </p>
<p>16 Коли ж батько рішуче відмовиться дати її йому за жінку, то звідник одважить стільки срібла, скільки дають у віно дівицям.</p>
<p>17 Не лишай відьми живою.</p>
<p>18 Кожного, що злігся зо скотиною, каратимеш смертю. </p>
<p>19 Хто приносить жертву божкам, а не одному тільки Господеві, на того впаде анатема. </p>
<p>20 Не будеш утискати чужинця і не гнобитимеш його, бо ви самі були чужинцями в Єгипетській землі.</p>
<p>21 Ані вдови, ані сироти не будеш утісняти.</p>
<p>22 Бо коли ти їх пригнічувати будеш, і вони голосінням заголосять до мене, то слухом почую зойк їх.</p>
<p>23 І запалає гнів мій, і мечем висічу вас так, що жінки ваші стануть вдовами, а діти сиротами.</p>
<p>24 Коли позичиш гроші комусь із мого народу, вбогому, що при тобі, то не станеш для нього лихварем, ані не накладатимеш на нього відсотків.</p>
<p>25 Коли візьмеш у заставу одежину ближнього твого, мусиш повернути її йому до заходу сонця;</p>
<p>26 бо стільки й прикриття його, що та одежинка на його тілі; у чім же лягти йому? Як заголосить до мене, я почую його, бо я милосердний.</p>
<p>27 Не хулитимеш Бога, і князя народу твого не проклинатимеш.</p>
<p>28 З надміру врожаю твого та з соків точила твого не гаятимешся з приносом. Первенця з дітей твоїх віддаватимеш мені.</p>
<p>29 Так робитимеш з волом і з дрібним скотом твоїм; сім днів буде воно при матері своїй, восьмого ж дня даси його мені.</p>
<p>30 Будьте ж мені людьми святими; м'яса, розшматованого звірюкою в полі, не їстимете; псам викинете його.» </p>

<h4>Вихід <span class="prim_h6">23. Свідки та судді 1-3; 6-9; любов до ворогів 4-3; субота й свята 10-19; ангел хоронитель 20-33</span></h4>
<p>1 «Не пускатимеш пустої чутки; не захищатимеш беззаконника, стаючи фальшивим свідком.</p>
<p>2 Не ходитимеш за більшістю для лихої цілі, і не свідкуватимеш на судовій розправі, приєднуючись до більшости та нагинаючи правду.</p>
<p>3 І для вбогого не будеш сторонничим на розправах.</p>
<p>4 Коли натрапиш на вола ворога твого чи осла його, що заблукав, мусиш завести його до нього.</p>
<p>5 Коли побачиш осла ненависника твого, що лежить під тягарем, гляди, не покидай його, а поможи йому піднести його.</p>
<p>6 Не нагинатимеш права вбогому твоєму, коли він позиватиметься.</p>
<p>7 Уникай фальшивого слова; не вбивай ані безвинного, ані правого, бо я не оправдаю винуватого.</p>
<p>8 Дарунків не братимеш; дарунок бо засліплює видючих і викривляє справи справедливих.</p>
<p>9 Чужинця не гнобитимеш; ви самі знаєте, як на душі в чужинця; бо ви були чужинцями в Єгипетській землі.</p>
<p>10 Шість років засіватимеш твою землю і збиратимеш урожай. </p>
<p>11 А на сьоме літо залиши її перелогом і дай одпочити, щоб їли вбогі з твого народу; а що вони зоставлять нехай поїдає звірина, що в полі. Так само чинитимеш і з виноградником твоїм і з оливками твоїми.</p>
<p>12 Шість днів робитимеш твоє діло, сьомого ж дня відпочинеш, щоб перепочив і віл твій, і осел твій, і щоб віддихалися на волі син рабині твоєї і чужинець.</p>
<p>13 На все, що я сказав вам, уважайте; других богів і ім'ям не згадуйте; щоб не було й чути того з ваших уст.</p>
<p>14 Тричі на рік святкуватимете празники на мою честь.</p>
<p>15 Ти пильнуватимеш свята опрісноків. Сім днів їстимеш опрісноки, як я заповідав тобі, у призначений час, у місяці Авів; бо тоді ти вийшов з Єгипту. Ніхто нехай не показується передо мною з порожніми руками.</p>
<p>16 Ти пильнуватимеш також свята жнив, перших плодів праці твоєї, того, що ти сієш у полі; і свята збору, під кінець року, коли збиратимеш з поля працю твою.</p>
<p>17 Тричі на рік мусить показатися вся чоловіча стать перед Господом Богом.</p>
<p>18 Не приноситимеш крови жертви моєї разом із квашеним хлібом; і не зоставатиметься жир жертви під час мого свята до ранку.</p>
<p>19 Щонайкраще з первоплоду землі твоєї при-носитимеш у дім Господа, Бога твого. Не варитимеш козеняти в молоці матері його.</p>
<p>20 Ось я посилаю ангела мого перед тобою, щоб стеріг тебе в дорозі і привів тебе до того місця, що я приготував.</p>
<p>21 Шануй його і голосу його слухай; не бунтуйся проти нього, бо він не стерпить ваших переступів; бо в ньому моє ім'я.</p>
<p>22 Як слухатимешся його голосу й робитимеш усе, що я велю, я ворогуватиму з ворогами твоїми й гнобитиму гнобителів твоїх. </p>
<p>23 Бо мій ангел ітиме перед тобою й приведе тебе до Аморія і Хеттита, Перізія, Ханаанія, Хіввія і Євусія, і я винищу їх.</p>
<p>24 Не падатимеш ниць перед їхніми богами і не служитимеш їм, і не ходитимеш робом їхнім, ні! До нащаду руйнуватимеш їх і розбиватимеш стовпи їх.</p>
<p>25 Ви служитимете Господеві, Богу вашому, і він благословитиме хліб твій і воду твою. Я віддалю недугу з-поміж тебе.</p>
<p>26 Не будуть траплятися в землі твоїй викидні й не буде безплідних; число днів твоїх я зроблю повним.</p>
<p>27 Острах мій пошлю поперед тебе, збентежу всі народи, куди прийдеш, і пожену всіх ворогів твоїх перед тобою навтеки.</p>
<p>28 Я пошлю шершнів поперед тебе, і повиганяють вони хіввіїв, ханаанян і хеттитів перед тобою.</p>
<p>29 Не за один рік повиганяю я їх з-перед тебе, щоб не опустіла земля та й не намножилось дикого звіря понад твої сили.</p>
<p>30 Поволі виганятиму їх з-перед тебе, докіль не розростешся, щоб заволодіти краєм.</p>
<p>31 Я поставлю границі твої від Червоного моря до філістимлянського моря, і від пустині до Ефрату; я бо віддам у руки ваші мешканців краю, і ти їх проженеш з-перед тебе.</p>
<p>32 Не заключатимеш договорів з ними й з їхніми богами.</p>
<p>33 Не сміють вони жити в землі твоїй, щоб не довели тебе до гріха проти мене; бо ти служив би їхнім богам, і це стало б погибіллю для тебе.» </p>

<h4>Вихід <span class="prim_h6">24. Завіт 1-8; Мойсей на горі 9-11; таблиці Завіту 12-18</span></h4>
<p>1 І сказав Мойсеєві: «Піднімись до Господа, ти і Арон, Надав і Авігу та сімдесят старійшин Ізраїля, і поклоніться оддалеки.</p>
<p>2 Лише Мойсей один нехай приступить до Господа; інші нехай не приступають, і народ хай не сходить на гору за<br> ним.»</p>
<p>3 Повернувся Мойсей і переповів народові всі слова Господа і всі рішення. Увесь же народ відповів в один голос словами: «Усе те, що нам сказав Господь - виконаємо.»</p>
<p>4 І написав Мойсей усі слова Господні, і, вставши рано-вранці, спорудив жертовник під горою і дванадцять стовпів, за дванадцятьма колінами Ізраїля.</p>
<p>5 І послав юних синів Ізраїля, щоб учинили всепалення й пожертвували Господеві телят як мирні жертви.</p>
<p>6 Взяв Мойсей половину крови й налив її в миски, а половину вихлюпав на жертовник.</p>
<p>7 Потім узяв книгу завіту й прочитав на слух людям, що сказали: «Усе, що сказав Господь, зробимо й слухатимемося.»</p>
<p>8 Взяв тоді Мойсей кров та й покропив на людей, і сказав: «Це кров союзу, що уклав Господь із вами, згідно з усіма цими словами.»</p>
<p>9 І зійшли вгору Мойсей та Арон, Надав та Авігу й сімдесят старійшин Ізраїля.</p>
<p>10 І побачили вони Бога Ізраїля; під ногами в нього наче плита з сафіру й така чиста, мов саме небо.</p>
<p>11 Та він не поклав руки своєї на цих вибранців із синів Ізраїля; вони побачили Бога, проте їли й пили.</p>
<p>12 Господь сказав Мойсеєві: «Вийди до мене на гору і перебувай там; я дам тобі кам'яні таблиці з законом і заповідями, що написав я на науку їм.»</p>
<p>13 Устав Мойсей з Ісусом, своїм слугою, і вийшов на Божу гору.</p>
<p>14 А старійшинам сказав: «Ждіть на нас тут, покіль ми не повернемося до вас; ось Арон і Хур з вами. Кому чого треба, нехай до них звертається.»</p>
<p>15 Вийшов Мойсей на гору, і хмара вкрила гору. </p>
<p>16 Слава Господня зійшла на Синай-гору, і хмара вкривала її шість днів. Сьомого дня кликнув він до Мойсея з-посеред хмари. </p>
<p>17 Поява ж слави Господньої була в очах синів Ізраїля мов пожираюче полум'я на верху гори.</p>
<p>18 Ввійшов Мойсей у хмару і вийшов на гору. І перебув Мойсей на горі сорок днів і сорок ночей.</p>

<h4>Вихід <span class="prim_h6">25. Податки на храм 1-9; кивот 10-22; стіл приносин 23-30; світильник 31-40</span></h4>
<p>1 Господь сказав Мойсеєві:</p>
<p>2 «Накажи синам Ізраїля, щоб приносили мені податі; від кожного, хто добровільно схоче дати, візьміть для мене пожертву.</p>
<p>3 Датки ж, що братимете від них, будуть такі: золото, срібло й мідь;</p>
<p>4 блават, порфіра й кармазин, віссон і козяча шерсть;</p>
<p>5 червонобарвні баранячі шкури, шкури борсучі й дерево акації;</p>
<p>6 олива на світло, і пахощі для намащування й для запашного кадила;</p>
<p>7 онікс-каміння й каміння, щоб вставити в ефод і нагрудник.</p>
<p>8 Нехай вони мені спорудять святиню, щоб я міг жити серед них.</p>
<p>9 Усе згідно із взірцем храмини та згідно з взірцем утварі, що покажу тобі, так зробите усе.</p>
<p>10 Зробиш кивот з дерева акації; два лікті з половиною завдовжки, півтора ліктя завшир і півтора ліктя заввиш. </p>
<p>11 І облицюєш його щирим золотом, ізсередини і зверху облицюєш його, і на верху обведеш його кругом золотою листвою.</p>
<p>12 Виллєш чотири каблучки з золота і поприкріплюєш їх по чотирьох рогах його; дві каблучки з одного боку й дві каблучки з другого боку.</p>
<p>13 Зробиш і носила з дерева акації і обкладеш їх золотом.</p>
<p>14 І повсовуєш носила в каблучки з боків ковчегу, щоб носити його на них.</p>
<p>15 Та нехай носила завжди будуть у каблучках у ковчезі, не виймати їх ніколи звідтіль.</p>
<p>16 І покладеш у кивот Свідоцтво, що я дам тобі.</p>
<p>17 Спорудиш також і віко зі щирого золота, два лікті з половиною завдовжки і півтора ліктя завшир.</p>
<p>18 Виготуєш двох золотих херувимів, кутим поробленням зробиш їх, по обох кінцях віка зробиш їх. </p>
<p>19 Зробиш одного херувима з одного кінця, а другого херувима з другого кінця; суцільно з віком зробите ви херувимів по обидвох кінцях його. </p>
<p>20 І простягатимуть херувими крила вгору, покриваючи ними віко, а обличчя їх одне до одного, до віка нехай будуть звернені обличчя херувимів. </p>
<p>21 І покладеш віко на ковчезі зверху, а в кивот вкладеш Свідоцтво, що я дам тобі. </p>
<p>22 Там я буду стрічатися з тобою, і зверху віка, з-поміж двох херувимів, що над ковчегом Свідоцтва, я говоритиму з тобою про все те, що маю заповідати тобі для синів Ізраїля. </p>
<p>23 Виготуєш з дерева акації стіл, два лікті завдовжки, лікоть завшир і півтора ліктя заввиш. </p>
<p>24 Вимостиш його щирим золотом; і приробиш йому навкруги золотий вінець. </p>
<p>25 Зробиш до нього ґзимс на долоню завширш з усіх боків, до ґзимсу ж зробиш навкруги золотий вінець. </p>
<p>26 Потім зробиш до нього чотири золоті каблучки і прикріпиш каблучки до чотирьох рогів, на чотирьох ногах його. </p>
<p>27 Каблучки ж для носил, щоб носити стіл, мають щільно приставати до ґзимсу. </p>
<p>28 Носила витешеш з дерева акації і обведеш їх золотом; на них носитимуть стіл. </p>
<p>29 Зробиш також підноси до нього, ложки, кінви й чаші, щоб возливати з них; із щирого золота зробиш їх. </p>
<p>30 На столі ж покладатимеш хліб появлення перед моє лице, повсякчасно. </p>
<p>31 Виготуєш і світильник із щирого золота; кутим поробленням нехай буде зроблений; держало його, вітки його, чашечки його, бруньки й квітки його мусять бути однолиті. </p>
<p>32 Шість віток виходитимуть із боків його: три вітки світильника з одного боку й три вітки з другого боку. </p>
<p>33 Три чашечки як мигдалевий цвіт, з брунькою й квіточкою на одній вітці, і три чашечки як мигдалевий цвіт, з брунькою й квіточкою на другій вітці; тож так на всіх шістьох вітках, що виходитимуть із світильника. </p>
<p>34 На світильнику ж чотири чашечки, як мигдалевий цвіт, з бруньками і квіточками їхніми. </p>
<p>35 Одна брунька під двома вітками, що виходять із світильника, друга брунька під двома вітками, що виходять з нього, й нарешті третя брунька під двома вітками, що виходять з нього: на шість віток, що виходять із світильника. </p>
<p>36 Бруньки ці й вітки мусять бути суцільні з світильником, все кутого пороблення, з одного кусня щирого золота. </p>
<p>37 Далі зробиш сім лямп для світильника та поставиш їх угорі так, щоб світили на передній бік його. </p>
<p>38 Щипці до нього й огарничка до нього будуть із щирого золота. </p>
<p>39 Із таланту щирого золота маєш зробити його з усіма його приладами. </p>
<p>40 Та гляди, щоб зробив їх за зразками, що показано тобі на горі.»</p>

<h4>Вихід <span class="prim_h6">26. Будова храмини: коверці й килими, покривала 1-14; дошки 15-30; завіси та запони 31-37</span></h4>
<p>1 «Храмину спорудиш із десятьох килимів; з тонкої льняної тканини, з блакиту й порфіри та кармазину з херувимами, - майстерного гаптаря роботи, - зробиш їх.</p>
<p>2 Кожен килим нехай буде на двадцять вісім ліктів завдовжки, а на чотири лікті завширш; міра одна для всіх килимів.</p>
<p>3 Кожні п'ять килимів нехай будуть поспинані один з одним, а й ці ж п'ять треба поспинати один з одним.</p>
<p>4 Зробиш петельки на краєчках килима, що з краю першої низки позчіплюваних килимів; так само зроби на крайньому килимі другої низки поспинаних килимів.</p>
<p>5 П'ятдесят петельок зробиш на першому килимі, і п'ятдесят петельок на останньому килимі другої низки поспинаних килимів. Одна проти одної мусять бути петельки.</p>
<p>6 Потім зробиш п'ятдесят гапликів золотих та й позчіпляєш ними килими один до одного так, щоб храмина була суцільна.</p>
<p>7 Зробиш також килими з козячої шерсти для намету над храминою; одинадцять килимів зробиш.</p>
<p>8 Завдовжки кожен тридцять ліктів, завширш чотири лікті; міра одна для одинадцятьох килимів.</p>
<p>9 І поспинаєш окремо п'ять килимів, і шість килимів окремо, і згорнеш удвоє шостий килим перед наметом.</p>
<p>10 Зробиш і п'ятдесят петельок на рубці килима, що на кінці першого ряду поспинаних килимів, а також п'ятдесят петельок здовж рубця останнього килима другого ряду поспинаних килимів.</p>
<p>11 Зробиш також п'ятдесят защіпок мідяних та й повсовуєш їх у петельки і поспинаєш намет так, щоб був суцільний.</p>
<p>12 А щодо залишку від килимів намету, то половина килима, що зостанеться, нехай звисає ззаду храмини.</p>
<p>13 А лікоть з одного і лікоть з другого боку залишку в довжині килимів намету висітиме по боках храмини, з одного й другого боку, щоб окривати його.</p>
<p>14 І покривало намету зробиш з баранячих шкур, пофарбованих червоно, а зверху покривало з борсучих шкур.</p>
<p>15 Дошки для житла зробиш також з дерева акації, щоб стояли прямовисно. </p>
<p>16 Десять ліктів завдовжки кожна дошка, і півтора ліктя завширш. </p>
<p>17 У кожній дошці нехай будуть два чопи споєні один з одним. Так само зробиш на всіх дошках храмини.</p>
<p>18 А виготуєш для храмини: двадцять дощок буде для південного боку, праворуч.</p>
<p>19 І сорок срібних ніжок під двадцять дощок, дві ніжки під кожну дошку для обох чопів.</p>
<p>20 І на другому боці храмини, з північної сторони, буде двадцять дощок.</p>
<p>21 І сорок срібних ніжок до них, дві ніжки під кожну дошку.</p>
<p>22 На задньому ж боці, на захід, зробиш шість дощок.</p>
<p>23 І дві дошки виготуєш на кути в храмині, на задньому боці;</p>
<p>24 вони будуть подвійні внизу, а також подвійні вгорі коло першої каблучки; і так одна й друга, вони утворюватимуть два кути. </p>
<p>25 А всіх дощок буде вісім, і шістнадцять срібних ніжок до них; дві ніжки під кожною дошкою.</p>
<p>26 Та зробиш засуви з дерева акації; п'ять засувів до дощок на одному боці храмини,</p>
<p>27 і п'ять засувів до дощок на другому боці храмини, і п'ять засувів до дощок на задньому боці храмини, на заході.</p>
<p>28 Середній же засув буде просунутий посередині дощок від одного кінця до другого.</p>
<p>29 Дошки обкладеш золотом, а каблучки до них, де всувати засуви, зробиш золоті; і обкладеш засуви золотом.</p>
<p>30 Так ти побудуєш храмину за зразком, що показано тобі на горі.</p>
<p>31 Зробиш завісу з блакиту й порфіри та кармазину й тонкого полотна, майстерного гаптаря роботи, з херувимами щоб зроблено було її.</p>
<p>32 І повісиш її на чотирьох озолочених стовпах з акації, що матимуть золоті гачки й стоятимуть на чотирьох срібних підніжках. </p>
<p>33 І повісиш завісу під запинками; туди, за завісу, досередини, внесеш кивот завіту; і завіса розділятиме вам святиню від "святая святих".</p>
<p>34 І покладеш віко на ковчег Свідоцтва в святилищі.</p>
<p>35 Стіл же поставиш знадвору завіси, а світильник - проти стола, з полудневого боку храмини; стіл же поставиш на північному боці.</p>
<p>36 Зробиш запону над входом до намету із блакиту, порфіри й кармазину та тонкого льняного полотна, мережаної роботи.</p>
<p>37 А для запони зробиш з акації п'ять стовпів, обтягнених золотом, з золотими гачками, і виллєш під них п'ять мідних підніжків.» </p>

<h4>Вихід <span class="prim_h6">27. Жертовник 1-8; подвір'я храмини 9-19; олія світильника 20-21</span></h4>
<p>1 «Спорудиш жертовник з дерева акації, п'ять ліктів завдовжки й п'ять ліктів завширш, чотирокутний нехай буде, і три лікті заввишки.</p>
<p>2 Зробиш роги на чотирьох кутах його, що будуть суцільні з ним, і обкладеш його міддю.</p>
<p>3 Зробиш казанки, щоб вибирати попіл з нього, і коцюби, і кропильниці, і рогачі, й посудини для жару; усю цю утвар його зробиш з міді.</p>
<p>4 Зробиш і мідяні ґрати до нього, плетені, мов сітка, і приробиш до ґратів мідяні каблучки на чотирьох рогах їхніх.</p>
<p>5 І покладеш їх під виступ жертовника, внизу, так щоб ґратова решітка сягала до половини жертовника.</p>
<p>6 Зробиш носила до жертовника з дерева акації і обкладеш їх міддю.</p>
<p>7 Носила будуть всовуватись у каблучки, і будуть по обох боках жертовника, як нестимуть його.</p>
<p>8 Зробиш його з дощок, а всередині порожній, як було показано тобі на горі, так нехай і зроблять його.</p>
<p>9 Відгородиш також і подвір'я для храмини; на південному боці будуть запони подвір'я з тонкого льняного полотна, сто ліктів завдовжки по одному боці;</p>
<p>10 і двадцять стовпів з двадцятьма мідяними підніжками; гачки ж на стовпах і кільцята до них срібні.</p>
<p>11 Так само й на північному боці вздовж нехай будуть запони на сто ліктів завдовжки; і двадцять стовпів з двадцятьма мідяними підніжками; гачки ж на стовпах і защіпки до них срібні.</p>
<p>12 На західній ширині подвір'я будуть запони на п'ятдесят ліктів, і десять стовпів до них і підніжків до них десять.</p>
<p>13 Східня ширина подвір'я п'ятдесят ліктів.</p>
<p>14 І то п'ятнадцять ліктів запони буде по одному боці, і стовпів до неї три і підніжків їхніх три.</p>
<p>15 І на другому боці п'ятнадцять ліктів запони, і стовпів до неї три і підніжків їхніх три.</p>
<p>16 А для входу на подвір'я буде закривало на двадцять ліктів, з блакиту, порфіри й кармазину та тонкого льняного полотна, мережаної роботи та стовпів до нього чотири й підніжків до них чотири.</p>
<p>17 Усі стовпи навколо подвір'я будуть сполучені срібними поперечками; гачки у них срібні, підставки ж мідяні.</p>
<p>18 Довжина подвір'я сто ліктів, а ширина п'ятдесят, вишина ж п'ять ліктів. Усе буде з тонкого льняного полотна, підніжки ж мідяні.</p>
<p>19 Усе знаряддя в храмині на всяку потребу, і все кілля її, і все кілля на подвір'ї буде мідяне.</p>
<p>20 Накажи синам Ізраїля, щоб принесли тобі для світильника олії, чистої, оливкової, щоб утримувати лямпи повсякчасно засвіченими. </p>
<p>21 Нехай Арон із синами ставлять його в наметі зборів, перед завісою, що заслонює кивот завіту, щоб горів він з вечора до ранку перед Господом. Це віковічне рішення для синів Ізраїля, для всіх їхніх поколінь.»</p>

<h4>Вихід <span class="prim_h6">28. Священичі ризи 1-5; ефод 6-14; нагрудник 15-30; плащ 31-35; митра 36-38; одяг 39-43</span></h4>
<p>1 «Нехай приступлять до тебе Арон, брат твій, і сини його, з-поміж синів Ізраїля, щоб служити мені священиками: Арон, Надав і Авігу, Єлеазар та Ітамар, сини Аронові.</p>
<p>2 Ти справиш священні ризи Аронові, братові твоєму, на славу й на окрасу.</p>
<p>3 І скажеш усім здатним та кмітливим, кого я сповнив хистом, щоб вони зробили ризи Аронові, щоб посвятити мені його на священика.</p>
<p>4 Ось які ризи нехай справлять: нагрудник і ефод; та верхню ризу -хитон мережаний, митру й пояс зроблять вони священні ризи Аронові, братові твоєму й синам його, щоб був священиком мені.</p>
<p>5 Вони візьмуть на те золота й блакиту, порфіри й кармазину та тонкого полотна.</p>
<p>6 Зроблять вони ефод із золота, блакиту, порфіри й кармазину та тонкої льняної тканини, мистецької роботи.</p>
<p>7 На обох кінцях його мають бути прив'язані два нараменники, щоб ними його прив'язувати.</p>
<p>8 І по-мистецькому вироблений пояс на ньому для оперізування, буде однакової роботи й одноцілий: із золота і блакиту й порфіри та кармазину і тонкого льняного полотна. </p>
<p>9 І візьмеш два онікси і вирізьбиш на них імена синів Ізраїля.</p>
<p>10 Шість імен їхніх на одному камені, і шість других імен на другому камені, по черзі їх народження. </p>
<p>11 Робом ритівника самоцвітів, як вирізьблюють печатки, вирізьбиш на двох каменях імена синів Ізраїля, і в оправу з золота оправиш їх.</p>
<p>12 І прикріпиш обидва камені на нараменниках ефоду, як камені на спомин синам Ізраїля. Арон носитиме їх імена перед Господом на своїх раменах на спомин.</p>
<p>13 Зробиш дві золоті оправи, </p>
<p>14 і два ланцюжки з щирого золота; зробиш їх, сплівши як шнурки мотузкові, та й причепиш шнурові ланцюжки до оправ. </p>
<p>15 Далі, зробиш нагрудника судейського, мистецької роботи, таким робом, як і ефод, зробиш його: з золота, блакиту, порфіри й кармазину та тонкого льняного полотна зробиш його.</p>
<p>16 Чотирикутний нехай буде, складений удвоє, п'ядь завдовжки і п'ядь уширш.</p>
<p>17 Та понасаджуєш на ньому оправлене каміння в чотири ряди; сардій, топаз і смарагд - ряд перший.</p>
<p>18 Другий ряд: рубін, сафір і берил.</p>
<p>19 Третій ряд: опал, агат і аметист.</p>
<p>20 Четвертий ряд: хрисоліт, онікс і яспис. Оправлені в золото будуть вони в своїх насадках. </p>
<p>21 І будуть ці камені за іменами синів Ізраїля - дванадцять; вирізьблені будуть, як печатки, кожен з ім'ям своїм буде, за дванадцятьма колінами.</p>
<p>22 Зробиш на нагруднику шнурові ланцюжки з щирого золота.</p>
<p>23 Далі, зробиш на нагруднику дві золоті каблучки і прикріпиш їх до двох кінців нагрудника.</p>
<p>24 І причепиш два золоті шнурки до двох каблучок, що на кінцях нагрудника. </p>
<p>25 Обидва ж кінці двох шнурків прив'яжеш до двох оправ, що їх прикріпиш на обох нараменниках ефоду, спереду.</p>
<p>26 Зробиш також дві золоті каблучки та причепиш до других двох кінців нагрудника, до його спіднього рубця, що звернений до ефоду. </p>
<p>27 І зробиш знову дві золоті каблучки, що причепиш до обох нараменників ефоду, внизу, з лицьового боку його, саме там, де зв'язується, над мережаним поясом ефоду.</p>
<p>28 Та нехай каблучки нагрудника будуть прив'язані блакитним шнурочком до каблучок ефоду, щоб був над мережаним поясом ефоду, і щоб не зсувався з ефоду.</p>
<p>29 Так Арон носитиме імена синів Ізраїля на судейськім нагруднику на своєму серці, коли входитиме в святиню, на вічний спомин перед Господом.</p>
<p>30 У судейський нагрудник вкладеш Урім і Туммім, щоб вони були на серці Арона, як входитиме він перед Господа; і носитиме Арон суд синів Ізраїля на своєму серці перед Господом повсякчасно.</p>
<p>31 І зробиш верхню ризу, всю з блакиту.</p>
<p>32 І буде в ній посередині нагорі отвір для голови, облямований навкруги обшивкою тканої роботи - як отвір броні, щоб не рвалася.</p>
<p>33 По краях її зробиш гранатові яблучка з блакиту і порфіри і кармазину, по краях її навкруги; і дзвіночки золоті проміж ними навкруги;</p>
<p>34 дзвіночок золотий і гранатове яблучко напереміну, і так по краях усієї ризи навколо.</p>
<p>35 Вона буде на Аронові, як служитиме, щоб було чути дзвоніння дзвіночків, як входитиме в святиню перед Господа, і як виходитиме, щоб не вмерти йому.</p>
<p>36 Виготуєш також платівку з щирого золота і виритуєш на ній, на спосіб ритування печатки: Святе Господеві.</p>
<p>37 І прив'яжеш до неї шнурочок з блавату, щоб вона була на митрі, спереду митри щоб була.</p>
<p>38 Вона буде в Арона на чолі так, що Арон носитиме огріхи, яких допустяться сини Ізраїля в святих речах, що їх посвячуватимуть у всіх своїх святих приносах. Завсіди вона буде на чолі в нього, щоб зробити їх благоугодними перед Господом.</p>
<p>39 Витчеш хитон з тонкого полотна, з тонкого полотна зробиш і митру, і пояс теж зробиш вишиваною роботою.</p>
<p>40 Зробиш і синам Арона хитони, зробиш їм і пояси, й клобуки теж зробиш на славу й на окрасу.</p>
<p>41 І вдягнеш у них Арона, брата твого, і синів його з ним, і помажеш їх, і введеш у чин їх, і освятиш їх на священицьку службу мені.</p>
<p>42 Зробиш їм теж льняні штани, щоб покривали наготу їх від клубів до стегон.</p>
<p>43 Матимуть їх на собі Арон і сини його, як увіходитимуть у намет зборів, або як наближатимуться до жертовника, щоб служити в святині; інакше вони провинились би та й померли б. Це віковічна постанова для Арона і для його потомків.» </p>

<h4>Вихід <span class="prim_h6">29. Посвячення Арона та синів його 1-9; жертви при свяченнях 10-28; наслідство 29-30; пир 31-35; щоденні жертви 36-46</span></h4>
<p>1 «Ось що маєш чинити з ними, щоб посвятити мені їх у священики. Візьми одного бичка й два барани без вади,</p>
<p>2 та опрісноків, і незаквашених коржиків, замішених на олії, і незаквашених ладок, помащених олією; з питльованої пшеничної муки зробиш їх.</p>
<p>3 Накладеш їх у кошик, і принесеш їх у кошику, і приведеш бичка та обох баранів.</p>
<p>4 Арона ж і синів його приведеш до входу в намет зборів та й обмиєш їх водою.</p>
<p>5 А взявши шати, надягнеш на Арона хитон і плащ, що до ефоду, ефод, нагрудник, та й опережеш його мережаним поясом ефоду.</p>
<p>6 І покладеш йому на голову митру, а на митру вкладеш святу діядему.</p>
<p>7 І візьмеш миро і зіллєш йому на голову й помажеш його.</p>
<p>8 Потім приведеш і синів його, і надягнеш на них хитони.</p>
<p>9 І підпережеш їх поясами, Арона та синів його, і обгорнеш їм голови завоями, і буде їм священство установою вічною. Так настановиш у священики Арона і синів його.</p>
<p>10 І приведеш бичка перед намет зборів, і покладе Арон і сини його руки свої на голову бичкові.</p>
<p>11 І заколеш бичка перед Господом коло входу до намету зборів.</p>
<p>12 Візьмеш крови бичка й помастиш нею роги жертовника пальцем, решту ж крови виллєш усю до підніжка жертовника.</p>
<p>13 Візьмеш увесь жир, що вкриває нутрощі, та чепець над печінкою, та обидві нирки і тук, що на них, та й спалиш на жертовнику.</p>
<p>14 М'ясо ж бичка й шкуру його та кал його спалиш на вогні за табором: бо це жертва за гріх.</p>
<p>15 Далі, візьмеш одного з баранів, і Арон і сини його покладуть руки свої на голову баранові.</p>
<p>16 І заріжеш барана, візьмеш крови його та покропиш нею жертовник з усіх боків.</p>
<p>17 Барана ж поріжеш на шматки, виполощеш нутрощі його й ноги та й покладеш їх зверху на шматки, і на його голову.</p>
<p>18 Потім усього барана спалиш на жертовнику; це всепалення Господеві, приємний запах вогняної жертви Господеві.</p>
<p>19 Далі, візьмеш другого барана, і покладуть Арон і сини його руки на голову баранові. </p>
<p>20 І заріжеш барана, візьмеш крови його й покладеш на край правого вуха синів його, і на великий палець правої ноги їх, рештою ж крови покропиш жертовник з усіх боків довкола.</p>
<p>21 І візьмеш крови, що на жертовнику, та мира і покропиш на Арона і на ризи його, на синів його й на ризи синів його з ним, і буде він посвячений і ризи його, і сини його й ризи синів його з ним.</p>
<p>22 І візьмеш від барана тук: курдюк і тук, що вкриває нутрощі, та й чепець від печінки і обидві нирки з туком, що на них, і праву литку - бо це баран посвячений.</p>
<p>23 А з кошика опрісноків, що перед Господом, візьмеш один буханець хліба, один мащений олією сухарик, </p>
<p>24 і покладеш усе те на руки Аронові й на руки синів його, приносивши все це як коливальну жертву перед Господом.</p>
<p>25 І назад забереш те все з їхніх рук та й спалиш на жертовнику зверху на всепалення, на приємний запах перед Господом: це вогняна жертва Господеві.</p>
<p>26 Візьмеш також перса посвяченого барана, що за Арона, і принесеш як коливальну жертву перед Господом:<br> це буде твоя частка. </p>
<p>27 Так освятиш коливальні перса та литку; себто те, що було принесене й жертвуване з посвятного барана з нагоди посвячення Арона та синів його. </p>
<p>28 Це буде повсякчасно законним уділом Арона й синів його від синів Ізраїля; бо це жертвопринос від синів Ізраїля, жертвопринос при всіх їхніх мирних жертвах, жертвопринос Господеві.</p>
<p>29 А святі ризи, що в Арона, будуть дітям його по ньому; в них вони будуть помазувані й посвячувані.</p>
<p>30 Сім днів надягатиме їх священик з його синів, що наслідуватиме його, коли входитиме в намет зборів, щоб служити в святині.</p>
<p>31 А посвятного барана візьмеш і звариш його м'ясо в святому місці,</p>
<p>32 І їстиме Арон і сини його бараняче м'ясо й хліб, що в кошику, біля входу в намет зборів.</p>
<p>33 Нехай вони їдять те, чим спокутувано їхні гріхи, коли вони були посвячувані і ставляні в священики; ніхто сторонній не сміє їх їсти, бо то святе.</p>
<p>34 А коли зостанеться щось до ранку від посвятного м'яса й від хліба, спалиш останок вогнем; не можна його їсти, бо то святе.</p>
<p>35 Зробиш, отже, Аронові й синам його все так, як я заповідав тобі. Сім днів висвячуватимеш їх.</p>
<p>36 А бичка приноситимеш у жертву за гріх щодня, за покуту; і очисти жертовник, зробивши за нього покуту; а щоб освятити його, то помажеш його.</p>
<p>37 Сім днів покутуватимеш за жертовник та освячуватимеш його. Тож так стане він пресвятим; усе, що доторкнеться до жертовника, стане святим.</p>
<p>38 От що приноситимеш на жертовнику: двоє ягнят перволітків щодня, повсякчасно.</p>
<p>39 Одне ягня приноситимеш уранці, а друге підвечір, </p>
<p>40 разом з десятиною ефи питльованої муки, змішаної з четвертиною гіна чистої оливкової олії, і возливання з четвертини гіна вина, до першого ягняти.</p>
<p>41 А друге ягня приноситимеш перед вечором, з таким самим приносом і возливанням, що й вранці: на приємний запах, вогняну жертву Господеві. </p>
<p>42 Це буде повсякчасне всепалення для ваших поколінь, коло входу в намет зборів, перед Господом, де зустрічатимуться з вами, щоб розмовляти там з тобою. </p>
<p>43 Там я зустрічатимуся з синами Ізраїля, і те місце буде освячене моєю славою.</p>
<p>44 Я освячу намет зборів та жертовник, освячу також Арона й синів його, щоб були моїми священиками.</p>
<p>45 Я житиму між синами Ізраїля й буду їм Богом. </p>
<p>46 Вони збагнуть, що я Господь, Бог їх, який вивів їх з Єгипетської землі, щоб жити серед них, я, Господь, Бог їхній.» </p>

<h4>Вихід <span class="prim_h6">30. Кадильний жертовник 1-10; поголовний податок 11-16; мідяна вмивальниця 17-21; святе миро 22-33; пахощі кадила 34-38</span></h4>
<p>1 «Зробиш також і жертовник на курення кадильне; з дерева акації зробиш його.</p>
<p>2 Лікоть завдовжки і лікоть завширш, чотирикутний він буде; два лікті заввишки. Роги його будуть суцільні з ним.</p>
<p>3 І обкладеш його чистим золотом: поверхницю його, стінки його навколо й роги його; зробиш до нього золотий вінець навколо.</p>
<p>4 Зробиш і дві каблучки золоті до нього під вінцем його, по обох боках його; приправиш їх по протилежних сторонах його, щоб просовувати в них носила, якими носитимуть його.</p>
<p>5 Носила зробиш з дерева акації, і обкладеш їх золотом.</p>
<p>6 І поставиш його проти завіси, перед кивотом Свідоцтва, проти віка, що над Свідоцтвом, де я об'являтимусь тобі.</p>
<p>7 І на ньому Арон спалюватиме пахучий ладан; щоранку, як готуватиме лямпи, спалюватиме його;</p>
<p>8 увечорі теж, коли ставитиме лямпи, спалюватиме його, як щоденне курення перед Господом, для ваших поколінь.</p>
<p>9 Не приноситимете на ньому жадного іншого ладану, ні всепалення, ні приносу, ні возливання не возливатимете на ньому. </p>
<p>10 Раз на рік Арон робитиме покуту на рогах його; кров'ю жертви за гріх робитиме покуту на ньому, раз на рік через усі покоління, бо він пресвятий Господеві.»</p>
<p>11 Господь сказав Мойсеєві:</p>
<p>12 «Як робитимете перепис синів Ізраїля, тих, що мають бути перелічені, нехай кожен при переписі дасть Господеві викуп за свою душу, щоб не нагрянуло на них якесь лихо, як перелічуватимуть їх.</p>
<p>13 Ось що мають давати всі ті, що переходять до переглянених уже: пів шекля, по шеклю святині в двадцять герів, пів шекля як податок для Господа.</p>
<p>14 Кожен, хто переходить у число записаних, від двадцять років і вище, має скласти податок Господеві.</p>
<p>15 Ані багатий не даватиме більше, ані вбогий менше, як пів шекля, на податок Господеві, за викуп душ своїх.</p>
<p>16 Ти візьмеш від синів Ізраїля викупні гроші й призначиш їх на службу в наметі зборів, щоб вони були пригадкою для синів Ізраїля перед Господом, за викуп ваших душ.»</p>
<p>17 Господь сказав Мойсеєві: </p>
<p>18 «Зробиш також і мідяну вмивальницю й мідяну підставку до неї на обмивання; і поставиш її між наметом зборів та жертовником, і наллєш до неї води.</p>
<p>19 І Арон та сини його обмиватимуть у ній свої руки й ноги.</p>
<p>20 І коли входитимуть у намет зборів, мусять умиватися водою, щоб не померли, як теж і тоді, коли приступатимуть до жертовника — спалювати Господеві вогняну жертву.</p>
<p>21 Мусять обмивати руки свої та ноги, щоб не померти. Нехай буде це для них установою віковічною, для нього та його нащадків, у їхніх поколіннях.»</p>
<p>22 Господь сказав Мойсеєві:</p>
<p>23 «Візьми собі пахощів вартісної, чистісінької мірри, п'ятсот шеклів; та пахучого кинамону половину, тобто двісті п'ятдесят; пахучої тростини двісті п'ятдесят;</p>
<p>24 кассії п'ятсот по шеклю святині, та оливкової олії один гін.</p>
<p>25 І зробиш з того миро на святе помазання; пахуче мастило, як виробляє виробник мастил. Це буде миро до святого помазання.</p>
<p>26 Та помастиш ним намет зборів та кивот Свідоцтва;</p>
<p>27 стіл і весь посуд його; світильник і посуд його та кадильний жертовник;</p>
<p>28 і жертовник для всепалення і весь посуд його; вмивальницю та її підставку. </p>
<p>29 І коли ти освятиш їх, будуть вони пресвятими; усе, що доторкнеться до них, стане святим.</p>
<p>30 Помажеш також і Арона та синів його, і висвятиш їх мені у священики.</p>
<p>31 До синів же Ізраїля промовиш так: Миром святого помазання буде мені це в ваших поколіннях.</p>
<p>32 На людське тіло не можна його зливати, і за складом його не робитимете його такого для себе: святе воно, і святим мусить бути вам. </p>
<p>33 Хто змішав би собі таке миро або помазав би ним непокликаного, той буде викорінений з-між свого народу.»</p>
<p>34 Далі сказав Господь до Мойсея: «Візьми собі таких пахощів: Стакти, пахучої раковини, гальвану й чистого ладану, усього по рівній частині, </p>
<p>35 і зробиш з того пахощі, запашну суміш, з умінням виготувану, очищену, чисту, святу.</p>
<p>36 І розтовчеш з них трохи на дрібний порох і покладеш перед Свідоцтвом у наметі зборів, де сходитимуться з тобою: пресвята річ буде це для вас.</p>
<p>37 Пахощі ж кадила, що ти маєш зробити, ніхто з вас не сміє робити для себе за подібним приписом: вони будуть святими в вас для Господа.</p>
<p>38 Хто б таке зробив, щоб нюхати його, той буде викорінений з-між свого народу.» </p>

<h4>Вихід <span class="prim_h6">31. Майстри для намету й утварі 1-11; день суботній 12-18</span></h4>
<p>1 Господь сказав Мойсеєві:</p>
<p>2 «Ось я покликав пойменно Бецалела, сина Урі, сина Хура, з коліна Юди;</p>
<p>3 і сповнив його духом Божим, мудрістю й розумом та хистом у всякім ділі;</p>
<p>4 щоб продумував мистецькі задуми виконавши у золоті, сріблі й міді;</p>
<p>5 і щоб обточував дорогоцінне каміння для вправи у гнізда, а й у різьбі дерева, щоб викінчити всяке діло.</p>
<p>6 І дав я йому помічника Оголіява, сина Ахісамаха, з коліна Дана, і вклав хист у серце кожному умільцеві, щоб зробити все, що я заповідав тобі:</p>
<p>7 намет зборів, кивот Свідоцтва, віко, що на ньому, і всю утвар у шатрі;</p>
<p>8 стіл і посуд його, і світильник чистий і все його приладдя, і кадильний жертовник, </p>
<p>9 і жертовник для всепалень та все знаряддя його, і вмивальницю і підставку її; </p>
<p>10 і одіж службову, і святі ризи для Арона священика, і ризи для синів його, щоб служили у священнодії;</p>
<p>11 і миро для помазання, і благовонні пахощі для святині: усе мають зробити достеменно, як заповідав я тобі.»</p>
<p>12 Господь сказав Мойсеєві:</p>
<p>13 «Ти ж промов до синів Ізраїля: Глядіть, пильнуйте мені суботи; бо вона - знак між мною та вами для ваших поколінь, щоб знали, що я -Господь, який освячує вас.</p>
<p>14 Пильнуйте, отже, суботи: вона бо має бути свята для вас; хто осквернить її, нехай буде скараний смертю. І кожен, хто в ній робитиме якубудь роботу, той буде викорінений з-поміж свого народу.</p>
<p>15 Шість днів для роботи, але сьомий день на цілковитий спочинок, присвячений Господеві; кожен, хто робитиме якусь роботу в день суботній, буде скараний смертю. </p>
<p>16 Тож нехай сини Ізраїля пильнують суботи, та святкують її з роду в рід, як союз віковічний.</p>
<p>17 Вона - знак віковічний між мною та синами Ізраїля; бо шість днів творив Господь небо й землю, а сьомого дня спочив і відітхнув.»</p>
<p>18 І як перестав Господь розмовляти з Мойсеєм на Синай-горі, дав йому дві таблиці свідоцтва, таблиці кам'яні, записані пальцем-перстом Божим.</p>

<h4>Вихід <span class="prim_h6">32. Золотий телець 1-6; гнів Господень 7-14; Мойсей розбиває таблиці Завіту 15-24; кара та помилування 25-35</span></h4>
<p>1 Коли народ побачив, що Мойсей забарився, не сходив з гори, збився він юрбою коло Арона та й каже до нього: «Ану, зроби нам бога, щоб він ішов поперед нас! Бо отой Мойсей, той чоловік, що вивів нас з Єгипетської землі, - не знаємо, що з ним сталося.»</p>
<p>2 Сказав же Арон до них: «Повиймайте золоті ковтки, що в ухах жінок ваших, синів та дочок ваших, та й принесіть до мене.»</p>
<p>3 І повиймали всі люди золоті ковтки, що були в них у вухах, і поприносили до Арона.</p>
<p>4 Позбирав він їх з їхніх рук, розтопив у формі та й виробив з них вилитого бичка. А вони загукали: «Ось бог твій, Ізраїлю, що вивів тебе з Єгипетської землі!»</p>
<p>5 Арон, побачивши це, спорудив перед ним жертовник і проголосив: «Узавтра свято на честь Господа.»</p>
<p>6 Повставали вони рано-вранці й учинили всепалення й мирні жертви, а потім посідали люди їсти й пити, і знову встали забавлятися.</p>
<p>7 Господь сказав Мойсеєві: «Іди притьмом наділ, бо зіпсувався народ твій, що ти вивів з Єгипетської землі.</p>
<p>8 Занадто скоро звернули вони зо шляху, що я був вказав їм. Зробили собі литого тельця, поклонились перед ним, принесли йому жертву та й кажуть: Ось бог твій, Ізраїлю, що вивів тебе з Єгипетської землі.»</p>
<p>9 І говорив далі Господь до Мойсея: «Дивлюсь я на цей народ і бачу, що народ цей твердолобий.</p>
<p>10 Тож тепер полиш мене; нехай запалає мій гнів на них та хай винищу їх. З тебе ж виведу народ великий.»</p>
<p>11 Та Мойсей благав Господа, Бога свого, кажучи: «Навіщо, Господи, палатиме гнів твій на народ твій, що ти вивів з землі Єгипетської потужною силою й міцною рукою?</p>
<p>12 Навіщо мали б єгиптяни говорити: На лихо вивів він їх, щоб повбивати їх у горах та вигубити їх з лиця землі? Відверни ярість обурення твого та зміни гнів на милість супроти твого народу.</p>
<p>13 Згадай Авраама, Ісаака й Ізраїля, слуг твоїх, що їм клявся собою цими словами: Розмножу ваше потомство, як зорі небесні, і всю ту землю, що обіцяв, дам нащадкам вашим у віковічну посілість.»</p>
<p>14 І відвернув Господь те лихо, що надумав був навести на свій народ.</p>
<p>15 І повернувшися, став Мойсей сходити з гори з двома таблицями свідоцтва в руці, таблицями, записаними обабіч, були бо списані з одного й з другого боку.</p>
<p>16 Таблиці ж були ділом Божим, і письмо - Божим письмом, виритим на таблицях. </p>
<p>17 Почув Ісус голос людей, що гаморили, та й каже до Мойсея: «Воєнний сполох у таборі!»</p>
<p>18 Мойсей же відповів: «Не перемоги гомін, та й не поразки плач: голос пісень я чую.»</p>
<p>19 І як наблизився до табору, побачив бичка й танки, тож запалав гнівом Мойсей та й кинув таблиці з рук і розбив їх під горою. </p>
<p>20 Схопив він бичка, що вони були зробили, та й спалив його на вогні і розтовк його на порох, висипав у воду та й дав її пити синам Ізраїля. </p>
<p>21 Спитав Мойсей Арона: «Що тобі заподіяли ці люди, що ти навів на них такий великий гріх?» </p>
<p>22 Відповів Арон: «Нехай не палає гнівом мій пан; ти сам знаєш цих людей, як їх тягне до зла.</p>
<p>23 Сказали вони мені: Зроби нам бога, щоб ішов поперед нас; бо отой чоловік, Мойсей, що вивів нас із Єгипетської землі, - не знаємо, що з ним сталося.</p>
<p>24 Я відповів їм: У кого є золото, нехай здійме з себе. І вони пооддавали мені, а я вкинув його в огонь і вийшов цей бичок.»</p>
<p>25 Побачив Мойсей, що народ розгнузданий, а розгнуздав його Арон на сором перед його противниками,</p>
<p>26 і став Мойсей на воротях до табору та й каже: «Хто за Господа, до мене!» І зібрались коло нього всі сини Леві. </p>
<p>27 І сказав їм: «Так говорить Господь, Бог Ізраїля: Підпережіть кожен меча свого при боці, перейдіть табором сюди й назад, від воріт до воріт, вбиваючи кожен своїх рідних братів, приятелів ваших і сусідів.» </p>
<p>28 Вчинили сини Леві по слову Мойсея; і полягло того дня з народу до трьох тисяч люду.</p>
<p>29 І сказав Мойсей: «Посвятіть себе сьогодні Господеві, кожен проти свого сина й проти свого брата, щоб на вас сьогодні зійшло благословення.»</p>
<p>30 Другого ж дня сказав Мойсей до народу: «Великого гріха допустились ви! Та я вийду оце до Господа; може спокутую ваш гріх.»</p>
<p>31 Повернувсь Мойсей до Господа та й каже: «Ой, величезним гріхом провинились ці люди; зробили собі бога із золота.</p>
<p>32 Ой, коли б ти простив їхній гріх! А ні, то викресли мене з твоєї книги, що ти написав.»</p>
<p>33 Сказав Господь Мойсеєві: «Хто згрішив проти мене, того викреслю з моєї книги.</p>
<p>34 Нині ж іди, веди людей туди, куди я заповідав тобі. Ось ангел мій ітиме поперед тебе, а як навідаюсь до них, я покараю їх за їхній гріх.»</p>
<p>35 І покарав Господь народ за те, що поклонявся бичкові, якого зробив Арон.</p>

<h4>Вихід <span class="prim_h6">33. Розкаяння народу 1-6; святий намет 7-11; лицезріння слави Божої 12-23</span></h4>
<p>1 Господь сказав Мойсеєві: «Іди, вирушай звідси, сам ти і люди, що ти вивів з Єгипетської землі, в землю, що про неї я клявся Авраамові, Ісаакові та Якову словами: Потомству твоєму оддам її. </p>
<p>2 Я пошлю перед тобою ангела й повиганяю ханаанян, аморіїв, хеттитів, перізіїв, хіввіїв та євусіїв;</p>
<p>3 в землю, що тече молоком і медом; я ж сам не піду серед вас, бо ви народ твердолобий, щоб, бува, не вигубив я вас у дорозі.»</p>
<p>4 Почув народ це гірке слово та й посумнішав, і не надягав ніхто своїх прикрас.</p>
<p>5 Тоді Господь сказав до Мойсея: «Скажи синам Ізраїля: Ви народ твердолобий; коли б я йшов одну лиш хвилю проміж вами, винищив би вас. Тож познімайте ваші прикраси з себе, а я вже знаю, що чинитиму з вами.»</p>
<p>6 І позривали сини Ізраїля свої прикраси з себе, почавши від Хорив-гори.</p>
<p>7 Узяв Мойсей намет та й нап'яв його за табором, оддалеки від нього; він назвав його наметом зібрання; кожен, хто шукав Господа, виходив до намета, що був за табором.</p>
<p>8 Як тільки виходив Мойсей до намету, всі люди вставали, і кожен стояв коло входу до свого намету й дивились у слід Мойсеєві, аж він увійде в намет.</p>
<p>9 Коли Мойсей входив у намет, спускався стовп хмари й зупинявся при вході в намет і (Господь) розмовляв з Мойсеєм.</p>
<p>10 Народ же ввесь, бачивши хмаровий стовп, що стояв при вході в намет, вставав і падав ниць, кожен при вході до свого намету. </p>
<p>11 Господь розмовляв з Мойсеєм віч-на-віч, так, як говорить людина з людиною. А потім Мойсей повертався до табору. Слуга ж його, Ісус Навин, ще хлопчина, не полишав намету.</p>
<p>12 Мойсей сказав Господеві: «Глянь, ти кажеш мені: Веди народ цей, та ти не сповістив мене, кого пошлеш зо мною. А ще й сказав був мені: Знаю тебе на ім'я, і ласку ти знайшов в очах моїх.</p>
<p>13 Тож коли я справді знайшов ласку в твоїх очах, дай мені взнати твої путі, щоб я пізнав тебе та й знайшов ласку в твоїх очах, та зглянься й на те, що це твої люди.» </p>
<p>14 (Господь) сказав: «Я сам піду з тобою і дам тобі спокій.»</p>
<p>15 І (Мойсей) відповів йому: «Коли не йтимеш ти сам особисто, то й не виводь нас звідси.</p>
<p>16 Та й по чім же буде пізнати, що я знайшов ласку в твоїх очах, я і народ твій, як не по тім, що ти йтимеш з нами? Тим і відрізнимось ми, я і твій народ, від усіх народів, що на лиці землі.» </p>
<p>17 Господь сказав Мойсеєві: «І те, що ти зараз бажаєш, зроблю; бо ти знайшов ласку в очах у мене, і я знаю тебе на ім'я.»</p>
<p>18 І говорив (Мойсей): «Покажи мені, благаю, твою славу!»</p>
<p>19 І (Господь) відповів: «Я появлю перед тобою всю мою доброту і виголошу перед тобою ім'я Господа; і милуватиму, кого милуватиму, і милосердуватимусь, над ким буду милосердуватись.»</p>
<p>20 І додав: «Лиця ж мого не можна тобі бачити, бо людина не може бачити мене і жити.»</p>
<p>21 Далі Господь сказав: «Ось місце коло мене, стань на цій скелі;</p>
<p>22 і як проходитиме моя слава, я поставлю тебе в щілині скелі й моєю долонею прикрию тебе, поки не перейду.</p>
<p>23 Потім я заберу мою руку, й ти побачиш мої плечі; лиця ж мого бачити не можна.» </p>

<h4>Вихід <span class="prim_h6">34. Нові таблиці 1-9; відновлення союзу 10-28; осіяння обличчя 29-35</span></h4>
<p>1 Господь сказав Мойсеєві: «Витеши собі дві таблиці кам'яні, такі, як перші, і я напишу на них слова, які були на перших таблицях, що ти їх розбив.</p>
<p>2 Та будь готов уранці, і вийди раненько на Синай-гору та й станеш там передо мною на верху гори.</p>
<p>3 Ніхто щоб не виходив разом з тобою, і нікого щоб не було видно по всій горі; ба й вівці і товар щоб не паслись під цією горою.»</p>
<p>4 Витесав він дві таблиці такі, як перші; і вставши рано-вранці, зійшов на Синай-гору, як заповідав йому Господь, з двома кам'яними таблицями в руках.</p>
<p>5 І зійшов Господь у хмарі і став з ним там і промовив ім'я «Господь».</p>
<p>6 І пройшов Господь перед ним, промовляючи: «Господь, Господь! Бог милосердний і ласкавий, нескорий на гнів, многомилостивий, і вірний,</p>
<p>7 що зберігає ласку для тисяч, прощає беззаконня, злочини й гріхи, що не залишає нічого без кари, що карає провину батьківську на дітях і внуках до третього й четвертого покоління.»</p>
<p>8 Впав Мойсей притьмом на коліна й поклонився до землі, </p>
<p>9 і мовив: «Коли я знайшов ласку, Господи, в твоїх очах, нехай іде Господь посеред нас. Правда, що це народ твердолобий, та ти все ж таки прости беззаконня наше та гріх наш, і візьми нас собі в насліддя.»</p>
<p>10 (Господь) відповів: «Ось я заключаю союз: перед усім твоїм народом я зроблю чудеса, які не творились ні в якій землі, ані між якими народами; і ввесь народ, що серед нього живеш, побачить діло Господнє; страшне бо те, що я ось хочу зробити з тобою.</p>
<p>11 Зважай же добре на те, що сьогодні заповідаю тобі. Ось я повиганяю з-перед тебе аморіїв, ханаанян, хеттитів, перізіїв, хіввіїв та євусіїв.</p>
<p>12 Бережися заключати союз із мешканцями краю, куди ввійдеш, щоб вони не стали тенетами для вас.</p>
<p>13 Ба більш: ви мусите зруйнувати їхні жертовники, порозбивати їхні стовпи й порубати їхні ашери.</p>
<p>14 Ти не будеш поклонятися іншому богові; бо Ревнивий - ім'я Господнє, він Бог ревнивий. </p>
<p>15 Ти не входитимеш у союз із мешканцями тієї країни, а то вони блудуватимуть з богами своїми й жертвуватимуть своїм богам, та й покличуть тебе, і зачнеш їсти їхні жертви. </p>
<p>16 Згодом почнеш брати їхніх дочок для синів своїх, і будуть блудувати дочки їхні з богами своїми і вводити синів твоїх до блуду з богами їхніми.</p>
<p>17 Виливаних богів не робитимеш.</p>
<p>18 Пильнуватимеш свята опрісноків. Сім днів їстимеш опрісноки, як заповідав я тобі в призначений час, у місяці Авів, бо в Авів-місяці ти вийшов з Єгипту.</p>
<p>19 Усе первородне буде мені; а й кожен первісток самчик із твого великорослого й дрібного скоту.</p>
<p>20 Первістка ж осла викупиш ягням; коли ж не викупиш, скрутиш йому в'язи. Ти викупиш усякого первенця з синів твоїх. Не показуйся передо мною з порожніми руками.</p>
<p>21 Шість днів робитимеш, сьомого ж дня відпочиватимеш; навіть під час оранки й жнив мусиш відпочивати.</p>
<p>22 Святкуватимеш свято седмиць - свято первоплоду пшеничних ужинків, як також і свято збору наприкінці року.</p>
<p>23 Три рази на рік має показуватись вся чоловіча стать ваша перед лицем Господа Бога, Бога Ізраїля.</p>
<p>24 Коли повиганяю народи з-перед тебе й поширю кордони твої, ніхто не посягатиме на твою землю, як ходитимеш три рази на рік показатись перед лицем Господа, Бога твого.</p>
<p>25 Не приноситимеш із заквашеним крови, що мені жертвуватимеш; і нехай не зостається до ранку жертва пасхального свята. </p>
<p>26 Первістка з первоплоду землі твоєї приноситимеш у дім Господа, Бога твого. Не варитимеш козеняти в молоці матері його.»</p>
<p>27 Господь сказав Мойсеєві: «Запиши собі ці слова; бо згідно з цими словами я вчинив союз із тобою й з Ізраїлем.» </p>
<p>28 Мойсей був там з Господом сорок днів і сорок ночей; хліба не їв і води не пив. І написав на таблицях слова союзу, десять слів.</p>
<p>29 І сталось, як сходив Мойсей із Синай-гори, а обидві таблиці свідоцтва були в руці його, як сходив з гори, не знав він, що обличчя в нього стало променистим, бо він розмовляв з Господом. </p>
<p>30 Бачили Арон і всі сини Ізраїля, як обличчя в Мойсея сяяло промінням; і боялись вони приступити до нього. </p>
<p>31 Та Мойсей покликав їх. Тоді Арон і всі старшини громадські повернулись до нього, й він розмовляв з ними.</p>
<p>32 А потім приступили й усі сини Ізраїля; і заповідав він їм усе, про що говорив йому Господь на Синай-горі.</p>
<p>33 Скінчивши ж говорити з ними, закривав він лице собі покривалом.</p>
<p>34 Якже приходив Мойсей перед Господа, розмоляти з ним, здіймав покривало, аж поки не виходив; а як виходив, оповідав синам Ізраїля, що було сказано йому.</p>
<p>35 Сини Ізраїля бачили, що обличчя Мойсея сяяло промінням; і спускав він знову покривало на лице собі, поки не входив розмовляти з Господом. </p>

<h4>Вихід <span class="prim_h6">35. Закон суботи 1-3; пожертви на святиню 4-29; майстри 30-35</span></h4>
<p>1 Зібрав Мойсей усю громаду синів Ізраїля й каже до них: «Ось що заповідав Господь чинити:</p>
<p>2 Шість днів робитимете, сьомий же день має бути святий для вас; субота - цілковитий спочинок на честь Господа. Кожен, хто робитиме в цей день, буде караний смертю.</p>
<p>3 Не будете запалювати вогню в день суботній ані в одній із ваших домівок.»</p>
<p>4 І промовив Мойсей до всієї громади синів Ізраїля: «От що заповідав Господь словами:</p>
<p>5 Принесіть від себе пожертву Господеві. Кожен охочий нехай принесе як пожертву: золото, срібло й мідь;</p>
<p>6 блакит, порфіру, кармазин, тонке полотно й козячу шерсть; </p>
<p>7 баранячі шкури червоні, борсучі шкури й акацієве дерево;</p>
<p>8 олію на світло, пахощі на миро для помазання і на благовонне кадило; </p>
<p>9 онікс-каміння й каміння, щоб вправляти в ефод і в нагрудник. </p>
<p>10 Кожен добрий знавець з-між вас нехай прийде й робить усе, що заповідав Господь:</p>
<p>11 храмину й намет і покриття його; гачки й дошки його; засуви, стовпи й підставки їх; </p>
<p>12 кивот, носила його, віко, завісу, що його покриває;</p>
<p>13 стола, носила його, усі знадоби його й хліб появлення;</p>
<p>14 світильник на світло й посудину його, лямпи й олію на світло;</p>
<p>15 жертовник кадильний та носила його, й миро для помазання й благовонне кадило й вхідну завісу при дверях до храмини;</p>
<p>16 жертовник на всепалення й ґрати мідяні його; носила його й всю посудину його; умивальницю й підставку до неї; </p>
<p>17 запони в подвір'ї, стовпи до них і підставки їхні, і завісу до воріт у подвір'я; </p>
<p>18 кілки до храмини й кілки до подвір'я, і мотуззя до них;</p>
<p>19 одіж службову, щоб служити в святині; святі ризи для Арона священика й ризи для синів його, щоб служити в них священикам.» </p>
<p>20 І відійшла громада синів Ізраїля від Мойсея.</p>
<p>21 Потім поприходили всі, до кого промовило серце, і всі, кого заохотив дух, і поприносили пожертви Господеві на будову намету зборів та всіх потреб, і на святі ризи.</p>
<p>22 Поприходили чоловіки й жінки; усі охочі серцем поприносили пряжки, ковтки, каблучки, намиста, всякого роду золоті речі; окрім усіх тих, що принесли золоті дари Господеві.</p>
<p>23 Кожен, у кого знайшовся блават або порфіра, або кармазин, або тонке полотно, або козяча шерсть, або червоні баранячі шкури, або шкури борсучі, приносив їх.</p>
<p>24 Кожен, хто міг зробити пожертву сріблом та міддю, приносив їх як жертву Господеві, а й кожен, у кого знайшлось дерево акації, що могло здатися на якубудь потребу, приносив його. </p>
<p>25 І кожна жінка, що мала хист, власними руками пряла й приносила пряжу: блакит, порфіру, кармазин і тонке полотно. </p>
<p>26 А й усі жінки, що мали до того кебету, сукали козячу шерсть. </p>
<p>27 А князі приносили онікс-камені і дороге каміння для оправи в ефод і в нагрудник,</p>
<p>28 і пахощі, і олію на світло, і на мастило для помазання, і для благовонного кадила.</p>
<p>29 Усі чоловіки й жінки, в яких серце було щедре подавати на всяку роботу, яку Господь заповідав через Мойсея зробити, усі сини Ізраїля приносили доброхіть пожертви Господеві.</p>
<p>30 Мойсей сказав синам Ізраїля: «Глядіть, Господь покликав пойменно Бецалела, сина Урі, сина Хура, з коліна Юди, </p>
<p>31 і сповнив його духом Божим, мудрістю й розумом і хистом у всякім ділі;</p>
<p>32 щоб продумувати мистецькі задуми та виконувати їх у золоті, сріблі й міді, </p>
<p>33 і гранувати каміння для оправи, і різьбити на дереві, виконувати всяку мистецьку роботу.</p>
<p>34 І вклав йому у серце дарування навчати інших, йому й Оголіявові, синові Ахісамаха, з коліна Дана.</p>
<p>35 Сповнив їх здібністю виконувати всяку різьбарську роботу, художньо-ткацьку та гаптярську на блакиті, порфірі, кармазині й тонкому полотні, та ремісничо-ткацьку, - майстрів до всякої роботи й винахідливих умільців.</p></p>

<h4>Вихід <span class="prim_h6">36. Майстри 1-7; килими 8-19; дошки 20-34; завіси 35-38</span></h4>
<p>1 Бецалел, отже, й Оголіяв та всі вмільці мистецтва, яким Господь дав мудрість і хист, щоб знали, як робити, зроблять усяку потрібну роботу коло святині, згідно з тим, як заповідав Господь.»</p>
<p>2 Так покликав Мойсей Бецалела та Оголіява й усіх умільців мистецтва, що їм Господь дав мудрість у серце, всякого, кого хист тягнув узятись до діла, щоб довести його до кінця.</p>
<p>3 І взяли вони з-перед Мойсея всі приноси, що поприносили сини Ізраїля на будівлю й спорудження святині, щоб збудувати її;<br> але сини Ізраїля приносили щоранку й далі добровільні пожертви.</p>
<p>4 Так, що всі майстри, що були зайняті на роботі коло святині, поприходили кожен від своєї роботи, що її виконували,</p>
<p>5 і сказали до Мойсея: «Народ дає більш, ніж треба для виконання діла, що заповідав Господь зробити.»</p>
<p>6 І велів Мойсей розголосити по таборі таке: «Нехай ні чоловіки, ні жінки не дають більш ніяких пожертв для святині!» Так було стримано народ від пожертв;</p>
<p>7 бо було вже досить запасу на всяку роботу, що мала бути зроблена; було ще й надто.</p>
<p>8 Усі найспритніші з майстрів, що були зайняті ділом, зробили храмину з десятьох килимів; з тонкої льняної тканини, блакиту, порфіри, й кармазину, з херувимами вишиваної роботи зробили їх.</p>
<p>9 Завдовжки один килим був 28 ліктів, а завширш 4 лікті; міра одна для всіх килимів.</p>
<p>10 І позчіплював п'ять килимів один з одним і других п'ять один з одним.</p>
<p>11 Зробив і петельки з блакиту на краю кожного килима, що на кінці перших п'ятьох, зчіплених докупи; так само зробив на краю останнього з других п'ятьох зчіплених докупи.</p>
<p>12 П'ятдесят петельок зробив на одному килимі і п'ятдесят петельок на краю килима з других, зчіплених докупи; петельки ж були одна проти одної.</p>
<p>13 Зробив також і п'ятдесят гапликів золотих і позчіплював ними килими один з одним, і стала храмина ціла.</p>
<p>14 Зробив також килими з козячої шерсти до намету над храминою. Одинадцять таких килимів зробив він.</p>
<p>15 Завдовжки один килим був тридцять ліктів, а чотири завширш; одна міра для одинадцятьох килимів. </p>
<p>16 І зчепив докупи п'ять килимів окремо і шість килимів окремо. </p>
<p>17 І зробив п'ятдесят петельок на краю останнього килима перших, зчіплених докупи, і п'ятдесят петельок на краю других, зчіплених докупи. </p>
<p>18 Далі зробив п'ятдесят защіпок мідяних до зчіплювання намету, щоб став цілим.</p>
<p>19 І до намету зробив покриття з баранячих шкур, пофарбованих червоно, а друге покриття з борсучих шкур зверху.</p>
<p>20 І наробив дощок на храмину з дерева акації, прямовисних; </p>
<p>21 десять ліктів завдовжки була одна дошка, і півтора ліктя завширш.</p>
<p>22 По два чопи в одній дошці, пригнані один до одного; так само зробив на всіх дошках храмини.</p>
<p>23 Наробив ото дощок на храмину: двадцять дощок на південному боці, праворуч;</p>
<p>24 і сорок срібних підніж зробив під двадцять дощок: по два підніжжя під кожну дошку, для обох її чопів.</p>
<p>25 І на другому боці храмини, на північному, зробив двадцять дощок,</p>
<p>26 і сорок підніж до них, срібних, по два підніжжя під кожну дошку.</p>
<p>27 А на задньому боці житла, на захід, зробив шість дощок.</p>
<p>28 Дві дошки зробив до кутів храмини ззаду;</p>
<p>29 вони були подвійні знизу, а й подвійні вгорі, до першої каблучки; так зробив до обох, на обох кутах.</p>
<p>30 Усього ж було вісім дощок, із срібними підніжками до них: шістнадцять підніж, по два підніжжя під кожну дошку.</p>
<p>31 Далі зробив засуви з дерева акації: п'ять до дощок на одному боці храмини,</p>
<p>32 і п'ять на другому боці храмини, і ще п'ять засувів до дощок для храмини ззаду, на захід.</p>
<p>33 І зробив середній засув, що мав проходити по середині дощок, від одного кінця до другого.</p>
<p>34 Дошки ж обклав золотом; каблучки до них, щоб просувати в них засуви, були теж золоті, та й самі засуви теж обклав золотом.</p>
<p>35 Зробив він також і завісу з блакиту, порфіри й кармазину та тонкого льняного полотна: майстерної гаптярської роботи з херувимами.</p>
<p>36 До неї ж зробив чотири стовпи з дерева акації та обклав їх золотом, гачки їх теж були золоті; і вилив до них чотири підніжки з срібла. </p>
<p>37 Зробив і запону до входу в намет з блакиту, порфіри й кармазину й тонкого льняного полотна, робом мережаним;</p>
<p>38 і п'ять стовпів з гачками їх, і обклав верхи їхні й поперечини їхні золотом, а п'ять підніжків їх зробив з міді. </p>

<h4>Вихід <span class="prim_h6">37. Кивот Завіту 1-9; стіл хлібів появлення 10-16; світильник 17-24; кадильний жертовник 25-29</span></h4>
<p>1 Далі зробив Бецалел кивот з дерева акації, два лікті з половиною завдовжки, півтора ліктя завширш і півтора ліктя заввиш. </p>
<p>2 Він виклав його сутим золотом ізсередини й зверху, і зробив на ньому навколо золотий вінець.</p>
<p>3 І вилив для нього чолири золоті каблучки, до чотирьох рогів його: дві каблучки на одному боці й дві на другому.</p>
<p>4 Зробив і носила з дерева акації та й обтягнув їх золотом. </p>
<p>5 І повсовував носила в каблучки по боках кивота, щоб можна було носити його.</p>
<p>6 Зробив і віко з щирого золота, два лікті з половиною завдовжки й півтора ліктя завширш.</p>
<p>7 Зробив і двох херувимів золотих; виковуючи зробив їх, по обох кінцях віка. </p>
<p>8 Одного херувима при кінці одного боку, а другого херувима при кінці другого боку; суцільними з віком зробив херувимів по обох його кінцях.</p>
<p>9 Херувими ж простягали крила свої вгору, вкриваючи ними віко, а лиця їх були одне проти одного, звернені до віка.</p>
<p>10 Зробив також стіл з дерева акації: два лікті завдовжки, лікоть завширш і півтора ліктя заввиш. </p>
<p>11 І покрив його сутим золотом, і зробив до нього вінець золотий навколо.</p>
<p>12 Зробив на ньому лиштву, на долоню завширш, з усіх боків, а до лиштви зробив знову золотий вінець навколо. </p>
<p>13 І вилив до нього чотири каблучки золоті та й приробив їх до чотирьох рогів його на чотирьох ногах його.</p>
<p>14 Щільно до лиштви приставали каблучки для всовування носил, щоб носити стіл.</p>
<p>15 І зробив носила з дерева акації та й обклав їх золотом, щоб носити стіл.</p>
<p>16 Зробив і посудину, що мала бути на столі: миски, кубки, чаші й жбани зо щирого золота, на возливання.</p>
<p>17 Зробив і світильник, із сутого золота виковуючи його; його підставка, держало його, вітки, чашечки, бруньки й квітки його були суцільні з ним.</p>
<p>18 Шість віток виходило з його боків: три вітки з одного його боку і три вітки з другого.</p>
<p>19 Три чашечки як мигдалевий цвіт, з брунькою й квіткою на одній вітці, і три чашечки як мигдалевий цвіт, з брунькою й квіткою на другій вітці; і так на всіх шістьох вітках, що були суцільні з світильником.</p>
<p>20 На світильнику ж було чотири чашечки як мигдалевий цвіт, з бруньками й квітками їхніми.</p>
<p>21 Одна брунька під двома вітками суцільна з ним, друга брунька під двома вітками суцільна з ним, і третя брунька під двома вітками суцільна з ним, для шести віток, що були суцільні з ним.</p>
<p>22 Бруньки їхні й вітки були суцільні з ним, усе з одного кусня сутого, кутого золота.</p>
<p>23 І зробив сім лямп до нього, і щипці, і огарничку до нього з щирого золота.</p>
<p>24 Із таланту чистого золота зробив він його й усю посудину його.</p>
<p>25 Зробив він і кадильний жертовник з дерева акації: лікоть завдовжки й лікоть завширш, чотирокутний і на два лікті заввиш, роги його суцільні з ним. </p>
<p>26 І обклав його щирим золотом, верх його й стінки його з усіх боків, і роги його; і зробив на ньому вінець золотий навколо.</p>
<p>27 І дві каблучки золоті зробив до нього під вінець його, по обидвох боках його, по обидвох краях, щоб просувати носила його. </p>
<p>28 Зробив він носила з дерева акації та обклав їх золотом. </p>
<p>29 Потім зготував святе миро для помазання й чисті благовонні пахощі на кадило, як то виробляють пахощі.</p>

<h4>Вихід <span class="prim_h6">38. Жертовник усепалення 1-8; подвір'я 9-20; матеріал та його ціна 21-31</span></h4>
<p>1 Зробив і жертовник на всепалення з дерева акації, п'ять ліктів завдовжки, п'ять ліктів завширш, чотирокутний, і три лікті заввиш. </p>
<p>2 На чотирьох його кутах зробив чотири роги, що були суцільні з ним, і обклав їх міддю. </p>
<p>3 Зробив усе знаряддя до жертовника: казани, і коцюби, і мидниці до скроплювання, і гаки, і жарниці; все знаряддя до нього зробив з міді.</p>
<p>4 Зробив і грати до жертовника, плетені, мов решітка, з міді, під виступом його, внизу, до половини його.</p>
<p>5 Далі вилив чотири каблучки до чотирьох рогів мідних ґратів, щоб встромлювати в них носила.</p>
<p>6 Носила ж зробив з дерева акації та обклав їх міддю.</p>
<p>7 І повсовував носила в каблучки, по обох боках жертовника, щоб носити його на них; порожнім, з дощок зробив його.</p>
<p>8 Зробив і мідяну вмивальницю й мідяну підставку до неї, із дзеркал тих жінок, що служили при вході в намет зборів.</p>
<p>9 Зробив і подвір'я. На південному боці, праворуч, запони двору з тонкого льняного полотна на сто ліктів. </p>
<p>10 Двадцять стовпів до них, і двадцять підніж мідяних до них; гачки до стовпів і їхні поперечини були з срібла. </p>
<p>11 На північному боці сто ліктів, і стовпів до них двадцять, і двадцять підніж мідяних до них; гачки до стовпів і поперечини з срібла.</p>
<p>12 На західньому боці п'ятдесят ліктів запон, стовпів до них десять; гачки ж до стовпів і поперечини з срібла.</p>
<p>13 На східньому боці п'ятдесят ліктів;</p>
<p>14 п'ятнадцять ліктів запон на одному боці, до них стовпів три і підніж три;</p>
<p>15 і на другому боці, звідси й звідси при вході в подвір'я, п'ятнадцять ліктів запон, та стовпів до них три й підніжжя три.</p>
<p>16 Усі запони в подвір'ї з усіх боків були з тонкого льняного полотна. </p>
<p>17 Підніжжя до стовпів були з міді, а гачки на стовпах і поперечини на них срібні, а облицювання верхів стовпів срібне, і всі стовпи в подвір'ї зчеплено поперечинами з срібла.</p>
<p>18 Завіса при вході до подвір'я була гаптярської роботи: з блакиту й порфіри й кармазину й з тонкого льняного полотна;<br> двадцять ліктів завдовжки і п'ять ліктів заввиш, відповідно до запони подвір'я. </p>
<p>19 Стовпів до них чотири й підніж до них чотири, з міді; гачки до них із срібла; облицювання верхів їхніх і поперечин їхніх із срібла. </p>
<p>20 Всі кілки в храмині і в подвір'ї були скрізь довкруги з міді. </p>
<p>21 Оце обрахунок храмини, храмини свідоцтва, що був злічений на наказ Мойсея, зроблений левітами, під орудою Ітамара, сина священика Арона.</p>
<p>22 Бецалел же, син Урі, син Хура, з коліна Юди, зробив усе, що заповідав Господь Мойсеєві.</p>
<p>23 З ним працював Оголіяв, син Ахісамаха, з коліна Дана, різьбар, мистець-вишивальник і гаптяр на блакиті, порфірі, кармазині та тонкому льняному полотні.</p>
<p>24 Всього золота, що пішло на роботу цілої будівлі святині, золота, принесеного в дар, було двадцять дев'ять талантів і сімсот тридцять шеклів, по шеклю святині. </p>
<p>25 А срібла від записаних у громаду - сто талантів і тисяча сімсот сімдесят п'ять шеклів, по шеклю святині.</p>
<p>26 По «бека» від голови, себто по пів шекля, шеклем святині, з кожного, що перейшов до записаних, від двадцятьох років і вище, від шістсот трьох тисяч п'ятсот п'ятдесят люду.</p>
<p>27 А сто талантів срібла пішло, щоб вилити підніжки святині й підніжжя до завіси, сто талантів на сто підніж, по таланту на один підніжок. </p>
<p>28 А з тисячі сімсот сімдесят п'ятьох шеклів зробив гачки до стовпів та обклав їх верхи й пов'язав їх поперечинами. </p>
<p>29 А міді дарованої було сімдесят талантів і дві тисячі й чотириста шеклів.</p>
<p>30 Зробив він з неї підніжжя коло входу в намет зборів, і мідяний жертовник і мідяні ґрати до нього й усе знаряддя до жертовника; </p>
<p>31 а й підніжки в подвір'ї навколо, і підніжки до дверей у подвір'я, і всі кілки до храмини й усі кілки навкруги подвір'я.</p>

<h4>Вихід <span class="prim_h6">39. Службовий одяг та ризи 1-7; нагрудник 8-21; плащ та інші ризи 22-43</span></h4>
<p>1 З блакиту й порфіри й кармазину зробили службову одіж, щоб служити в святині; а й святі ризи для Арона, як заповідав Господь Мойсеєві.</p>
<p>2 Зробили ефод зі золота й блакиту й порфіри й кармазину й тонкого льняного полотна. </p>
<p>3 Повиклепували з золота бляшки й порозтинали їх на нитки, щоб гаптувати ними по блакиту й по порфірі й кармазині та по льняному полотні, як то роблять мистці.</p>
<p>4 Зробили для ефоду нараменники, що спинались докупи; він був до них прип'ятий обома своїми кінцями.</p>
<p>5 Мережаний же пояс, що ним прив'язували його, був суцільний з ним і одної з ним роботи: із золота, блакиту, порфіри й кармазину та тонкого льняного полотна, як заповідав Господь Мойсеєві.</p>
<p>6 Оправили два онікс-камені, що були вкладені в золоті насадки, з вирізьбленими печатною різьбою іменами синів Ізраїля. </p>
<p>7 І повставляли їх у нараменники ефоду як камені на спомин синам Ізраїля, як заповідав Господь Мойсеєві.</p>
<p>8 Зробили й нагрудник, як то мистці вишивають, як ефод: із золота, блакиту, порфіри й кармазину та тонкого льняного полотна.</p>
<p>9 Був він чотирикутний та подвійний, п'ядь завдовжки і п'ядь завширш, подвійно складений.</p>
<p>10 І понасаджували на ньому чотири ряди каменів: сардій, топаз і смарагд - ряд перший.</p>
<p>11 Другий ряд: рубін, сафір і берил.</p>
<p>12 Третій ряд: опал, агат і аметист.</p>
<p>13 І четвертий ряд: хрисоліт, онікс і яспис, оправлені в золоту оправу, кожний у своїй насадці.</p>
<p>14 А каменів було дванадцять, згідно з іменами синів Ізраїля, яких було дванадцять; вони були виритувані як печатки, кожний із своїм ім'ям, для дванадцятьох колін.</p>
<p>15 А на нагруднику зробили ланцюжки, плетені шнуровим способом, із щирого золота./p&gt; </p>
<p>16 Зробили й дві оправи з золота й дві каблучки з золота; і причепили дві каблучки на двох кінцях нагрудника.</p>
<p>17 І прив'язали два золоті шнурочки до двох каблучок на двох кінцях нагрудника.</p>
<p>18 А обидва кінці двох шнурочків причепили до двох оправок, що були на нараменниках ефоду, з лицьового його боку.</p>
<p>19 Зробили ще дві каблучки золоті й причепили на двох других кінцях нагрудника, до внутрішнього його рубця, що звернений сподом до ефоду.</p>
<p>20 І знову зробили дві золоті каблучки й причепили їх до двох нараменників ефоду внизу, з лицьового його боку, саме там, де зв'язується, над мережаним поясом ефоду.</p>
<p>21 І прив'язали нагрудника, каблучки його до каблучок ефоду, шнурочком із блакиту, щоб був над мережаним поясом ефоду та щоб не зсувався з нього; так, як заповідав Господь Мойсеєві.</p>
<p>22 Зробили теж і верхню ризу, ткану, всю з блакиту. </p>
<p>23 Посередині ж був отвір у ризі, як отвір броні, облямований навкруги, щоб не рвався.</p>
<p>24 На краях же ризи зробили гранатові яблучка з блакиту й порфіри і кармазину та тонкої пряжі.</p>
<p>25 Зробили й дзвіночки з щирого золота й попричепляли їх між гранатовими яблучками, по берегах ризи з усіх боків, серед гранатових яблучок.</p>
<p>26 Дзвіночок і гранатове яблучко чергувалися навколо, по краю службової ризи, як це Господь повелів Мойсеєві.</p>
<p>27 Зробили й хитони з тонкого льняного полотна, ткацьким робом, для Арона та синів його;</p>
<p>28 а далі митру з тонкого льняного полотна, і бинди до клобуків, теж з тонкої пряжі, і підштанки з тонкого льняного прядива, </p>
<p>29 і пояс із тонкої тканини, з блакиту, порфіри й кармазину, вигаптуваний, як заповідав Господь Мойсеєві.</p>
<p>30 Зробили також платівку до святої діядеми, із щирого золота, і написали на ній напис, виритуваний як печатка: «Святе Господеві».</p>
<p>31 А до неї прив'язали блакитний шнурочок, щоб причепити її до митри зверху, як заповів Господь Мойсеєві.</p>
<p>32 Отак скінчено всю роботу коло храмини, коло намету зборів. Зробили сини Ізраїля все так, як заповідав Господь Мойсеєві, так і зробили вони. </p>
<p>33 І принесли до Мойсея храмину, намет та всю утвар її: запинки її, дошки її, засуви її, стовпи її й підніжки її; </p>
<p>34 і покриття з баранячих, пофарбованих червоно шкур, і покриття з борсучих шкур, і завісу для заслонювання; </p>
<p>35 і кивот Свідоцтва й носила до нього, і віко;</p>
<p>36 стіл та ввесь посуд і хліб появлення;</p>
<p>37 світильник із чистого золота й лямпи до нього, лямпи, поставлені в порядку, й увесь посуд його, і світильну олію;</p>
<p>38 золотий жертовник, і миро для помазання, і благовонні пахощі, й запону до входу в намет;</p>
<p>39 мідяний жертовник і мідяні ґрати до нього, носила його й усе знаряддя його; вмивальницю й підставку до неї;</p>
<p>40 запони до подвір'я, стовпи його і підніжжя його; запону до воріт подвір'я, його мотуззя й кілки його; усе знаряддя до служення в храмині, для намету; </p>
<p>41 службову одежу, щоб служити в святині, священні ризи для Арона, священика, і ризи для синів його, щоб служити священну службу.</p>
<p>42 Усе, як повелів Господь, так і зробили сини Ізраїля усяку роботу.</p>
<p>43 І оглянув Мойсей усю роботу, і переконався, що вони виконали її; як заповідав Господь, так і зробили її, - і благословив їх Мойсей.</p>

<h4>Вихід <span class="prim_h6">40. Мойсей здвигає храмину 1-33; слава Господня над храминою 34-38</span></h4>
<p>1 Тоді сказав Господь Мойсеєві:</p>
<p>2 «У перший день першого місяця поставиш храмину намету зборів. </p>
<p>3 І покладеш там кивот завіту; і закриєш кивот завісою.</p>
<p>4 Внесеш стіл і порозставляєш те, що має бути розкладеним на ньому; і внесеш світильник та й поставиш лямпи на ньому.</p>
<p>5 І поставиш золотий жертовник для кадила перед кивотом Свідоцтва; й повісиш запону при вході в храмину.</p>
<p>6 Поставиш і жертовник для всепалення перед входом у храмину, до намету зборів.</p>
<p>7 Поставиш умивальницю між наметом зборів і жертовником, і наллєш до неї води.</p>
<p>8 І відгородиш подвір'я навколо, і завісиш запону у воротях подвір'я.</p>
<p>9 Візьмеш мира до помазання та й помажеш храмину й усе, що в ній, і освятиш її, і всю утвар її, і воно буде святим.</p>
<p>10 Помажеш і жертовник для всепалення і все знаряддя його; та освятиш жертовник, і він стане пресвятим.</p>
<p>11 Помажеш також і умивальницю й підставку її, і освятиш її.</p>
<p>12 Потім приведеш Арона й синів його до входу в намет зборів та й пообмиваєш їх водою.</p>
<p>13 І вдягнеш Арона в священні ризи; помажеш його і освятиш його, щоб служив мені священиком.</p>
<p>14 Приведеш і синів його і повдягаєш їх у хитони.</p>
<p>15 І помажеш їх, як помазав їх батька, щоб були мені священиками; і нехай буде їм помазання на вічне священство, з покоління до покоління.»</p>
<p>16 І виконав Мойсей усе, як заповідав йому Господь, так зробив він.</p>
<p>17 Першого дня першого місяця другого року поставлено храмину.</p>
<p>18 Поставив Мойсей храмину; і поставив підніжки до неї, і порозставляв дошки її, і позасовував засуви її, і поздвигав стовпи її.</p>
<p>19 І нап'яв намет над храминою, і поклав накриття над наметом зверху, як заповідав Господь Мойсеєві.</p>
<p>20 Взяв він Свідоцтво і поклав його в кивот; і приладнав носила до кивота, і поставив віко на кивот зверху.</p>
<p>21 І вніс кивот у храмину, і спустив завісу й закрив нею кивот Свідоцтва, як заповідав Господь Мойсеєві.</p>
<p>22 Потім поставив стіл в наметі зборів, на північному боці храмини, ззовні завіси.</p>
<p>23 І порозкладав на ньому хліби в порядку перед Господом, як велів Господь Мойсеєві.</p>
<p>24 Поставив також і світильник в наметі зборів, навпроти столу, на південному боці храмини;</p>
<p>25 а на ньому поставив лямпи перед Господом, як заповідав Господь Мойсеєві.</p>
<p>26 Поставив і золотий жертовник у наметі зборів, перед завісою.</p>
<p>27 І запалив на ньому благовонні пахощі, як заповідав Господь Мойсеєві.</p>
<p>28 І повісив завісу при вході в храмину.</p>
<p>29 А жертовник для всепалення поставив коло входу в храмину, в наметі зборів, і вчинив на ньому всепалення й офіри, як повелів Господь Мойсеєві.</p>
<p>30 Поставив і умивальницю між наметом зборів і жертовником, і налив до неї води на обмивання.</p>
<p>31 І вмивали собі нею Арон і сини його руки й ноги.</p>
<p>32 Як увіходили в намет зборів і як приступали до жертовника, обмивались, як заповідав Господь Мойсеєві.</p>
<p>33 І відгородив подвір'я навколо храмини й жертовника, і завісив запону на воротях подвір'я. Так довершив Мойсей діло.</p>
<p>34 Тоді хмара вкрила намет зборів, і слава Господня сповнила храмину;</p>
<p>35, і не міг Мойсей увійти в намет зборів, бо на ньому покоїлася хмара, й слава Господня сповнила храмину.</p>
<p>36 І як хмара піднімалася з-над храмини, сини Ізраїля рушали в дорогу в усіх своїх переходах.</p>
<p>37 А як хмара не піднімалась, то й вони не рушали, аж покіль вона знову не піднімалась.</p>
<p>38 Бо хмара Господня була над храминою вдень, уночі ж вогонь був над нею, перед очима всього дому Ізраїля, в усіх їхніх мандрівках.</p>

</body>
</html>
