<h2></h2>

<h4>ЙОІЛ 1 <span class="prim_h6"> Сарана 1-12; заклик до покути 13-20</span></h4>
<p>1 Слово Господнє, що було до Йоіла, сина Петуїла.</p>
<p>2 Слухайте це, ви, старші, вважайте, всі мешканці краю! Чи бувало таке за ваших днів або за днів батьків ваших?</p>
<p>3 Перекажіть це дітям вашим, а діти ваші - своїм дітям, а їхні діти - дальшому родові.</p>
<p>4 Те, що лишила гусінь, сарана пожерла; а що лишила сарана, черва пожерла; що ж лишила черва, хробаки пожерли.</p>
<p>5 Прокиньтесь, п'яниці, і плачте! Голосіть, ви всі, винопивці, за вином солодким, бо його віднято від уст ваших.</p>
<p>6 Бо наступив народ на край мій, такий сильний, що його безліч! Зуби у нього - зуби левині, ікла у нього - як у левиці.</p>
<p>7 Спустошив він мій виноградник, мою смоківницю обломив; він облупив її геть і кинув, - лиш галузки її біліють.</p>
<p>8 Ридай, як дівчина, одягнена в вереття, по нареченому свого юнацтва.</p>
<p>9 Зникли з дому Господнього офіри й ливні жертви; тужать священики, служителі Господні.</p>
<p>10 Поля спустошені, земля сумує, бо витоптано збіжжя, муст висох, і свіжа олія знемагає.</p>
<p>11 Сумуйте, хлібороби, виноградарі, ридайте по пшениці та по ячмені: пропали жнива в полі!</p>
<p>12 І виноградна лоза висхла, смоківниця зів'яла; дерево гранатове та й пальма, і яблуня - всі дерева у полі повсихали. Ба й радість, соромом побита, зникла з-посеред синів людських.</p>
<p>13 Надягніте, о священики, вереття і плачте! Слуги жертовника, ридайте! Ідіть, ночуйте у вереттях, слуги Бога мого, бо в домі Бога вашого не стало ні офіри, ні дивних жертв.</p>
<p>14 Призначте піст, скличте святкові збори; зберіте старших, усіх мешканців краю у дім Господа, Бога вашого, і взивайте до Господа:</p>
<p>15 «О, що за день!» Бо близько день Господній; він, немов руїна, від Всемогутнього надійде.</p>
<p>16 Хіба не зникла пожива у нас перед очима, ба, з дому Бога нашого веселощі й радість?</p>
<p>17 Зерно зотліло під скибами своїми; засіки зруйновані, розвалені стодоли, бо зів'яло збіжжя.</p>
<p>18 Ой, як реве скотина! Стада волів, стривожені, блукають, бо не мають паші. Навіть отари з ніг валяться!</p>
<p>19 До тебе, Господи, взиваю; бо вогонь пожер у степу пасовиська, спалило полум'я всі дерева у полі.</p>
<p>20 Навіть звірі у полі тебе прагнуть, бо потоки вод повисихали, й вогонь пожер у степу пасовиська.</p>

<h4>ЙОІЛ 2 <span class="prim_h6"> Страшний день Господній 1-17; Бог помилує Ізраїля знову 18-27</span></h4>
<p>1 Затрубіте в ріг на Сіоні, вдарте на моїй святій горі на тривогу! Нехай тремтять усі мешканці краю, бо надходить день Господній, бо він близько!</p>
<p>2 День темряви й пітьми, день хмари й густої мряки. Немов зірниця, розкидається по горах народ численний, сильний, якого не бувало споконвіку і після нього більш не буде аж до років найдальших родів</p>
<p>3 Поперед нього вогонь пожирає, а позад нього полум'я палить. Край мов райський сад, поперед нього, а позад нього - пустиня гола. Ніщо не може утекти від нього!</p>
<p>4 З виду він, наче коні, мов рисаки, - так вони женуться.</p>
<p>5 Скачуть по верхів'ях гір із гуком, немов від колісниць, і з трісканням, неначе полум'я вогню палкого, що стерню пожирає, немов потужне військо, вишикуване до бою.</p>
<p>6 Побачать його - і тремтять народи, у всіх обличчя бліднуть.</p>
<p>7 Вони кидаються, немов лицарі, лізуть на мури, мов вояки. Кожен своїм путтям прямує, ніхто з своєї стежки не звертає.</p>
<p>8 Не штовхає один одного, кожен своїм шляхом простує. Вони кидаються крізь стріли, й це їм не шкодить.</p>
<p>9 На місто нападають, біжать на мури, вдираються у доми, влізають через вікна, мов злодії.</p>
<p>10 Земля трясеться перед ними, тремтить небо. Затьмарюються сонце й місяць, світло зір гасне.</p>
<p>11 Господь гримить перед своїм військом, бо його табір превеликий; бо сильний той, хто виконує його волю, бо великий день Господній і страшний вельми. Хто може його витримати?</p>
<p>12 Але ще й тепер, - слово Господнє, - поверніться до мене усім вашим серцем, у пості, в плачі й у жалі.</p>
<p>13 Роздеріть серце ваше, а не одежу вашу, і поверніться до Господа» Бога вашого, бо він благий і милосердний, довготерпеливий і многомилостивий, - і уболіває над нещастям.</p>
<p>14 Хто зна, чи не пожаліє він знову і не залишить по собі благословення, офіри й ливні жертви Господеві, Богові вашому?</p>
<p>15 Трубіть у ріг на Сіоні, призначте піст, скличте святкові збори!</p>
<p>16 Зберіть народ, скличте громаду! Старих згромадьте, зберіть дітей і немовлят при грудях! Хай вийде молодий з покою свого, і молода - з комори.</p>
<p>17 Хай між притвором і між жертовником плачуть священики, слуги Господні, і нехай кажуть: «Пожалій, Господи, народ твій! Не видавай твою спадщину на наругу, щоб не глумилися над нею погани. Чому мали б між народами говорити: Де Бог їхній?»</p>
<p>18 Тоді Господь почав ревнувати за свій край і пощадив народ свій.</p>
<p>19 І відповів Господь і сказав своєму народові: «Ось я пошлю вам хліб, вино й олію, і ви насититеся ними. Я вас не видам більш поганам на наругу.</p>
<p>20 Північного - я відверну від вас далеко, і прожену його в землю суху та спустошену: крило його переднє до східнього моря, а заднє -до західнього моря. І здійметься від нього сморід, і сопух піде від нього вгору, бо величався вельми.»</p>
<p>21 Не бійся, краю! Радуйся й веселися, бо Господь учинив велике!</p>
<p>22 Не бійтеся, тварини в полі, бо пасовиська у степу зазеленіли знову, бо дерево приносить плід свій, смоківниця й виноград дають урожай свій.</p>
<p>23 Сини Сіону, радуйтеся й веселіться Господом, Богом вашим, бо він дає вам раннього дощу по правді; він посилає дощ вам, дощ ранній і дощ пізній, як і перше.</p>
<p>24 Токи будуть пшениці повні, а тискарні будуть переливатись вином та олією.</p>
<p>25 Я поверну вам ті роки, які пожерла сарана, черва, хробаки та гусіль, - моє велике військо, що я на вас наслав був.</p>
<p>26 Ви їстимете досхочу, донаситу, і славитимете ім'я Господа, Бога вашого, що так учинив дивно з вами. Народ мій не зазнає сорому ніколи.</p>
<p>27 Ви зрозумієте, що я посеред Ізраїля і що я - Господь, Бог ваш, і іншого немає. Народ мій не зазнає сорому повіки.</p>

<p>28 (3:1) <span class="prim_h6">Зіслання Божого Духа; день Господній</span> А після цього я виллю мій дух на всяке тіло. Ваші сини й ваші дочки будуть пророкувати, вашим старим сни будуть снитись, і ваші юнаки будуть бачити видіння.</p>
<p>29 (3:2) Та й на рабів та на рабинь того часу я виллю мій дух.</p>
<p>30 (3:3) Я знаки дам на небі й на землі: кров і вогонь, і стовпи диму.</p>
<p>31 (3:4) Сонце обернеться у пітьму, а місяць у кров - раніше, ніж настане день Господній, великий і страшний.</p>
<p>32 (3:5) І кожен, хто призве ім'я Господнє, спасеться; бо на горі Сіоні й у Єрусалимі будуть ті, що заціліють, як то Господь сказав був; і між тими, що зостануться живими, - тії, що їх Господь покличе.</p>

<h4>ЙОІЛ 4 <span class="prim_h6"> Суд над народами</span></h4>
<p>1 (4:1) Ось бо в ті дні й того часу, коли заверну бранців Юди та Єрусалиму,</p>
<p>2 (4:2) зберу всі народи і поведу їх вниз у Йосафатову долину. Там учиню суд над ними за мій народ та за моє спадкоємство - Ізраїля; вони бо його між народами порозкидали і край мій розділили.</p>
<p>3 (4:3) Вони на мій народ кидали жереб, міняли хлопця за блудницю й дівчаток продавали за вино, і пили.</p>
<p>4 (4:4) Та й ви, о Тире та Сидоне, чого ви хочете від мене? І ви, усі округи Філістії? Може, ви хочете помститися на мені? Але якби ви й помстилися на мені, я раптом вашу помсту вмить вам на голову повернув би!</p>
<p>5 (4:5) Ви, що забрали моє золото та срібло, що занесли мої дорогоцінні скарби в храми ваші.</p>
<p>6 (4:6) Ви, що синів Юди та синів Єрусалиму продавали грекам, щоб запроторити їх далеко від їхнього краю!</p>
<p>7 (4:7) Та ось я їх підніму з того місця, куди ви їх продали; і поверну вам на голову злочин ваш!</p>
<p>8 (4:8) Продам ваших синів і дочок ваших у руки синів Юди, а ці їх продадуть савіям, народові далекому, - бо Господь мовив.</p>
<p>9 (4:9) Оповістіть це між народами: «Готуйтесь до війни! Збудіть хоробрих! Хай виступають, хай рушають усі вояки!</p>
<p>10 (4:10) Куйте мечі з лемішів ваших, а з серпів ваших списи! Слабосильний нехай скаже: Я - сильний!</p>
<p>11 (4:11) Спішіться, йдіть! Усі народи звідусіль, зберіться! Веди вниз, о Господи, твоїх хоробрих!</p>
<p>12 (4:12) Нехай рушають, нехай зійдуть народи в Йосафатову долину! Бо там сяду я судити всі народи звідусюди.</p>
<p>13 (4:13) Пускайте в рух серпи, бо наспіло жниво. Ідіть, топчіть, бо винотока повна; кухви переливаються, бо злоба їхня велика!</p>
<p>14 (4:14) Натовп на натовпі в долині Суду! Бо близько день Господній у долині Суду!</p>
<p>15 (4:15) Сонце й місяць почорніли, світло зір гасне.</p>
<p>16 (4:16) І загримить Господь із Сіону, дасть голос свій почути з Єрусалиму, і затремтить земля й небо! Але Господь буде прибіжищем для свого люду, і кріпостю для дітей Ізраїля.</p>
<p>17 (4:17) Ви зрозумієте тоді, що я - Господь, Бог ваш, що живу на Сіоні, моїй святій горі. Єрусалим буде святим і чужинці не переходитимуть більш через нього.</p>
<p>18 (4:18) Того часу гори закапають вином солодким, а горби молоком тектимуть, і всі потоки у Юдеї потечуть водою. Джерело з дому Господнього проб'ється і зрошуватиме Шіттім-долину.</p>
<p>19 (4:19) Єгипет румовищем стане, Едом -безлюдним диким краєм за насильство над синами Юди; за те, що неповинну кров на їхній землі пролили.</p>
<p>20 (4:20) Юда ж буде заселений повіки, і Єрусалим від роду і до роду.</p>
<p>21 (4:21) Я відплачу їхню кров, без кари не залишу. І Господь житиме на Сіоні. </p>

</body>
</html>
