<h2></h2>

<h4>ПОСЛАННЯ ДО ЕФЕСЯН 1 <span class="prim_h6"> Вступ 1-2; Бог від віків вирішив спасти людей 3-14; Христос - голова Церкви 15-23</span></h4>
<p>1 Павло, волею Божою апостол Ісуса Христа, святим, що в Ефесі і вірним у Христі Ісусі:</p>
<p>2 благодать вам і мир від Бога, Отця нашого, і Господа Ісуса Христа.</p>
<p>3 Благословен Бог і Отець Господа нашого Ісуса Христа, що благословив нас із неба всяким духовним благословенством у Христі.</p>
<p>4 Бо в ньому він нас вибрав перед заснуванням світу, щоб ми були святі й бездоганні перед ним у любові.</p>
<p>5 Він призначив нас наперед для себе на те, щоб ми стали його синами через Ісуса Христа, за рішенням своєї доброї волі,</p>
<p>6 на хвалу слави своєї благодаті, якою він обдарував нас у любім своїм Сині.</p>
<p>7 У ньому маємо відкуплення його кров'ю, відпущення гріхів, згідно з багатством його благодаті,</p>
<p>8 що її вилляв на нас щедро, у всій мудрості та розумі.</p>
<p>9 Він дав нам пізнати тайну своєї волі, той задум доброзичливий і ухвалений у ньому (Христі),</p>
<p>10 щоб, коли настане повнота часів, здійснити його - об'єднати все у Христі: небесне й земне.</p>
<p>11 У ньому ми стали також спадкоємцями, призначені наперед рішенням того, хто все чинить за радою своєї волі,</p>
<p>12 щоб ми були на хвалу його величі, ми, що вже раніш були свою надію поклали на Христа.</p>
<p>13 У ньому й ви, - почувши слово правди, благо-вість вашого спасіння, в яке ви повірили, - були запечатані обіцяним Святим Духом,</p>
<p>14 що є завдатком нашої спадщини для повного визволення викуплених, на хвалу його величі.</p>
<p>15 Тому і я, почувши про вашу віру в Господа Ісуса і про любов до всіх святих,</p>
<p>16 не перестаю дякувати за вас і згадувати вас у моїх молитвах,</p>
<p>17 щоб Бог Господа нашого Ісуса Христа, Отець слави, дав вам дух мудрости та об'явлення, щоб його добре спізнати;</p>
<p>18 щоб він просвітлив очі вашого серця, аби ви зрозуміли, до якої надії він вас кличе, яке то багатство славної спадщини між святими,</p>
<p>19 і яка безмірна велич його сили для нас, що повірили, за діянням могутности його сили,</p>
<p>20 яку він здійснив у Христі, коли воскресив його з мертвих і посадовив на небі праворуч себе,</p>
<p>21 вище від усякого начала, власти, сили й володарства та всякого імени, яке б воно не було, не тільки на цьому світі, але й на тому, що буде.</p>
<p>22 І він усе підкорив під його ноги й вивищив його понад усе, як Голову Церкви,</p>
<p>23 яка є його тілом, повнотою того, що виповнює все в усіх. </p>

<h4>ПОСЛАННЯ ДО ЕФЕСЯН 2 <span class="prim_h6"> Спасіння поган - дар Божий 1-10; ізраїльтяни і погани - одне в Бозі 11-18; рівноправні в Церкві 19-22</span></h4>
<p>1 І ви були мертві вашими провинами й гріхами,</p>
<p>2 в яких ви колись звичаєм цього світу жили, згідно з владою князя повітря, духа, що діє тепер у синах бунту. </p>
<p>3 Між тими і ми всі колись жили в наших похотях тілесних, виконуючи примхи тіла і природних нахилів, і були ми з природи дітьми гніву, як і інші.</p>
<p>4 Та Бог, багатий милосердям, з-за великої своєї любови, якою полюбив нас,</p>
<p>5 мертвих нашими гріхами, оживив нас разом із Христом - благодаттю ви спасені! -</p>
<p>6 І разом з ним воскресив нас, і разом посадовив на небі у Христі Ісусі;</p>
<p>7 щоб у наступних віках він міг показати надзвичайне багатство своєї благодаті у своїй доброті до нас у Христі Ісусі. </p>
<p>8 Бо ви спасені благодаттю через віру. І це не від нас: воно дар Божий.</p>
<p>9 Воно не від діл, щоб ніхто не міг хвалитися.</p>
<p>10 Бо ми його створіння, створені у Христі Ісусі для добрих діл, які Бог уже наперед був приготував, щоб ми їх чинили.</p>
<p>11 Тож пам'ятайте, ви, колись погани тілом, - яких звуть “необрізанням” ті, що звуться “обрізанням”, довершеним рукою на тілі, -</p>
<p>12 що ви того часу були без Христа, відлучені від прав ізраїльського громадянства й чужі заповітам обітниці, без надії і без Бога в цьому світі.</p>
<p>13 Тепер же в Христі Ісусі, ви, що колись були далекі, стали близькі кров'ю Христовою.</p>
<p>14 Бо він - наш мир, він, що зробив із двох одне, зруйнувавши стіну, яка була перегородою, тобто ворожнечу, - своїм тілом</p>
<p>15 скасував закон заповідей у своїх рішеннях, на те, щоб із двох зробити в собі одну нову людину, вчинивши мир між нами, </p>
<p>16 і щоб примирити їх обох в однім тілі з Богом через хрест, убивши ворожнечу в ньому.</p>
<p>17 Він прийшов звістувати мир вам, що були далеко, і мир тим, що були близько;</p>
<p>18 бо через нього, одні й другі, маємо доступ до Отця в однім Дусі.</p>
<p>19 Отже ж ви більше не чужинці і не приходні, а співгромадяни святих і домашні Божі,</p>
<p>20 побудовані на підвалині апостолів і пророків, де наріжним каменем - сам Ісус Христос.</p>
<p>21 На ньому вся будівля, міцно споєна, росте святим храмом у Господі;</p>
<p>22 на ньому ви теж будуєтеся разом на житло Бога в Дусі. </p>

<h4>ПОСЛАННЯ ДО ЕФЕСЯН 3 <span class="prim_h6"> Павло об'являє тайну спасіння поган 1-13; апостол молиться за народи 14-21</span></h4>
<p>1 Ось чому я, Павло, - в'язень Христа Ісуса за вас, поган. </p>
<p>2 Думаю, що ви чули про ту спасенну ухвалу Божої ласки, яку він дав мені для вас,</p>
<p>3 тобто, що він дав об'явленням мені знати тайну, як то я описав вам коротко.</p>
<p>4 Коли ви це перечитаєте, зможете збагнути, яке я маю розуміння тієї Христової тайни.</p>
<p>5 Вона бо не була відкрита синам людським у минулих поколіннях, як то вона тепер відкрита через Духа святим апостолам його і пророкам,</p>
<p>6 а саме: що погани мають доступ до такої самої спадщини, і вони члени того самого тіла й мають участь у тій самій обітниці в Христі Ісусі, через Євангелію. </p>
<p>7 Я став її слугою за даром благодаті, що нею Бог наділив мене чином своєї сили.</p>
<p>8 Мені, найпослідущому з усіх святих була дана ця благодать: звістувати поганам незбагненне багатство Христа</p>
<p>9 і навчити всіх про спасенний задум тієї тайни, що від віків захована була в Бозі, який створив усе;</p>
<p>10 щоб об'явилася тепер началам і властям небесним через. Церкву безконечна мудрість Божа,</p>
<p>11 згідно з відвічним рішенням, що його Бог ухвалив у Христі Ісусі, Господі нашім,</p>
<p>12 в якому маємо сміливість і повний надії доступ через віру в нього.</p>
<p>13 Тому благаю вас не падати духом з приводу мого горя, що його терплю за вас, бо воно - ваша слава.</p>
<p>14 Ось чому я згинаю свої коліна перед Отцем,</p>
<p>15 від якого бере ім'я все отцівство на небі й на землі;</p>
<p>16 щоб він дав вам за багатством своєї слави скріпитись у силі через його Духа, на зростання внутрішньої людини, </p>
<p>17 і щоб Христос вірою оселивсь у серцях ваших, а закорінені й утверджені у любові -</p>
<p>18 спромоглися зрозуміти з усіма святими, яка її ширина, довжина, висота і глибина,</p>
<p>19 і спізнати оту любов Христову, що перевищує всяке уявлення, і таким чином сповнились усякою Божою повнотою. </p>
<p>20 А тому, хто може зробити куди більше за те, чого ми просимо або що ми розуміємо за діючою в нас силою,</p>
<p>21 - йому слава в Церкві та у Христі Ісусі по всі роди на віки вічні. Амінь. </p>

<h4>ПОСЛАННЯ ДО ЕФЕСЯН 4 <span class="prim_h6"> Заклик до єдности 1-16; нове життя у Христі 17-24; різні вказівки християнам 25-32</span></h4>
<p>1 Отож, благаю вас я, Господній в'язень, поводитися достойно покликання, яким вас візвано,</p>
<p>2 в повноті покори й лагідности, з довготерпеливістю, терплячи один одного в любові,</p>
<p>3 стараючися зберігати єдність духа зв'язком миру.</p>
<p>4 Одне бо тіло, один дух, айв одній надії вашого покликання, яким ви були візвані.</p>
<p>5 Один Господь, одна віра, одне хрищення.</p>
<p>6 Один Бог і Отець усіх, що над усіма й через усіх і в усіх.</p>
<p>7 Кожному з нас дана благодать за мірою Христових дарів.</p>
<p>8 Тому й сказано: “Вийшов на висоту, забрав у полон бранців, дав дари людям.”</p>
<p>9 А те “вийшов” що означає, як не те, що він був зійшов і в найнижчі частини землі? </p>
<p>10 Той же, хто був зійшов на низ, це той самий, що вийшов найвище всіх небес, щоб усе наповнити.</p>
<p>11 І він сам настановив одних апостолами, інших - пророками, ще інших - євангелистами і пастирями, і вчителями, </p>
<p>12 для вдосконалення святих на діло служби, на будування Христового тіла,</p>
<p>13 аж поки ми всі не дійдемо до єдности в вірі й до повного спізнання Божого Сина, до звершености мужа, до міри повного зросту повноти Христа.</p>
<p>14 Тоді ми не будемо більше малолітками, яких кидають хвилі і яких обносить усякий вітер науки, зводячи на манівці людською хитрістю й обманом.</p>
<p>15 Але будемо жити по правді та в любові, в усьому зростаючи в того, хто є головою - у Христа.</p>
<p>16 Кожне тіло, складене та споєне всякою в'яззю допомоги, згідно з відповідним діянням кожного члена, від нього бере зріст на будування самого себе в любові.</p>
<p>17 Отож, кажу і в Господі вас заклинаю, щоб ви більш не поводились, як поводяться погани, що ходять у марноті свого ума, </p>
<p>18 бувши запоморочені умом, далекі від життя в Бозі із-за свого неуцтва, що є в них, та через зачерствілість свого серця.</p>
<p>19 Вони, очманівши, віддали себе непогамованій розпусті, щоб з ненаситністю коїти всяку нечисть.</p>
<p>20 Та ви не так Христа вивчили,</p>
<p>21 як це про нього чули й були навчилися у ньому, як то воно справді є в Ісусі. </p>
<p>22 А саме: вам треба позбутися, за вашим попереднім життям, старої людини, яку розтлівають звабливі пристрасті, </p>
<p>23 а відновитись духом вашого ума </p>
<p>24 й одягнутись у нову людину, створену на подобу Божу, у справедливості й у святості правди.</p>
<p>25 Тому, відкинувши брехню, говоріть кожен правду ближньому своєму, ми бо один одному члени.</p>
<p>26 Гнівайтеся, та не грішіте! Хай сонце не заходить над вашим гнівом;</p>
<p>27 і не давайте місця дияволові.</p>
<p>28. Хто крав, нехай не краде більше, а краще хай працює, творивши власними руками добро, щоб він мав змогу дати тому, хто потребує.</p>
<p>29. Жадне погане слово нехай не виходить з уст ваших, а лише гарне, що може в потребі повчити, і щоб це вийшло на користь тим, які чують його.</p>
<p>30 І не засмучуйте Святого Духа Божого, що ним ви назнаменовані на день відкуплення.</p>
<p>31 Усяка досада, гнів, лють, крик та хула мусять бути викорінені з-посеред вас разом з усією злобою.</p>
<p>32 Будьте, натомість, добрі один до одного та милосердні, прощайте один одному, як Бог у Христі вам. простив.</p>

<h4>ПОСЛАННЯ ДО ЕФЕСЯН 5 <span class="prim_h6"> Головні чесноти християнина 1-20; співжиття християнської родини 21-33</span></h4>
<p>1 Будьте, отже, послідовниками Бога, як любі діти,</p>
<p>2 і ходіть у любові, за прикладом Христа, що полюбив вас і видав себе за вас, як принос та жертву приємного Богові запаху.</p>
<p>3 Розпуста й усяка нечистота та захланність щоб і не згадувалися між вами, як це й личить святим.</p>
<p>4 Так само безсоромність чи балачки безглузді й порожні жарти, - воно бо непристойне; а радше - дякуйте Богові.</p>
<p>5 Бо знайте, що жадний розпусник чи нечистий, чи захланний, що є ідолослужитель - не матимуть спадщини у Христовім і Божім царстві.</p>
<p>6 Нехай ніхто вас не зводить марними словами, бо, власне, через це спадає гнів Божий на синів бунтівливих.</p>
<p>7 Не майте, отже, нічого спільного з ними!</p>
<p>8 Ви були колись темрявою, тепер же - світлом у Господі: поводьтеся ж як діти світла.</p>
<p>9 Плід світла є в усьому, що добре, що справедливе та правдиве.</p>
<p>10 Шукайте пильно того, що Господеві подобається.</p>
<p>11 Не беріть участи в безплідних ділах темряви, а радше їх картайте,</p>
<p>12 бо що ті люди потай виробляють, соромно й казати.</p>
<p>13 Все, що ганиться, стає у світлі явним, а все, що виявляється, стає світлом.</p>
<p>14 Тому говорить: “Прокиньсь, о сплячий, і встань із мертвих, а Христос освітить тебе!”</p>
<p>15 Тож, уважайте пильно, як маєте поводитися, - не як немудрі, а як мудрі,</p>
<p>16 використовуючи час, бо дні лихі.</p>
<p>17 Тому не будьте необачні, а збагніть, що є Господня воля.</p>
<p>18 І не впивайтеся вином, яке доводить до розпусти, а сповнюйтеся Духом.</p>
<p>19 Проказуйте між собою вголос псалми й гимни та духовні пісні, співайте та прославляйте у серцях ваших Господа </p>
<p>20 і дякуйте за все завжди Богові й Отцеві в ім'я Господа нашого Ісуса Христа.</p>
<p>21 Коріться один одному у Христовім острасі.</p>
<p>22 Жінки нехай коряться своїм чоловікам, як Господеві,</p>
<p>23 бо чоловік голова жінки, як і Христос голова Церкви, свого тіла, якого він Спаситель.</p>
<p>24 А як Церква кориться Христові, так у всьому й жінки - своїм чоловікам.</p>
<p>25 Чоловіки, любіть своїх жінок, як і Христос полюбив Церкву й видав себе за неї,</p>
<p>26 щоб її освятити, очистивши купіллю води зо словом,</p>
<p>27 щоб появити собі Церкву славну, без плями чи зморшки або чогось подібного, але щоб була свята й непорочна. </p>
<p>28. Так і чоловіки повинні любити своїх жінок, як свої тіла; бо хто любить свою жінку, себе самого любить.</p>
<p>29. Ніхто ж ніколи не ненавидів свого тіла, навпаки, він його годує і піклується ним, як і Христос Церквою,</p>
<p>30 бо ми - члени тіла його.</p>
<p>31 Тим то покине чоловік свого батька і свою матір, і пристане до своєї жінки, і вони обоє будуть одне тіло.</p>
<p>32 Це велика тайна, а я говорю про Христа і Церкву.</p>
<p>33 Нехай же кожний з вас зокрема любить свою жінку так, як себе самого, а жінка нехай поважає чоловіка. </p>

<h4>ПОСЛАННЯ ДО ЕФЕСЯН 6 <span class="prim_h6"> Обов'язки християнської сім'ї 1-9; духовна боротьба 10-17; молитва 18-20; закінчення 21-24</span></h4>
<p>1 Діти, слухайтеся в Господі батьків ваших, бо це справедливо.</p>
<p>2 Шануй батька свого і матір - це перша заповідь з обітницею:</p>
<p>3 щоб тобі добре було і щоб ти на землі був довголітнім.</p>
<p>4 А й ви, батьки, не дратуйте дітей ваших, виховуйте їх у послусі й Напоумленні Господньому.</p>
<p>5 Раби, слухайтеся панів сьогосвітних із страхом та пошаною, у простоті вашого серця, як Христа,</p>
<p>6 працюючи не задля ока, щоб подобатися людям, а як Христові слуги, що з душі чинять волю Божу.</p>
<p>7 Служіть охоче, як Господеві, а не як людям,</p>
<p>8 свідомі того, що кожен одержить нагороду від Господа за те, що зробить доброго, чи то раб, чи вільний.</p>
<p>9 І ви, пани, чиніть їм те саме: облиште погрози і знайте, що як для них, так і для вас є Господь на небі, який не зважає на особи.</p>
<p>10 Нарешті кріпіться в Господі та в могутності його сили.</p>
<p>11 Одягніться в повну зброю Божу, щоб ви могли дати відсіч хитрощам диявольським.</p>
<p>12 Нам бо треба боротися не проти тіла й крови, а проти начал, проти властей, проти правителів цього світу темряви, проти духів злоби в піднебесних просторах.</p>
<p>13 Ось чому ви мусите надягнути повну зброю Божу, щоб за лихої години ви могли дати опір і, перемагаючи все, міцно встоятися.</p>
<p>14 Стійте, отже, підперезавши правдою бедра ваші, вдягнувшись у броню справедливости</p>
<p>15 і взувши ноги в готовість, щоб проповідувати Євангелію миру.</p>
<p>16 А над усе візьміть щит віри, яким здолаєте згасити всі розпечені стріли лукавого.</p>
<p>17 Візьміть також шолом спасіння і меч духовний, тобто слово Боже.</p>
<p>18 Моліться завжди в дусі всякою молитвою і благанням. І для того, чуваючи з повною витривалістю, моліться за всіх святих</p>
<p>19 і за мене, щоб Бог, коли уста мої відкрию, дав мені сміливо звістувати тайну Євангелії,</p>
<p>20 якої я посол у кайданах, щоб я говорив сміливо про неї, як мені належить.</p>
<p>21 А щоб ви також знали, як зо мною, що я роблю - про те все повідомить вас Тихик, любий брат і мій вірний слуга в Господі,</p>
<p>22 якого я саме вислав до вас на те, щоб ви довідалися про наші справи і щоб він утішив серця ваші.</p>
<p>23 Мир братам і любов з вірою від Бога Отця і Господа Ісуса Христа.</p>
<p>24 Благодать з усіма, що люблять Господа нашого Ісуса Христа в нетлінності! Амінь. </p>

</body>
</html>
