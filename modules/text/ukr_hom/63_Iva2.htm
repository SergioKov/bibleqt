<h2></h2>

<h4>ДРУГЕ ПОСЛАННЯ ЙОАНА БОГОСЛОВА 1 <span class="prim_h6"> Привіт 1-3; братолюбство 4-6; єретика оминати 7-11; привіт 12-13</span></h4>
<p>1 Старший - вибраній пані та її дітям, що їх я люблю у правді і не лиш я один, а й усі ті, що пізнали правду,</p>
<p>2 задля правди, що перебуває в нас і буде повік з нами.</p>
<p>3 Нехай з нами буде благодать, милосердя і мир від Бога Отця та від Ісуса Христа, Отцевого Сина, у правді та в любові.</p>
<p>4 Я зрадів вельми, що знайшов між дітьми твоїми таких, які живуть у правді за заповіддю, яку ми від Отця прийняли.</p>
<p>5 І тепер прошу тебе, пані, не щоб я нову заповідь тобі писав, а ту, що маємо від початку: любімо одні одних!</p>
<p>6 Любов же в тому, щоб жити за його заповідями. А заповідь ця, як ви то чули від початку: щоб ви в любові жили.</p>
<p>7 Багато бо спокусників поширилось у світі, що не визнають Ісуса Христа, який прийшов у тілі. Той то є спокусник і антихрист.</p>
<p>8 Зважайте ж на себе, щоб не втратити те, що ми заробили, а прийняти повну нагороду.</p>
<p>9 Кожен, хто забігає наперед і не тримається Христового вчення, той не має Бога. Хто ж перебуває в цьому вченні, той Отця і Сина має.</p>
<p>10 Якщо хтось до вас приходить і цього вчення не приносить, того до хати не приймайте і не вітайте.</p>
<p>11 Бо хто його вітає, той бере участь у його лихих вчинках.</p>
<p>12 Чимало мав я до вас писати, та не хотів на папері й чорнилом, але надіюсь прийти до вас і усно з вами поговорити, щоб радість ваша була повна.</p>
<p>13 Вітають тебе діти сестри твоєї вибраної. </p>

</body>
</html>
