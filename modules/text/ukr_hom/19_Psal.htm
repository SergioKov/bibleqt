<h2></h2>

<h4>ПСАЛМИ 1 <span class="prim_h6"> Псалом описує дві дороги: щасливу праведних 1-3; злощасну грішних 4-6</span></h4>
<p>1 Блажен чоловік, що за порадою безбожників не ходить і на путь грішників не ступає, і на засіданні блюзнірів не сідає,</p>
<p>2 але в Господа законі замилування має і над його законом день і ніч розважає.</p>
<p>3 Він - мов те дерево, посаджене понад потоками водними, що плід свій дає у свою пору й що лист його не в'яне, і все, що чинить він, йому вдається.</p>
<p>4 Не так безбожники. Вони - немов полова, що вітер розвіває.</p>
<p>5 Тому безбожники на суді не остояться, ні грішники на праведників зборах.</p>
<p>6 Бо про путь праведників Господь дбає, а путь безбожників пропаде.</p>

<h4>ПСАЛМИ 2 <span class="prim_h6"> Ворохобня поган проти Бога 1-6; Месія цар народів 7-12</span></h4>
<p>1 Чого метушаться народи, і люди задумують марне?</p>
<p>2 Встають царі землі, князі зговорюються разом на Господа й на його Помазаника:</p>
<p>3 “Порвімо їхні кайдани, скиньмо із себе їхню кормигу!”</p>
<p>4 Той, хто живе на небі, з них сміється, Господь із них глузує.</p>
<p>5 Тоді то до них говорить у своїм гніві, в своїм обуренні їх бентежить:</p>
<p>6 “Адже то я настановив мого царя над Сіоном, горою святою моєю!”</p>
<p>7 Оповіщу про постанову. Господь сказав до мене: “Син мій єси ти, я породив тебе сьогодні.</p>
<p>8 Проси в мене, і я дам тобі народи в спадщину, і кінці землі тобі в посілість.</p>
<p>9 Ти розторощиш їх жезлом залізним, немов посуд ганчаря, розіб'єш їх.”</p>
<p>10 Отож, царі, ви нині зрозумійте, і схаменіться ви, що правите землею.</p>
<p>11 Служіте Господеві в страсі й радуйтесь у тремтінні.</p>
<p>12 Цілуйте його ноги, щоб він не розгнівався й не загинули ви в дорозі, коли зненацька запалає гнів його. Блаженні всі, що покладаються на нього.</p>

<h4>ПСАЛМИ 3 <span class="prim_h6"> Псалмопівець скаржиться на ворогів 1-4; надіється на Бога 5-7; молиться 8-9</span></h4>
<p>1 <h6 class="prim_h6">Псалом Давида, коли він утікав від свого сина Авесалома.</h6> О Господи, як багато моїх ворогів, багато їх повстали проти мене.</p>
<p>2 Багато тих, що мені кажуть: “Нема йому спасіння в Бозі!”</p>
<p>3 Але ти, Господи, щит мій навколо мене, ти моя слава, підносиш голову мою вгору.</p>
<p>4 Я голосно візвав до Господа, і він вислухав мене з гори святої своєї.</p>
<p>5 Я ліг собі й заснув, і пробудився, - бо Господь мене зберігає.</p>
<p>6 Я не боюся безлічі людей, що навколо мене обсіли.</p>
<p>7 Встань, Господи, спаси мене, мій Боже! По щелепах вдарив ти всіх ворогів моїх, розторощив зуби злих.</p>
<p>8 У Господа спасіння; на твій народ - твоє благословення.</p>

<h4>ПСАЛМИ 4 <span class="prim_h6"> Благання 1-2; напоумлення грішникам 3-6; довір'я до Бога 7-9</span></h4>
<p>1 <h6 class="prim_h6">Провідникові хору. На струнах. Псалом Давида.</h6> Вислухай мене, коли буду взивати, мій Боже справедливий! У тісноті моїй дав ти мені пільгу. Змилуйся надо мною й вислухай мою молитву!</p>
<p>2 О сини людські, докіль будете твердосерді? Чого любите пусте й шукаєте неправду?</p>
<p>3 Знайте: Господь предивне своєму святому робить; Господь почує, коли візву до нього.</p>
<p>4 Тремтіть і не грішіть! Роздумайте в серцях ваших, на ложах ваших, і мовчіть!</p>
<p>5 Жертвуйте жертви справедливі і на Господа надійтесь!</p>
<p>6 Багато кажуть: “Хто нам покаже блага?” Яви нам, Господи, світло лиця твого!</p>
<p>7 Дав ти моєму серцю радість більшу, ніж радість тих, що їм уродило удозвіль вина й хліба.</p>
<p>8 Не встигну я лягти, у мирі вже засинаю, бо ти, о Господи єдиний, даєш мені безпечно жити.</p>

<h4>ПСАЛМИ 5 <span class="prim_h6"> Рання молитва 1-4; грішники осоружні 5-7; довір'я праведника 8-9; лукавці 10-11; молитва 12-13.</span></h4>
<p>1 Вислухай, Господи, мої глаголи, зверни увагу на моє зідхання.</p>
<p>2 Прислухайся до голосу мого благання, царю мій і Боже мій! До тебе бо молюся.</p>
<p>3 О Господи, удосвіта ти голос мій почуєш, удосвіта буду молитися до тебе й виглядати.</p>
<p>4 Бо ти не такий Бог, що любить беззаконня; лукавому немає місця в тебе,</p>
<p>5 і нечестиві не встояться перед очима в тебе. Ти ненавидиш усіх лиходіїв,</p>
<p>6 вигублюєш усіх тих, що неправду кажуть. Господеві осоружні кровожерні й лукаві.</p>
<p>7 Я ж, з превеликої ласки твоєї, увійду в дім твій і поклонюся до святого храму твого в страсі перед тобою.</p>
<p>8 О Господи, веди мене твоєю правдою - з уваги на ворогів моїх; вирівняй твою путь передо мною.</p>
<p>9 Бо в їхніх устах немає постійности, серце в них - пропасть; пелька їхня - гріб відкритий, облесний - язик їхній.</p>
<p>10 Скарай їх, Боже: нехай від власних замислів згинуть, за їхніх переступів силу прожени їх, бо ворохоблять проти тебе.</p>
<p>11 І всі ті, що до тебе прибігають, будуть радіти; вони повіки весело гукатимуть. Захисти їх, і нехай тобою веселяться тії, що люблять твоє ім'я.</p>
<p>12 Ти бо, о Господи, благословиш праведника і ласкою його оточуєш, немов щитом.</p>

<h4>ПСАЛМИ 6 <span class="prim_h6"> Недужий просить допомоги в Бога 2-8; він певен, що молитва буде вислухана 9-11</span></h4>
<p>1 <h6 class="prim_h6">Провідникові хору. На струнах. На восьмий тон. Псалом Давида.</h6> Не докоряй мені, о Господи, в твоєму гніві і не карай мене в твоїм обуренні.</p>
<p>2 Помилуй мене, Господи, бо охляв я, вилікуй мене, бо трясуться кості в мене,</p>
<p>3 і душа моя - стривожена надміру. Ти ж, Господи, - докіль?</p>
<p>4 Вернися, Господи, вирятуй мою душу, спаси мене задля твоєї ласки!</p>
<p>5 Бож хто по смерті тебе згадає, в Шеолі хто тебе возхвалить?</p>
<p>6 Знемігся я від стогнання мого, щоночі ложе моє - мокре від плачу, сльозами обливаю мою постіль.</p>
<p>7 З журби в очах мені темніє, -вони постарілись через усіх моїх супостатів.</p>
<p>8 Ідіть від мене геть, усі лиходії, бо Господь почув голос плачу мого;</p>
<p>9 почув Господь моє благання, Господь прийняв мою молитву.</p>
<p>10 Усіх ворогів моїх покриє стид та страх великий, і засоромлені вони назад повернуться швидко. </p>

<h4>ПСАЛМИ 7 <span class="prim_h6"> Очорнений просить про рятунок 2-3; він бо невинний 4-10; уповає на Бога 11-18</span></h4>
<p>1 <h6 class="prim_h6">Жалобна пісня. Давида, що її проспівав до Господа з приводу Куша з покоління Веніямина.</h6> Господи, Боже мій, до тебе прибігаю; спаси мене від усіх гонителів моїх і рятуй мене,</p>
<p>2 щоб не вхопив хтось із них, мов лев, душу мою, щоб не роздер, так що й нікому було б порятувати.</p>
<p>3 Господи, Боже мій, як я те заподіяв, якщо в моїх руках є якась кривда,</p>
<p>4 як я відплатив злом тому, що мені добро діяв, або обдер противника мого нізащо,</p>
<p>5 то нехай ворог гонить мою душу й наздожене, нехай життя моє затопче в землю, і славу мою нехай кине в порох.</p>
<p>6 Встань, Господи, у твоєму гніві, підведися в обуренні проти моїх супостатів і пробудися задля мене на суді, що сам єси призначив.</p>
<p>7 І збір народів нехай тебе оточить, і сядь над ним високо!</p>
<p>8 Господь судить народи; суди мене, о Господи, по моїй правді і за невинністю моєю, що в мені.</p>
<p>9 Нехай зникне злоба нечестивих, праведника ж ти підтримай, ти, що вивідуєш серця й утроби, Боже справедливий.</p>
<p>10 Щит мій у Бозі, що спасає правих серцем;</p>
<p>11 Бог - суддя справедливий, Бог щодня погрожує.</p>
<p>12 Як не навернуться, нагострить меча свого, напне свого лука й візьме на приціл.</p>
<p>13 І їм зготує смертельну зброю, стріли свої вогненними вчинить.</p>
<p>14 Ось він зачав несправедливість, злом завагітнів і сплодив лукавство.</p>
<p>15 Викопав яму, він її вирив, і впав у рів, що сам же вирив.</p>
<p>16 Злоба його нехай упаде на голову йому ж самому, і його насильство нехай зійде йому на тім'я.</p>
<p>17 Я ж славитиму Господа за його справедливість, буду виспівувати ім'я Господа всевишнього.</p>

<h4>ПСАЛМИ 8 <span class="prim_h6"> Божа велич 2-5; звисоченість людини 6-10</span></h4>
<p>1 <h6 class="prim_h6">Провідникові хору. На струнах. На октаву. Псалом. Давида.</h6> Господи, Боже наш, яке предивне твоє ім'я по всій землі! Ти возніс славу свою вище неба.</p>
<p>2 З уст дітей і немовлят учинив єси хвалу супроти твоїх супостатів, щоб угамувати ворога й бунтаря.</p>
<p>3 Коли на небеса спогляну, твір твоїх пальців, на місяць та на зорі, що створив єси,</p>
<p>4 то що той чоловік, що згадуєш про нього, або людська істота, що про неї дбаєш.</p>
<p>5 Мало чим зменшив єси його від ангелів, славою й честю увінчав його. </p>
<p>6 Поставив його володарем над творами рук твоїх, усе підбив йому під ноги:</p>
<p>7 вівцю й усю скотину, та ще й дикого звіря,</p>
<p>8 птицю небесну й рибу в морі, і все, що морськими стежками ходить.</p>
<p>9 Господи, Боже наш, яке предивне ім'я твоє по всій землі.</p>

<h4>ПСАЛМИ 9 <span class="prim_h6"> Подяка 2-4; суд над поганами 5-7; Бог - суддя та захисник пригнічених 8-17; прохання відплатити поганам 18-21</span></h4>
<p>1 <h6 class="prim_h6">Провідникові хору. На мелодію “Мут лаббен”.</h6> Славитиму тебе, о Господи, усім моїм серцем, розповім про всі чуда твої.</p>
<p>2 Я буду радуватися й веселитися з-за тебе, оспівуватиму ім'я твоє, Всевишній.</p>
<p>3 Бо вороги мої назад повернулись, спіткнулися, зникли з-перед лиця твого.</p>
<p>4 Бо ти взяв в оборону мій суд і мою справу, возсівши на престолі. Суддя справедливий.</p>
<p>5 Скартав єси народи, знищив нечестивця, їхнє ім'я стер ти навік-віки.</p>
<p>6 Ворог охляв, руїна його вічна; ти міста понищив: пам'ять по них пропала.</p>
<p>7 А Господь повік перебуває, він свій престол поставив для суду.</p>
<p>8 І правдою судитиме вселенну, і народи розсудить справедливо.</p>
<p>9 Пригнобленому Господь буде захистом, і пристановищем у час скрути.</p>
<p>10 І уповатимуть на тебе, хто знає твоє ім'я, бо ти, о Господи, не покидаєш тих, що тебе шукають.</p>
<p>11 Співайте Господеві, що сидить на Сіоні, звіщайте між народами діла його величні.</p>
<p>12 Бо месник крови їх пам'ятає, і не забув він крику вбогих.</p>
<p>13 Помилуй мене, Господи; зглянься над лихом, що завдають мені мої ненависники, ти, що мене рятуєш від брам смерти,</p>
<p>14 щоб я оповістив усю твою хвалу в брамі доньки Сіону і тішився твоїм спасінням.</p>
<p>15 Народи провалилися в яму, що самі зробили; у сіті, що порозставляли, запуталась нога їх.</p>
<p>16 Господь явив себе, суд учинив; у творі рук своїх заплутався безбожник.</p>
<p>17 Нехай безбожники зійдуть до Шеолу, усі ті народи, що забули Бога.</p>
<p>18 Бож не назавжди буде забутий бідний, не пропаде навік надія вбогих.</p>
<p>19 Встань, Господи, щоб не подолав смертний; нехай народи на суд перед тобою стануть.</p>
<p>20 Нажени, Господи, страх на них, щоб народи знали, що вони - люди.</p>

<h4>ПСАЛМИ 10 <span class="prim_h6"> (9) Скарга на зухвалість ворогів 1-11; певна перемога вбогих 12-18</span></h4>
<p>1 Чому, о Господи, стоїш здалека, ховаєшся під час скорботи?</p>
<p>2 Коли гордує грішник, страждає вбогий і ловиться в лихі задуми, що той намислив.</p>
<p>3 Бо грішний вихваляється бажанням серця свого, і захланний хулить і зневажає Бога.</p>
<p>4 Говорить грішник у своїй буті: “Не буде суду! Нема Бога! Такі й усі думки в нього.</p>
<p>5 Перед ним завжди стелиться щасна дорога. Суди твої далеко геть від нього, усіх противників своїх - він сміхом збуває.</p>
<p>6 Він каже в своїм серці: “Не піддамся! З роду в рід я не зазнаю лиха.”</p>
<p>7 Уста в нього - повні прокльонів, обману і лукавства, а під язиком у нього лихо й переступ.</p>
<p>8 Іде на засідки біля осель, і потайки невинного вбиває, очима так і зорить за нещасним.</p>
<p>9 Він засідає, притаївшись, неначе лев у своїй криївці, він засідає, щоб бідака запопасти, хапає бідолаху й тягне у свою сітку.</p>
<p>10 Зіщулившись, до землі прилягає, і падають нещасні в його кігті.</p>
<p>11 Каже у своїм серці: “Забув Бог, сховав лице своє й нічого вже не бачить.”</p>
<p>12 Устань, Господи Боже, піднеси руку! Не забудь убогих!</p>
<p>13 Чого б безбожник мав зневажати Бога, казати у своєму серці: “Ти не каратимеш ніколи!”</p>
<p>14 Ти дивишся, ти бачиш біль і горе; вони завжди перед тобою. На тебе покладається нещасний, сироті - ти поміч.</p>
<p>15 Зламай лукавому й безбожникові рамено; ти покараєш його злобу, і більш її не буде.</p>
<p>16 Господь - цар на віки вічні, зникли погани з його землі.</p>
<p>17 Почув єси, о Господи, бажання вбогих, їх серце підбадьорив, прихилив твоє вухо,</p>
<p>18 щоб захистити право сироти й пригніченого, щоб земнородний не лякав уже більше.</p>

<h4>ПСАЛМИ 11 <span class="prim_h6"> (10) Довір'я праведних 1-3; Бог усе бачить 4-7</span></h4>
<p>1 <h6 class="prim_h6">Провідникові хору. Давида.</h6> До Господа я прибігаю; і як ви можете душі моїй казати: “Лети, пташино, в гори!”</p>
<p>2 Ось бо безбожники напнули лука, на тятиву поклали свої стріли, щоб у темноті стріляти правих серцем.</p>
<p>3 Коли руйнуються основи, що може праведник зробити? - </p>
<p>4 Господь - у святім своїм храмі; Господь - престол його на небі. Очі його дивляться на вселенну, повіки його за людьми стежать.</p>
<p>5 Господь випробовує праведного й безбожного; хто насильство любить, того ненавидить його душа.</p>
<p>6 Жаром і сіркою, немов дощем, він сипле на безбожних, палаючий вітер - частка їхньої чаші.</p>
<p>7 Господь бо - справедливий, любить правду; праведники лице його побачать.</p>

<h4>ПСАЛМИ 12 <span class="prim_h6"> (11) Скрізь брехня 2-3; Бог захищає побожних 4-9</span></h4>
<p>1 <h6 class="prim_h6">Провідникові хору. На восьмий тон. Псалом. Давида.</h6> Спаси, о Господи! Бо побожних дедалі менше, бо правда з-поміж людей зникла.</p>
<p>2 Брехню один одному точать, базікають облесливими словами й нещирим серцем.</p>
<p>3 Нехай Господь заціпить усі уста лестиві, язик велерічивий тих, що кажуть:</p>
<p>4 “Нашим язиком ми чудеса появимо, в нас є губи! Хто пан над нами?”</p>
<p>5 “Задля горя нужденних і зідхань бідних ось я встану, - каже Господь, - я дам спасіння тому, хто його прагне.”</p>
<p>6 Слова Господні - слова щирі, випробуване срібло, очищене від землі, сім раз перелите.</p>
<p>7 Ти сохраниш, Господи, нас; ти збережеш нас від цього роду й повіки.</p>
<p>8 Навколо грішники кружляють, коли підлота людська виноситься.</p>

<h4>ПСАЛМИ 13 <span class="prim_h6"> (12) Псалмопівець наполегливо просить про рятунок</span></h4>
<p>1 <h6 class="prim_h6">Провідникові хору. Псалом. Давида.</h6> Доки, о Господи, зовсім будеш мене забувати? Доки ховатимеш лице твоє від мене?</p>
<p>2 Доки журбою буду терзати мою душу, тужити щодня серцем? Доки мій ворог буде зноситись надо мною?</p>
<p>3 Зглянься і вислухай мене, о Господи, мій Боже! Просвіти мої очі, щоб не заснути смертю,</p>
<p>4 щоб не сказав мій ворог: “Я його подужав!”, щоб мої вороги не раділи, коли я захитаюсь.</p>
<p>5  Я ж бо надіявся на твою ласку. Нехай радіє моє серце твоїм спасінням! </p>
<p>6 Заспіваю Господеві, добро бо мені вдіяв.</p>

<h4>ПСАЛМИ 14 <span class="prim_h6"> (13) Безбожні люди</span></h4>
<p>1 <h6 class="prim_h6">Провідникові хору. Давида.</h6> Каже безумний у своїм серці: “Немає Бога!” Зіпсувалися, мерзоту коять; нема нікого, хто добро чинив би.</p>
<p>2 Господь із неба споглядає на синів людських, щоб подивитись, чи є розумний, що шукає Бога.</p>
<p>3 Всі відвернулися загалом і зледащіли; нема нікого, хто добро чинив би, нема ані одного.</p>
<p>4 Невже не схаменуться всі ті лиходії, що поїдають мій народ, наче б то хліб їли? Вони Господа не призивають,</p>
<p>5 тим і дрижатимуть від страху, бо Бог - із родом справедливих.</p>
<p>6 Над замислом убогого ви хочете сміятись, проте Господь - його притулок.</p>
<p>7 Коли б то вже прийшло з Сіону Ізраїля спасіння! Коли Господь поверне долю свого люду, зрадіє Яків, утішиться Ізраїль! </p>

<h4>ПСАЛМИ 15 <span class="prim_h6"> (14) Хто достойний стати перед Богом?</span></h4>
<p>1 <h6 class="prim_h6">Псалом. Давида.</h6> Господи, хто перебуватиме в твоїм наметі? Хто житиме на твоїй святій горі?</p>
<p>2 Той, хто невинний ходить і чинить справедливість і правду говорить від серця;</p>
<p>3 той, хто не осуджує язиком, хто ближньому не коїть лиха, хто ганьби не кидає на сусіда,</p>
<p>4 хто нечесного за ніщо вважає, а тих, що Господа бояться, поважає;</p>
<p>5 хто присягає, навіть собі на шкоду, та не зміняє; хто гроші свої не дає на лихву і на безвинного підкупу не приймає. Хто отак чинить, не захитається повіки. </p>

<h4>ПСАЛМИ 16 <span class="prim_h6"> (15) Бог - добро єдине 1-6; він оживлює побожних 7-11</span></h4>
<p>1 <h6 class="prim_h6">Міхтам. Давида.</h6> Бережи мене, о Боже, бо я до тебе прибігаю.</p>
<p>2 Я кажу Господеві: “Ти - мій Господь, -добро моє; немає нічого над тебе.”</p>
<p>3 До святих, що на землі: до шляхетних - уся моя любов до них.</p>
<p>4 Помножують собі страждання тії, що йдуть за іншими богами. Я не проллю їхніх ливних жертв з крови, не спом'яну імен їхніх моїми устами.</p>
<p>5 Господь - частка моєї спадщини й моєї чаші: ти держиш мою долю.</p>
<p>6 Спадщина випала мені в гарних околицях, і частка моя подобається мені вельми.</p>
<p>7 Благословляю Господа, що дав мені пораду, що й уночі навчає мене моє серце.</p>
<p>8 Господь - передо мною завжди; тому що він у мене по правиці, не захитаюсь.</p>
<p>9 Тим то й радується моє серце, і душа моя весела, і тіло моє спочине безпечно.</p>
<p>10 Бо не покинеш душі моєї в Шеолі і не даси твоєму побожному уздріти зітління.</p>
<p>11 Ти мені стежку життя покажеш, повноту радощів, що в тебе; блаженство по твоїй правиці вічне.</p>

<h4>ПСАЛМИ 17 <span class="prim_h6"> (16) Праведник просить Бога розсудити його 1-5; просить допомоги проти ворогів 6-15</span></h4>
<p>1 <h6 class="prim_h6">Молитва. Давида.</h6> Вислухай, Господи, справедливу мою справу, почуй моє благання, прихили вухо до мольби моєї з уст нелукавих.</p>
<p>2 Від тебе має вийти моє слушне право; очі твої нехай бачать правду.</p>
<p>3 Як вивідаєш моє серце, навідаєшся уночі до мене, вогнем мене випробуєш, - несправедливости в мені не знайдеш.</p>
<p>4 Уста мої не согрішили людським робом; за словом уст твоїх я зберіг путь закону.</p>
<p>5 Стопи мої твердо тримаються твоєї стежки, і ноги мої не спіткнулись.</p>
<p>6 До тебе я взиваю, бо ти вислухуєш мене, о Боже; нахили до мене твоє вухо, вислухай моє слово.</p>
<p>7 Яви твою предивну милість, ти, що від ворогів рятуєш тих, хто прибігає під твою десницю.</p>
<p>8 Хорони мене, як зіницю ока, сховай мене в тіні крил твоїх</p>
<p>9 від грішників, які на мене насідають. Вороги мої люті кругом мене обсіли,</p>
<p>10 замкнули жирне своє серце, устами згорда промовляють.</p>
<p>11 Ось вони на кожнім кроці мене обступили; тільки й чигають, щоб мене на землю повалити.</p>
<p>12 Неначе лев, який на здобич зазіхає, як те левеня, що засідає в сховку.</p>
<p>13 Встань, Господи, йди на нього, повали його; врятуй твоїм мечем від грішника мою душу,</p>
<p>14 від смертних, Господи, рукою твоєю, від людей, яких доля - життя дочасне, яких живіт ти наповняєш достатками своїми. Ними насичуються їхні діти, рештки ж лишають своїм немовлятам.</p>
<p>15 А я в моїй правді твоє лице побачу і, проснувшися, насичусь твоїм видом.</p>

<h4>ПСАЛМИ 18 <span class="prim_h6"> (17) Цар Давид дякує Господеві за рятунок</span></h4>
<p>1 <h6 class="prim_h6">Провідникові хору. Слуги Господнього Давида, що мовив Господеві слова цієї пісні, коли Господь урятував його з руки всіх ворогів його та з руки Саула.</h6> Він мовив: Люблю тебе, Господи, моя сило!</p>
<p>2 Господи, моя скеле, моя твердине мій визвольнику, мій Боже, моя скеле, що до неї прибігаю; ти мій щит, ріг спасіння мого, мій захисте!</p>
<p>3 До Господа, похвали гідного, візву я і від ворогів моїх спасуся.</p>
<p>4 Хвилі смерти мене оточили і погибельні потоки мене налякали.</p>
<p>5 Оплели мене пута Шеолу, смертельні сіті мене охопили.</p>
<p>6 У моїй скруті до Господа візвав я, заволав до Бога мого. І він почув мій голос із свого храму, і моє благання дійшло до вух його.</p>
<p>7 Здригнулася земля й захиталась, і гір основи затремтіли й захитались, бо запалав він гнівом.</p>
<p>8 І бухнув дим із ніздрів у нього і пожираючий вогонь із уст у нього і вугілля, що запалив він.</p>
<p>9 Він небо нахилив, спустився, і чорна хмара в нього під ногами.</p>
<p>10 Верхи летів він на херувимі, линув, нісся на крилах вітру.</p>
<p>11 Він темряву зробив собі покровом. шатро його - то темні води, густі хмари.</p>
<p>12 Від сяйва, що перед ним, палюче вугілля загорілось.</p>
<p>13 І загримів Господь на небі, Всевишній подав свій голос.</p>
<p>14 Він пустив стріли свої і їх розсипав, блискавок силу, і розігнав їх.</p>
<p>15 І показалося дно моря. Відкрилися основи всесвіту на твоє, Господи, грізне слово, на дужий подув твого гніву.</p>
<p>16 Він простер руку з високости, взяв мене, витяг мене з вод глибоких.</p>
<p>17 І визволив мене від мого ворога сильного, від ненависників моїх, дужчих від мене.</p>
<p>18 Вони на мене насідали під час мого нещастя, але Господь був підпорою моєю.</p>
<p>19 Він мене на простір вивів і визволив мене, бо мене любить.</p>
<p>20 Господь віддав мені по моїй правді, за чистотою рук моїх дав мені нагороду;</p>
<p>21 бо я тримавсь доріг Господніх і не відступав гріхом від Бога;</p>
<p>22 бо присуди його усі були передо мною, і наказів його я не цурався.</p>
<p>23 Я був з ним бездоганний і від гріха берігся.</p>
<p>24 Господь віддав мені по моїй справедливості, за чистотою рук моїх, яку він бачить власними очима.</p>
<p>25 З милосердним ти - милосердний, з досконалим - досконалий,</p>
<p>26 з чистим - чистий, з хитрим - обачний.</p>
<p>27 Ти бо спасаєш люд покірний і принижуєш горді очі.</p>
<p>28 Бо ти, о Господи, даєш світло моєму світлу; освітлюєш, мій Боже, мою темінь.</p>
<p>29 З тобою бо я кинусь на загони ворожі і з моїм Богом перескочу через мури.</p>
<p>30 Бог - бездоганна його дорога, слово Господнє - вогнем випробуване. Він - щит для всіх тих, що до нього прибігають.</p>
<p>31 Хто Бог, окрім Господа? Або хто скеля, крім нашого Бога?</p>
<p>32 Бог, що підперізує мене силою і чинить досконалим шлях мій,</p>
<p>33 що ноги мої робить, як у лані, і ставить мене на висотах,</p>
<p>34 навчає руки мої до бою, мої рамена - напинати лук мосяжний.</p>
<p>35 Ти дав мені щит твого спасіння, твоя десниця мене підтримала, і твоя милість робить мене великим.</p>
<p>36 Ти розширив мені дорогу під стопами, і ноги мої не спіткнулись.</p>
<p>37 Я гнався за ворогами, доганяв їх, і не повертався, поки їх не знищив.</p>
<p>38 Я їх розбив, і вони встати не зможуть, вони впали ниць мені під ноги.</p>
<p>39 Підперезав ти мене силою до бою і моїх напасників ти підбив під мене.</p>
<p>40 Ворогів моїх ти завернув до втечі і ненависників моїх ізнищив.</p>
<p>41 Вони зняли крик, - та нікому їх рятувати, до Господа, - та він їх не слухав.</p>
<p>42 Я їх розтер, немов порох на вітрі, неначе болото на вулиці, я розтоптав їх.</p>
<p>43 Ти мене спас від чвар людських, поставив мене на чолі народів. Народ, якого я не відав, мені служить;</p>
<p>44 ледве почують, уже мені й слухняні, підлещуються до мене чужоземці.</p>
<p>45 Чужі бліднуть і, тремтячи, вилазять із своїх замків.</p>
<p>46 Нехай живе Господь, благословенна нехай буде моя Скеля. І вознесен нехай буде Бог, мій Спаситель;</p>
<p>47 Бог, що дав мені відплату, що підкорив мені народи;</p>
<p>48 що спас мене від ворогів, підняв мене над тими, що повстали проти мене;<br> що врятував мене від розбишаки.</p>
<p>49 Тим, Господи, я між народами тебе прославлю, співатиму псалом імені твоєму.</p>
<p>50 Бо дав єси велику перемогу цареві твоєму, і милість учинив помазаникові твоєму: Давидові та його потомству на всі віки.</p>

<h4>ПСАЛМИ 19 <span class="prim_h6"> (18) Хвала Богові Творцеві 2-7; його закон досконалий 8-15</span></h4>
<p>1 <h6 class="prim_h6">Провідникові хору. Псалом. Давида.</h6> Небеса оповідають славу Божу, і діло рук Його проголошує твердь небесна.</p>
<p>2 День дневі передає слово, ніч ночі об'являє вістку.</p>
<p>3 То не слова, не мова, яких би голосу не було чути:</p>
<p>4 по всій землі залунав їх звук, на край світу - їхні слова. На них він розіп'яв намет для сонця,</p>
<p>5 і воно, немов жених, виходить із світлиці, веселе, немов велетень, що шлях свій пробігає.</p>
<p>6 Від краю неба його вихід, і кругобіг його - до другого краю. І ніщо не сховається від його жару.</p>
<p>7 Закон Господній - досконалий: він відживлює душу. Засвідчення Господнє - вірне: воно навчає простих.</p>
<p>8 Господні заповіді - праві: вони радують серце. Веління Господнє - ясне: воно просвічує очі.</p>
<p>9 Страх Господній - чистий: він вічно перебуває. Суди Господні - правда: всі вони - справедливі;</p>
<p>10 дорожчі від золота найщирішого і солодші від меду й патоки найсолодшої</p>
<p>11 А й твого слугу вони навчили: в їх зберіганні - велика нагорода.</p>
<p>12 А свої хиби хто ж розпізнає? Від провин таємних очисть мене!</p>
<p>13 І від гордости відгороди слугу твого, щоб не заволоділа мною. Тоді я буду бездоганний і чистий від гріха тяжкого.</p>
<p>14 Нехай слова уст моїх будуть тобі милі, і мислі мого серця перед тобою, Господи, моя Скеле й мій Ізбавителю!</p>

<h4>ПСАЛМИ 20 <span class="prim_h6"> (19) Молитва за царя 2-6; Божа допомога цареві у війні 7-10</span></h4>
<p>1 <h6 class="prim_h6">Провідникові хору. Псалом. Давида.</h6> Нехай Господь вислухає тебе під час скрути, нехай ім'я Бога Якова тебе захистить!</p>
<p>2 Нехай пошле тобі допомогу з святині, нехай підтримає тебе з Сіону!</p>
<p>3 Нехай згадає всі твої офіри, і всепалення твоє нехай прийме.</p>
<p>4 Нехай тобі вчинить, що бажає твоє серце, і здійснить усі твої задуми.</p>
<p>5 Радіймо твоїй перемозі, і йменням нашого Бога стяги піднесімо! Нехай Господь іздійснить усі твої прохання!</p>
<p>6 Тепер я знаю, що Господь дав перемогу помазаникові своєму і відповів йому з святого неба потугою своєї переможної десниці.</p>
<p>7 Ті колісницями, ці кіньми, а ми ім'ям Господа, Бога нашого - сильні.</p>
<p>8 Ті похитнулися й упали, ми ж стоїмо й тримаємось міцно!</p>
<p>9 Дай, Господи, цареві перемогу; вислухай нас, коли взиватимемо до тебе.</p>

<h4>ПСАЛМИ 21 <span class="prim_h6"> (20) Народ дякує за допомогу цареві 2-8; прагне повної перемоги над ворогом 9-14</span></h4>
<p>1 <h6 class="prim_h6">Провідникові хору. Псалом. Давида.</h6> О Господи, в силі твоїй цар радіє і в твоїй допомозі веселиться вельми!</p>
<p>2 Бажання серця його ти йому вволив і проханню уст його ти не відмовив.</p>
<p>3 Бо ти йдеш йому назустріч благословенням щедрим, кладеш йому на голову вінець щирозлотний.</p>
<p>4 Життя просив він у тебе: ти йому дав його, довготу днів на віки вічні.</p>
<p>5 Завдяки твоїй допомозі - велика його слава; величність і красу поклав єси на нього.</p>
<p>6 Бо ти даєш йому благословення вічне і звеселяєш його радістю обличчя твого.</p>
<p>7 Бо цар надіється на Господа і завдяки милості Всевишнього не похитнеться</p>
<p>8 Твоя рука досягне всіх твоїх противників; правиця твоя влучить усіх, хто тебе ненавидить.</p>
<p>9 Ти вчиниш їх, неначе піч вогненну в час твого з'явлення, Господь вогнем проглине їх у своїм гніві.</p>
<p>10 Потомство їхнє ти із землі вигубиш і їхніх нащадків - з-поміж дітей людських.</p>
<p>11 Коли задумають на тебе лихо, лукаву врадять раду, - не здолають.</p>
<p>12 Бо ти обернеш їх до втечі, напнеш їм у вічі лука твого.</p>
<p>13 О, вознесися, Господи, у твоїй силі! І ми будемо співати й славити твою могутність.</p>

<h4>ПСАЛМИ 22 <span class="prim_h6"> (21) Страждання праведника і його надія</span></h4>
<p>1 <h6 class="prim_h6">Провідникові хору. На мелодію “У досвітня лань”. Псалом. Давида.</h6> Боже мій, Боже мій, чому мене покинув? Стоїш далеко від спасіння мого, від слів мого зойку.</p>
<p>2 Боже мій, кличу я вдень, - не відповідаєш, а й уночі я теж не вгаваю.</p>
<p>3 Таж ти - святий, возсідаєш на хвалах Ізраїлевих!</p>
<p>4 На тебе покладались батьки наші: звірялись, і ти врятував їх.</p>
<p>5 Взивали тебе й спасались, на тебе покладались і ганьби не зазнавали.</p>
<p>6 А я - черв'як, не людина; сміховище людей, презирство народу.</p>
<p>7 Всі, хто на мене дивляться, глузують з мене, кривлять губи, кивають головою:</p>
<p>8 „Поклавсь на Господа, нехай його рятує; нехай його спасає, коли він його любить!"</p>
<p>9 Ти мене вивів з материнського лона, ти дав мені безпеку при грудях матері моєї.</p>
<p>10 На тебе я був зданий від утроби, від материнського лона ти єси Бог мій.</p>
<p>11 Не віддаляйсь від мене, бо нещастя близько, бо допомогти нікому.</p>
<p>12 Биків багато мене оточило, башанські сильні навколо мене стали.</p>
<p>13 Роззявили на мене свою пащу, неначе лев, що роздирає і рикає.</p>
<p>14 Я став, немов вода розлита, всі кості мої повиходили з суставів. Неначе віск, зробилось моє серце, розтануло в мене в нутрі.</p>
<p>15 Мов черепок, висохла моя сила, язик мій прилип до горлянки, кладеш мене в порох смерти.</p>
<p>16 Бо пси мене обсіли, і лиходіїв зграя мене оточила. Пробили мені руки й ноги,</p>
<p>17 всі мої кості я міг би полічити. Дивляться на мене і з радістю позирають.</p>
<p>18 Одежу мою ділять між собою, і на хитон мій жеребок кидають.</p>
<p>19 Та ти, о Господи, не віддаляйсь; о моя сило, притьмом прийди мені на допомогу.</p>
<p>20 Вирятуй від меча мою душу -із собачих лап мою єдину.</p>
<p>21 Спаси мене із левиної пащі -від рогів буйволових мою убогу.</p>
<p>22 Я сповіщу моїм братам про твоє ім'я, хвалитиму тебе серед громади:</p>
<p>23 „О ви, що боїтеся Господа, його хваліте; нащадки Якова, його шануйте, і бійтеся його, потомки Ізраїля!</p>
<p>24 Бо він не гидував, не гордував бідою бідака, і не ховав обличчя свого від нього; і коли той взивав до нього, - слухав."</p>
<p>25 Від тебе йде моя хвала в великім зборі, обітниці мої виконаю перед тими, що його бояться.</p>
<p>26 Нехай споживають покірні, нехай будуть ситі. хай хвалять Господа ті, що його шукають. Нехай серце ваше живе повіки!</p>
<p>27 Усі кінці землі згадають і навернуться до Господа. І впадуть ниць перед тобою усі сім'ї народів;</p>
<p>28. Господнє бо є царство, він над народами панує.</p>
<p>29 Йому одному поклоняться всі тії, що в землі спочивають; перед ним упадуть ниць усі тії, що сходять у могилу. І душа моя для нього житиме;</p>
<p>30 моє потомство буде йому служити, і розповість про Господа прийдеш - ньому родові;</p>
<p>31 прийдуть, оповістять про його добрість народові, що має народитись: “Таке вчинив Господь!” </p>

<h4>ПСАЛМИ 23 <span class="prim_h6"> (22) Господь - добрий пастир</span></h4>
<p>1 <h6 class="prim_h6">Псалом. Давида.</h6> Господь - мій пастир: Нічого мені не бракуватиме.</p>
<p>2 На буйних пасовиськах він дає мені лежати; веде мене на тихі води.</p>
<p>3 Він відживляє мою душу, веде мене по стежках правих імени ради свого.</p>
<p>4 Навіть коли б ходив я долиною темряви, -я не боюся лиха, бо ти зо мною. Жезло твоє й палиця твоя -вони дають мені підтримку.</p>
<p>5 Готуєш стіл для мене перед моїми противниками; ти голову мою помазав миром, переливається мій кубок.</p>
<p>6 Добрість і милість будуть мене супроводити усі дні життя мого, і житиму в домі Господнім по віки вічні.</p>

<h4>ПСАЛМИ 24 <span class="prim_h6"> (23) Хто достойний входити у святиню 3-6; Господь урочисто входить у храм 7-10</span></h4>
<p>1 <h6 class="prim_h6">Давида. Псалом.</h6> Господня є земля, її повнота, вселенна та її мешканці.</p>
<p>2 Бо він на морях заснував її, і утвердив її на ріках.</p>
<p>3 Хто на гору Господню зійде і хто буде стояти на його святому місці?</p>
<p>4 Той, чиї безвинні руки й чисте серце; хто не пильнує розумом своїм пустого не присягає криво.</p>
<p>5 Він матиме від Господа благословення і ласку від Бога свого спасіння.</p>
<p>6 Такий рід тих, які його шукають, шукають лице Яковового Бога.</p>
<p>7 О брами, підніміте главні ваші, і піднесіться ви, одвічні двері, щоб увійшов Цар слави.</p>
<p>8 “Хто він - отой Цар слави?” “Господь могутній і потужний, Господь потужний у битві.”</p>
<p>9 О брами, підніміте главні ваші, і піднесіться ви, одвічні двері, щоб увійшов Цар слави!</p>
<p>10 “А хто ж бо він такий - отой цар слави?” “Господь сил, він є Цар слави!” </p>

<h4>ПСАЛМИ 25 <span class="prim_h6"> (24) Молитва за прощення гріхів та вирятування з небезпек</span></h4>
<p>1 <h6 class="prim_h6">Давида.</h6> До тебе, Господи, підношу мою душу,</p>
<p>2 о Боже мій, на тебе покладаюсь, не дай, щоб я осоромивсь! Не дай, щоб вороги мої втішались надо мною!</p>
<p>3 Бо ніхто з тих, що на тебе чекають, не осоромиться. Нехай осоромляться віроломні без причини.</p>
<p>4 Вкажи мені, о Господи, твої дороги, навчи мене, де твої стежки.</p>
<p>5 Напути мене по твоїй правді й навчи мене, бо ти Бог, мій Спаситель, тебе очікую ввесь день я.</p>
<p>6 Згадай про твоє милосердя, Господи, і про твою милість, вона бо споконвіку.</p>
<p>7 Гріхів юности моєї і переступів моїх не згадуй, з милосердя твого згадай мене, о Господи, доброти твоєї ради.</p>
<p>8 Добрий Господь і праведний, тому й навчає грішників дороги.</p>
<p>9 Напоумлює покірливих на правду і навчає смиренних путі своєї.</p>
<p>10 Усі стежки Господні - милість і правда для тих, що бережуть завіт його і свідоцтва.</p>
<p>11 Імени твого ради, Господи, відпусти гріх мій, бо він великий.</p>
<p>12 Хто він, той чоловік, що Господа боїться? Він вкаже йому дорогу, яку той має вибрати.</p>
<p>13 Сам він зазнає щастя, і рід його успадкує землю.</p>
<p>14 Довірливий Господь до тих, які його бояться, і свій завіт дає їм знати.</p>
<p>15 Очі мої завжди до Господа, він бо звільнить від сіті мої ноги.</p>
<p>16 Зглянься і змилосердься надо мною, бо я самотній і нещасний.</p>
<p>17 Злагідни скорботи мого серця і виведи мене з тісноти моєї.</p>
<p>18 Споглянь на моє горе й на труд мій, і відпусти всі мої гріхи.</p>
<p>19 Глянь, яка безліч ворогів у мене, ненавистю лютою ненавидять мене.</p>
<p>20 Збережи мою душу й спаси мене, щоб я не зазнав ганьби, бо я до тебе прибігаю.</p>
<p>21 Нехай правота й досконалість мене зберігають, на тебе бо, о Господи, надіюсь.</p>
<p>22 Визволь Ізраїля, о Боже, від усіх його скорбот.</p>

<h4>ПСАЛМИ 26 <span class="prim_h6"> (25) Невинний, неправедно оскаржений, благає Бога</span></h4>
<p>1 <h6 class="prim_h6">Давида.</h6> Обстань за мою справу, Господи, бо я ходив невинно і, на Господа поклавшись, не хитався.</p>
<p>2 Випробуй мене, Господи, вивідай мене, випробуй, немов вогнем, моє нутро й моє серце.</p>
<p>3 Бо милість твоя перед очима в мене і я ходжу по твоїй правді.</p>
<p>4 З людьми лукавими я не сідаю, і не пристаю з підступними.</p>
<p>5 Я ненавиджу зборище злочинців і з грішниками не сідаю.</p>
<p>6 В невинності я мию руки і навколо жертовника твого, о Господи, обходжу,</p>
<p>7 щоб оповісти хвалу вголос і розповісти усі твої чуда.</p>
<p>8 Люблю, о Господи, оселю твого дому, місце перебування твоєї слави.</p>
<p>9 Не губи з грішниками мою душу і моє життя з кровожерами,</p>
<p>10 руки яких на злочин готові і десниця яких повна хабарів.</p>
<p>11 Я ж у моїй невинності ходжу; спаси мене і зглянься на мене.</p>
<p>12 Нога моя стоїть на рівнім місці, благословлятиму я Господа на зборах. </p>

<h4>ПСАЛМИ 27 <span class="prim_h6"> (26) Псалмопівець - повен довір'я, безпечний у святині 1-6; молиться 7-14</span></h4>
<p>1 <h6 class="prim_h6">Давида.</h6> Господь - моє світло й моє спасіння: кого маю боятись? Господь - мого життя твердиня: кого маю страхатись?</p>
<p>2 Як насідають злочинці на мене, щоб жерти моє тіло, - напасники мої й мої вороги, то вони спіткнуться й упадуть.</p>
<p>3 Нехай і облогою стануть проти мене, не настрашиться моє серце; нехай і війна настане проти мене, навіть тоді буду я уповати.</p>
<p>4 Одного в Господа прошу, одного я благаю: жити в домі Господнім по всі дні життя мого, щоб бачити красу Господню і віддаватись роздумам у його храмі</p>
<p>5 Бо він мене сховає у своїм наметі в день недолі; він захистить мене під кровом шатра свого, на скелю він мене підніме.</p>
<p>6 І ось тепер я голову мою підношу на ворогів, які навколо мене; принесу жертву радости в його наметі, співатиму й у псалмах Господа буду хвалити.</p>
<p>7 Почуй, о Господи, мій голос, коли взиваю, змилуйся надо мною й обізвись до мене.</p>
<p>8 В твоєму імені серце моє каже: “Обличчя моє шукайте!” Твоє обличчя, Господи, я шукаю.</p>
<p>9 Не ховай обличчя твого від мене, не відпихай слуги твого в гніві Ти моя поміч, не відкидай мене і не залишай мене, Спасителю, мій Боже!</p>
<p>10 Бо навіть, як покине мене рідний батько-мати, Господь мене до себе прийме.</p>
<p>11 Навчи мене, о Господи, путі твоєї, провадь мене простою стежкою, з огляду на тих, що на мене засідають.</p>
<p>12 Не видай мене на поталу моїм ворогам, бо проти мене встали свідки брехливі, які насильством так і палають.</p>
<p>13 Леле, якби я не вірив, що побачу доброту Господню на землі живучих!</p>
<p>14 Надійсь на Господа, будь мужній; нехай буде відважне твоє серце, і надійсь на Господа! </p>

<h4>ПСАЛМИ 28 <span class="prim_h6"> (27) Благання 1-5; 8-9; подяка 6-7</span></h4>
<p>1 <h6 class="prim_h6">Давида.</h6> До тебе, Господи, взиваю; моя скеле, не одвертайсь мовчки від мене, щоб я не став, як ті, що в могилу сходять, коли ти відцураєшся від мене.</p>
<p>2 Почуй, о Господи, голос мого благання, коли до тебе я взиваю, коли здіймаю мої руки до святого твого храму.</p>
<p>3 Не погуби мене з грішниками, з тими, що чинять беззаконня, що на словах мирні з ближніми своїми; на серці ж зло в них.</p>
<p>4 Воздай їм, Господи, за їхніми ділами і за злобою вчинків їхніх. За ділом рук їхніх дай їм, - поверни їм те, що вчинили.</p>
<p>5 Вони бо не зважають на Господні вчинки і на рук його діло, -нехай отже їх зруйнує і більш не відбудує</p>
<p>6 Благословен Господь, бо він почув голос мого благання.</p>
<p>7 Господь то моя сила й щит мій! На нього уповало моє серце, і допомоги зазнав я; тим і радіє моє серце, і я його вихваляю піснею моєю.</p>
<p>8 Господь - народу свого сила, він рятівна твердиня помазаника свого.</p>
<p>9 Спаси народ твій і благослови твою спадщину, паси й носи їх повік-віки. </p>

<h4>ПСАЛМИ 29 <span class="prim_h6"> (28) Бог об'являється у хуртовині</span></h4>
<p>1 <h6 class="prim_h6">Псалом. Давида.</h6> Воздайте Господеві, сини Божі, воздайте Господеві славу й силу!</p>
<p>2 Воздайте Господеві славу імени його, вклоніться Господеві в святих шатах.</p>
<p>3 Голос Господній над водами! Загримів Бог слави, Господь над великими водами!</p>
<p>4 Голос Господній - сильний! Голос Господній - величний!</p>
<p>5 Голос Господній ламає кедри, Господь торощить кедри ливанські.</p>
<p>6 Від його голосу Ливан стрибає, мов телятко; Сіріон - як буйволятко.</p>
<p>7 Голос Господній креше полум'я вогнисте;</p>
<p>8 голос Господній пустиню стрясає, пустиню Кадеш стрясає Господь.</p>
<p>9 Голос Господній дуби перевертає й обдирає в лісах кору. А в його храмі усе каже “Слава!”</p>
<p>10 Господь возсів над потопом, і сидітиме Господь, Цар, повіки.</p>
<p>11 Господь народові своєму дасть силу, Господь благословить народ свій миром. </p>

<h4>ПСАЛМИ 30 <span class="prim_h6"> (29) Подяка за вирятування від смерти</span></h4>
<p>1 <h6 class="prim_h6">Псалом. Пісня на посвяту храму. Давида.</h6> Вознесу тебе, о Господи, бо ти мене визволив і не дав ворогам моїм злорадіти надо мною.</p>
<p>2 Господи, Боже мій, я візвав до тебе і ти вилікував мене.</p>
<p>3 Господи, ти вивів із Шеолу мою душу і оживив мене з-поміж тих, що сходять в яму.</p>
<p>4 Співайте в псалмах Господеві, ви, його побожні, і дякуйте імені його святому!</p>
<p>5 Бо на хвилину гнів його, ласка ж його - поки життя. Увечорі плач завітає, а вранці радість.</p>
<p>6 У моїй певності я мовив: “Не захитаюся повіки!”</p>
<p>7 Господи, з ласки твоєї утвердив ти мене в славі й потузі; сховав твоє обличчя, і я стривоживсь.</p>
<p>8 До тебе, Господи, взиваю; до мого Бога я благаю:</p>
<p>9 “Яка користь з моєї крови, з того, що в могилу зійду? Чи буде прославляти тебе порох, чи буде сповіщати твою вірність?”</p>
<p>10 Почуй, о Господи, і змилуйсь надо мною! Господи, прийди мені на допомогу!</p>
<p>11 На танок перетворив ти плач мій: розперезав моє веретище й оперезав мене веселощами,</p>
<p>12 щоб душа моя тобі псалми співала, - не мовчала. Господи, Боже мій, хвалитиму тебе повіки.</p>

<h4>ПСАЛМИ 31 <span class="prim_h6"> (30) Псалмопівець, пригнічений, молиться 1-19; заздалегідь дякує 20-25</span></h4>
<p>1 <h6 class="prim_h6">Провідникові хору. Псалом. Давида.</h6> До тебе, Господи, я прибігаю; не дай мені осоромитися повіки, у твоїй справедливості визволь мене!</p>
<p>2 Нахили до мене твоє вухо, спаси мене притьмом, будь скелею прибіжища для мене, твердинею міцною, щоб мене урятувати!</p>
<p>3 Бо ти - скеля моя й моя твердиня, і ради імени твого веди мене та керуй мною.</p>
<p>4 Виведи мене з тенет, що тайно наставлено на мене, бо ти - моє пристановище.</p>
<p>5 В руки твої віддаю я духа мого: ти визволив мене, Господи, вірний Боже.</p>
<p>6 Ти ненавидиш тих, що почитають бовванів нікчемних; а я на Господа уповаю.</p>
<p>7 Радітиму й буду веселитись твоїм милосердям, бо зглянувсь ти над моїм горем, знав душі моєї скорботи</p>
<p>8 і не віддав мене в руки супостата, поставив на широкім місці мої ноги.</p>
<p>9 Змилуйсь надо мною, Господи, бо мені скрутно; з журби виснажилися в мене очі, душа моя й моє нутро.</p>
<p>10 Життя моє виснажується в горі літа мої у стогнанні. У смутку підупала моя сила, і кості мої повисихали.</p>
<p>11 Я став сміховиськом усім моїм противникам і ганьбою моїм сусідам, страховищем моїм знайомим; хто мене бачить надворі, втікає від мене.</p>
<p>12 Мене, немов мерця, забуто в серці; я став, немов розбитий посуд.</p>
<p>13 Бо чув я нашіптування багатьох, страхіття навколо; коли вони разом змовлялися на мене, і замишляли відібрати життя в мене.</p>
<p>14 А я на тебе, Господи, вповаю; кажу: “Ти єси Бог мій!”</p>
<p>15 В руках у тебе моя доля: вирятуй мене з руки ворогів і гнобителів моїх.</p>
<p>16 Освітли світлом твого обличчя слугу твого, спаси мене в твоїм милосерді!</p>
<p>17 Господи, не дай мені осоромитись, до тебе бо взиваю;нехай грішники вкриються соромом, нехай мовчки зійдуть до Шеолу.</p>
<p>18 Нехай заніміють уста брехливі, що на праведного нахабно говорять.</p>
<p>19 Яка велика, Господи, твоя доброта, що її ти зберіг тим, що тебе бояться, і чиниш тим, що до тебе прибігають, перед людськими синами!</p>
<p>20 Ти ховаєш їх у сховку обличчя твого від заговорів людських; ти їх заховуєш у наметі від язиків сварливих.</p>
<p>21 Благословен Господь, бо дивне своє милосердя явив мені в місті-твердині.</p>
<p>22 Я ж у збентеженні моїм промовив: “Відтятий я з-перед твоїх очей!” Та ти почув голос мого благання, як я взивав до тебе.</p>
<p>23 Любіть Господа, усі його святії! Вірних стереже Господь, а гордовитим злишком відплатить.</p>
<p>24 Сміло! І нехай ваше серце буде одважне, ви всі, що уповаєте на Господа. </p>

<h4>ПСАЛМИ 32 <span class="prim_h6"> (31) Бог прощає тому, хто визнає свої гріхи</span></h4>
<p>1 <h6 class="prim_h6">Давида. Маскіл.</h6> Блажен, кому простилось беззаконня, кому гріх покрито,</p>
<p>2 Блажен той, кому Бог вини не залічить, і в кого на душі нема лукавства.</p>
<p>3 Як я мовчав, ниділи мої кості серед мого безнастанного стогнання.</p>
<p>4 Бо вдень і вночі твоя рука тяжіла надо мною, висохла моя сила, немов під літню спеку.</p>
<p>5 Я висповідав тобі гріх мій і не затаїв провини моєї. Я мовив: “Признаюсь Господеві в моїх провинах”, і ти простив вину гріха мого.</p>
<p>6 Тому помолиться до тебе всяк побожний в час небезпеки. І під час повені вод великих -вони до нього не досягнуть.</p>
<p>7 Ти - захист мій, ти збережеш мене від скрути, огорнеш мене радістю мого спасіння.</p>
<p>8 “Навчу тебе й вкажу тобі дорогу, якою маєш ходити; дам тобі пораду; на тобі - моє око!</p>
<p>9 Не будьте, як той кінь, немов віслюк той нерозумний, що запал їхній треба віжками й вудилом гамувати, а то до тебе не підійдуть.”</p>
<p>10 Великих мук зазнають нечестиві; хто ж уповає на Господа, того огортає ласка.</p>
<p>11 Радійте в Господі й веселітеся, праведні, і ликуйте всі праві серцем.</p>

<h4>ПСАЛМИ 33 <span class="prim_h6"> (32) Хвала Божій силі та провидінню</span></h4>
<p>1 Ликуйте, праведні, у Господі: правим хвала личить.</p>
<p>2 Прославляйте Господа гуслами, співайте йому на десятиструнній гарфі.</p>
<p>3 Співайте йому нову пісню, грайте на струнах добре, гучно.</p>
<p>4 Бо Господнє слово праве, і всяке діло його - вірне.</p>
<p>5 Він любить справедливість і право, ласки Господньої земля повна.</p>
<p>6 Словом Господнім створене небо, і подихом уст його - вся його оздоба.</p>
<p>7 Він, немов у бурдюк, збирає морські води, до зборищ кладе водяні безодні.</p>
<p>8 Нехай шанує Господа вся земля; нехай його бояться всі, що живуть на світі!</p>
<p>9 Бо він сказав, і сталось; він повелів, і постало.</p>
<p>10 Господь раду народів зводить нанівець, і думки людські обертає на ніщо.</p>
<p>11 Господня ж постанова стоїть повіки: помисли його серця від роду й до роду.</p>
<p>12 Щасливий народ, Бог якого - Господь, народ, якого вибрав він собі у спадщину.</p>
<p>13 Господь із неба поглядає, він бачить усіх дітей людських. </p>
<p>14 Він дивиться з місця побуту свого на всіх землі мешканців, </p>
<p>15 Він, що сотворив серця усіх їх, вважає на всі їхні діла.</p>
<p>16 Не переможе цар великим військом і не спасеться лицар силою великою.</p>
<p>17 Марна надія конем перемогти, він не врятує великою силою своєю.</p>
<p>18 Ось очі Господа на тих, що його бояться, що уповають на його ласку,</p>
<p>19 щоб рятувати їхнє життя від смерти і живити їх у голоднечі.</p>
<p>20 Душа наша Господа чекає; він - наша допомога, щит наш.</p>
<p>21 Ним веселиться наше серце, бо на святе його ім'я ми уповаєм.</p>
<p>22 Нехай твоя ласка, Господи, буде над нами, бо ми надіємось на тебе.</p>

<h4>ПСАЛМИ 34 <span class="prim_h6"> (33) Хвала Господеві 1-3 заклик надіятися на доброту Божу 4-10; зберігання заповідей 11-22</span></h4>
<p>1 <span class="prim_h6">Давида, коли він удавав божевільного перед Авімелехом, і той прогнав його, і він пішов.</span> Благословлю Господа повсякчасно, завжди хвала його в устах у мене.</p>
<p>2 Душа моя нехай Господом хвалиться; нехай покірні чують те й веселяться.</p>
<p>3 Величайте Господа зо мною, і вознесімо ім'я його вкупі.</p>
<p>4 Я шукав Господа, і він почув мене; і звільнив мене від усіх моїх страхів.</p>
<p>5 Гляньте на нього й розвеселіться, обличчя ваше нехай не соромиться.</p>
<p>6 Ось візвав бідолаха, і Господь почув, і врятував його від усіх його напастей.</p>
<p>7 Ангел Господній стоїть на варті навкруг тих, що його бояться, і їх визволяє.</p>
<p>8 Спробуйте й подивіться, який добрий Господь Блаженний, хто до нього прибігає.</p>
<p>9  Бійтеся Господа, його святії бо нема нестачі в тих, що його бояться.</p>
<p>10 Багатії збідніли й голодують, а тим, що Господа шукають, ніякого блага не забракне.</p>
<p>11 Ходіть, мої діти, послухайте мене: остраху Господнього навчу вас.</p>
<p>12 Хто той, що життя любить, що рад бачити дні щасливі?</p>
<p>13 Бережи від зла язик твій і уста твої від слів лукавих.</p>
<p>14 Відступи від зла й чини добро, шукай миру та його тримайся!</p>
<p>15 Очі Господні на праведних; вуха його - на їхній заклик.</p>
<p>16 А обличчя Господнє проти злочинців, щоб знищити з землі їхню пам'ять.</p>
<p>17 Візвали праведні, і Господь почув їх і з усіх скорбот їхніх врятував їх.</p>
<p>18 Близький Господь до тих, у кого розбите серце; прибитих духом він спасає.</p>
<p>19 Багато в праведника злиднів, але з усіх них Господь його рятує.</p>
<p>20 Він усі його кості зберігає, ані одна з них не зламається.</p>
<p>21 Злоба грішника його ж убиває, і ті, що ненавидять праведника, зазнають кари.</p>
<p>22 Господь визволяє душу слуг своїх, і хто до нього прибігає, покараний не буде.</p>

<h4>ПСАЛМИ 35 <span class="prim_h6"> (34) Благання про допомогу проти ворогів 1-6; 17-28; невдячні вороги переслідують 7-16</span></h4>
<p>1 <h6 class="prim_h6">Давида.</h6> Розсуди, Господи, моїх позовників; воюй проти тих, що боєм ідуть на мене.</p>
<p>2 Візьми щит малий і великий, і встань мені на поміч! </p>
<p>3 Замахнися списом і моїх гонителів стримай; скажи моїй душі: Я твоє спасіння! </p>
<p>4 Нехай засоромляться і застидаються ті, що на життя моє чигають; нехай назад відступлять і почервоніють ті, що замишляють зло на мене.</p>
<p>5 Нехай будуть, як полова на вітрі, ангел Господній нехай їх прожене.</p>
<p>6 Дорога їхня нехай буде слизька й темна, і ангел Господній за ними нехай женеться.</p>
<p>7 Бо без причини тайно нап'яли на мене свої тенета, без причини викопали яму на мене.</p>
<p>8 Нехай зненацька заскочить їх погибель, і тенета, що нап'яли, їх же зловлять; самі впадуть у викопану ними яму.</p>
<p>9 Душа ж моя нехай у Господі веселиться, нехай радіє його спасінням.</p>
<p>10 Уся моя істота скаже: “Господи, хто тобі рівний? Тобі, що вириваєш бідака від сильнішого за нього, бідака та вбогого від захланного.</p>
<p>11 Устають несправедливі свідки, допитують у мене, чого я не знаю.</p>
<p>12 Віддячують мені злом за добро; моя душа у розпачі.</p>
<p>13 Я ж, як вони хворували, надягав волосяницю, присмиряв постом мою душу і моливсь у моїм серці.</p>
<p>14 Немов за приятелем, немов за рідним братом, сумний ходив я; немов у жалобі за матір'ю, засмучений хилився.</p>
<p>15 І коли я хитався, вони раділи й збирались; збирались проти мене і били мене зненацька, рвали мене на шмати безупину.</p>
<p>16 Спокушали мене, сміялися з мене, скрегочучи зубами проти мене.</p>
<p>17 Господи, докіль будеш дивитись? Спаси від рикаючих мою душу, від левенят - мою єдину.</p>
<p>18 Подякую тобі перед великим збором, серед численної громади тебе прославлю.</p>
<p>19 Не дай, щоб злораділи надо мною вороги брехливі, примружували очі ті, що безвинно мене ненавидять.</p>
<p>20 Вони бо не про мир говорять, а на найтихіших на землі лукаве замишляють.</p>
<p>21 І на мене роззявляють рот свій, кажуть: “Ага! Ага! Бачили очі наші!”</p>
<p>22 Ти бачив, Господи! Не мовчи, о Господи, не віддаляйсь від мене!</p>
<p>23 Прокинься й устань мені на оборону, мій Боже й мій Господи, за мою справу!</p>
<p>24 Обстань за мною, Господи, по справедливості твоїй! Мій Боже, нехай не злорадіють надо мною,</p>
<p>25 нехай не думають у своїм серці: “Ага! Ми досягли свого!” Нехай не кажуть: “Ми його заїли!”</p>
<p>26 Нехай осоромляться й застидаються всі ті разом, що радіють моєму лиху; нехай укриються соромом і стидом<br> ті, що гордовито несуться проти мене.</p>
<p>27 Нехай ликують і веселяться ті, що сприяють моїй справі, і завжди кажуть: “Нехай возвеличиться Господь, якому любий спокій слуги свого.”</p>
<p>28 Язик мій тоді звіщатиме твою справедливість, твою хвалу щоденно. </p>

<h4>ПСАЛМИ 36 <span class="prim_h6"> (35) Псалмопівець жаліється на беззаконня 2-5; Боже провидіння 6-10; молитва 11-13</span></h4>
<p>1 <h6 class="prim_h6">Провідникові хору. Слуги Господнього Давида.</h6> Гріх нашіптує грішникові в його серці; немає Божого страху перед очима в нього.</p>
<p>2 Він бо облещує себе в своїх очах, що не знайдуть його провини, не будуть гидуватись.</p>
<p>3 Слова уст його - неправда й лукавство, він перестав розумно мислити, добро чинити.</p>
<p>4 Він беззаконня задумує на своїм ложі, ступає на дорогу недобру, злом не гидує.</p>
<p>5 Милість твоя, Господи небес сягає, вірність твоя по хмари.</p>
<p>6 Справедливість твоя, як Божі гори, суди твої, немов глибока безодня; людину й скотину, Господи, спасаєш.</p>
<p>7 Яка дорога, о Боже, твоя ласка: людські сини під захист крил твоїх прибігають.</p>
<p>8 Насичуються ситтю дому твого, потоком солодощів твоїх їх напуваєш.</p>
<p>9 Бо в тебе джерело життя, у твоїм світлі побачимо світло.</p>
<p>10 Продовжи твою ласку тим, що тебе знають, і справедливість твою тим, що праві серцем.</p>
<p>11 Нехай нога гордих на мене не наступить, рука безбожного нехай мене не відпихає.</p>
<p>12 Ось упали лиходії, провалились, не можуть більше встати.</p>

<h4>ПСАЛМИ 37 <span class="prim_h6"> (36) Доля злих, та добрих неоднакова</span></h4>
<p>1 <h6 class="prim_h6">Давида.</h6> Не палай гнівом на злочинців, творящим беззаконня не завидуй</p>
<p>2 Вони бо, як трава, швидко поникнуть, -зів'януть, як рослина яра.</p>
<p>3 Вповай на Господа й чини добро щоб жити на землі й безпечним бути.</p>
<p>4 Втішайся в Господі, і він сповнить тобі бажання твого серця.</p>
<p>5 На Господа здай твою дорогу; вповай на нього, і він учинить;</p>
<p>6 виведе, як світло, твою правду і твоє право, як полудень.</p>
<p>7 Спокійним будь у Господі, надійсь на нього. Не палай гнівом на того, кому щастить у дорозі, на людину, що лихо коїть.</p>
<p>8 Лиши гнів, покинь пересердя; не палай гнівом, а то накоїш тільки лиха.</p>
<p>9 Бо лиходії знищені будуть, ті ж, що надіються на Господа, заволодіють краєм.</p>
<p>10 Ще трохи, і беззаконник пропаде, подивишся на його місце, і його більше не буде.</p>
<p>11 Покірні ж заволодіють краєм і тішитимуться глибоким миром.</p>
<p>12 Беззаконник кує на праведника лихо і скрегоче на нього зубами.</p>
<p>13 Господь сміється з нього, бо бачить, що його день надходить.</p>
<p>14 Беззаконники добувають меча й лука, щоб повалити вбогого й нужденного, щоб вистинати тих, які простою дорогою ходять.</p>
<p>15 Їхній меч пройде їм крізь серце, луки їх поторощаться.</p>
<p>16 Ліпший малий достаток, що в праведника, ніж велике багатство в беззаконних,</p>
<p>17 бо рамена беззаконних поламані будуть, праведників Господь підтримає.</p>
<p>18 Господь піклується життям невинних, і спадщина їхня буде повіки.</p>
<p>19 Вони не осоромляться лихої години, і наситяться голодної пори.</p>
<p>20 А беззаконники загинуть, і вороги Господні, мов краса лук, зникнуть, з димом зникнуть.</p>
<p>21 Беззаконник позичає й не звертає; а праведник - щедрий, дарує.</p>
<p>22 Бо благословенні Богом заволодіють краєм, а кого він прокляв, знищені будуть.</p>
<p>23 Господь зміцнює кроки чоловіка, і його дороги йому довподоби.</p>
<p>24 Навіть як і впаде, він не буде лежати, бо Господь підтримує його руку.</p>
<p>25 Молодим був я і вже постарівся, але не бачив покинутого праведника і його нащадків, які просили б хліба.</p>
<p>26 Увесь час його рука щедра й він позичає, і рід його буде благословенний.</p>
<p>27 Відступи від зла й чини добро, і житимеш повіки!</p>
<p>28 Бо Господь любить правду і не покине своїх вірних. Нечестиві знищені будуть, рід беззаконних буде стятий.</p>
<p>29. Праведники заволодіють краєм і житимуть повіки у ньому.</p>
<p>30 Праведника уста мовлять мудрість, язик його говорить правду.</p>
<p>31 Закон Бога його в нього в серці, не захитаються в нього кроки.</p>
<p>32 Беззаконний на праведника чигає і намагається зігнати його зо світу.</p>
<p>33 Але Господь не залишить його в руці в нього і не засудить, коли він на суді з'явиться.</p>
<p>34 Надійсь: на Господа й пильнуй його дороги. Він вознесе тебе, щоб ти володів землею, -і погибель беззаконних побачиш.</p>
<p>35 Я бачив беззаконного, як він пишався і розростався, неначе кедр ливанський.</p>
<p>36 А коли я пройшов, його вже більш не було; шукав його, та знайти було годі.</p>
<p>37 Уважай на чесного й на праведного дивися, бо в чоловіка мирного буде потомство.</p>
<p>38 Відступники ж знищені будуть усі до одного, і потомство беззаконних буде стяте.</p>
<p>39 Спасіння праведним від Господа, він їхнє прибіжище в час скрути.</p>
<p>40 Господь їм допомагає і їх спасає; спасає їх від беззаконних і зберігає, бо вони до нього прибігають.</p>

<h4>ПСАЛМИ 38 <span class="prim_h6"> (37) Грішник, покараний, молиться 2-5; оповідає про свою біду 6-13; він покладається на Бога 14-17; благання 18-23</span></h4>
<p>1 <h6 class="prim_h6">Псалом. Давида. На спомин.</h6> О Господи, не докоряй мені у твоїм гніві і не карай мене у твоїм обуренні.</p>
<p>2 Бо твої стріли мене прошили, і рука твоя спустилася на мене.</p>
<p>3 Нема здорового нічого на моїм тілі з-за гніву твого; немає цілого нічого в моїх костях з-за гріху мого.</p>
<p>4 Бо мої провини голову мою перевищили, немов важкий тягар, що тяжить над мою силу.</p>
<p>5 Смердять, загнивши, мої рани з-за мого нерозуму.</p>
<p>6 Принижений, зігнувсь я вельми, повсякденно сумний ходжу я.</p>
<p>7 Бо стегна мої сповнені жару, і здорового нема нічого на моїм тілі.</p>
<p>8 Зомлів я, розбитий понад міру, і скиглю від стогону серця мого.</p>
<p>9 О Господи, перед тобою все моє бажання, і стогін мій від тебе не скритий.</p>
<p>10 Серце моє розколотилось, сила мене полишила і навіть очей моїх світло, - і того вже нема в мене.</p>
<p>11 Друзі мої та приятелі далекі від моєї рани, і родичі мої стоять оподаль.</p>
<p>12 І ті, що на моє життя зазіхають, тенета наставляють; і ті, що бажають мені нещастя, говорять про погибель, увесь час міркують лукаве.</p>
<p>13 Я, немов глухий, не чую; і як німий, що уст своїх не відкриває.</p>
<p>14 Я став, немов людина, що не чує, в устах якої одвіту немає.</p>
<p>15 На тебе бо, о Господи, я уповаю; ти вислухаєш мене, Господи, мій Боже.</p>
<p>16 Кажу бо: “Нехай не втішаються надо мною, як захитається моя нога; нехай не несуться проти мене.”</p>
<p>17 Я бо ось-ось уже маю впасти, і біль мій передо мною завжди.</p>
<p>18 Я бо провину мою визнаю і гріхом моїм журюся.</p>
<p>19 А ті, що без причини зо мною ворогують, набирають на силі; чимало тих, що мене безпідставно ненавидять.</p>
<p>20 І ті, що злом оддячують за добро, - вони проти мене, бо я про добро дбаю.</p>
<p>21 Не покидай мене, о Господи; мій Боже, не віддаляйсь від мене!</p>
<p>22 Поспіши мені на допомогу, Господи, моє спасіння! </p>

<h4>ПСАЛМИ 39 <span class="prim_h6"> (38) Хворий молиться за одужання</span></h4>
<p>1 <h6 class="prim_h6">Провідникові хору, Ідутунові. Псалом. Давида.</h6> Я мовив: Пильнуватиму мої дороги, щоб язиком не согрішити; уздечку накладу собі на рот, поки передо мною беззаконник.</p>
<p>2 Я занімів, замовкнув понад міру і біль мій роз'ятрився. </p>
<p>3 У мене в нутрі запалало моє серце ВІД думок моїх огонь зайнявся. І слово навернулось на язик мій:</p>
<p>4 Дай мені спізнати, Господи, кінець мій і міру днів моїх, яка вона, щоб я знав, який я тлінний.</p>
<p>5 Ось кілька п'ядей завдовжки зробив ти мої дні і вік мій - немов би. ніщо перед тобою; вона лиш подув, - кожна людина,</p>
<p>6 лише, як тінь, чоловік проходить, дарма лиш метушиться; громадить, та не знає, хто те збере;</p>
<p>7 Та й ось тепер, о Господи, чого я дожидаю? Моя надія в тобі!</p>
<p>8 Від усіх моїх переступів мене визволь, не дай мене на глум дурному.</p>
<p>9 Я занімів, я уст не розтуляю, бо ти вчинив це.</p>
<p>10 Відверни геть від мене удар твій, - від замаху руки твоєї я пропадаю.</p>
<p>11 Карою за провину ти направляєш людину; нищиш, неначе міль, те, що йому миле. Кожна людина - тільки подув.</p>
<p>12 Вислухай, Господи, мою молитву, нахили вухо до благання мого, не будь глухим на мої сльози. Бо я - приходень у тебе, як усі мої батьки - перехожий.</p>
<p>13 Відверни від мене твої очі, щоб я міг відідхнути перше, ніж піду, і більш мене не буде. </p>

<h4>ПСАЛМИ 40 <span class="prim_h6"> (39) Подяка за благодать 2-11; він просить про нову благодать 12-18</span></h4>
<p>1 <h6 class="prim_h6">Провідникові хору. Псалом. Давида.</h6> Надіявся, на Господа надіявся я твердо, і він нахиливсь до мене й вислухав моє благання.</p>
<p>2 І витягнув мене з погибельної ями, з багнистого болота, і поставив на скелю мої ноги, ствердивши мої кроки.</p>
<p>3 І вклав мені в уста новую пісню, хвалу нашому Богові. Багато хто побачить і буде шанувати, і вповати на Господа.</p>
<p>4 Блажен муж, який на Господа поклав своє довір'я, хто не пристає до зухвальців, ані до тих, що збочують у брехню.</p>
<p>5 Силу чудес учинив ти, Господи, мій Боже, провидінням твоїм над нами. Ніхто тобі не рівний. Я був би радий їх звістити й розповісти, та забагато їх, щоб їх перелічити.</p>
<p>6 Жертви й офіри ти не хочеш, вуха відкрив у мене. Ти всепалення й жертви за гріх не домагався.</p>
<p>7 Тоді сказав я: “Ось я приходжу; у сувої книги написано про мене:</p>
<p>8 Чинити твою волю, Боже мій, я радий, і твій закон у мене в серці.”</p>
<p>9 Я оповів про справедливість на великім зборі, не затуляв я уст моїх, Господи, ти знаєш.</p>
<p>10 Не заховав я в моїм серці твою справедливість; я розповів про твою вірність і твоє спасіння. Не затаїв твоєї ласки й вірности твоєї перед великим збором.</p>
<p>11 Не зачиняй, о Господи, від мене твого серця; милість твоя і твоя вірність хай мене завжди зберігають.</p>
<p>12 Бо злидні мене без кінця обсіли, провини мої мене наздогнали, так що й дивитись вже не можу. Їх більш, ніж волосу на толові у мене, і серце моє зомліло.</p>
<p>13 Зволь, Господи, мене урятувати; о Господи, поспіши мені на допомогу!</p>
<p>14 Хай осоромляться й почервоніють усі ті, що на мою душу зазіхають, щоб її погубити. Нехай назад відступлять і застидаються ті, що тішаться моїм нещастям!</p>
<p>15 Нехай збентежені вкриються стидом ті, що до мене кажуть: “Ага! Ага!”</p>
<p>16 Хай радуються й веселяться в тобі всі, що тебе шукають, і нехай завжди кажуть ті, кому люба твоя допомога: “Хай возвеличиться Господь!”</p>
<p>17 Я ж бідний та нужденний, але Господь дбає про мене. Ти - моя допомога і мій визволитель, Боже мій, не забарися! </p>

<h4>ПСАЛМИ 41 <span class="prim_h6"> (40) Милосердні зазнають милосердя 2-4; не покладатися на людину 5-10; - а на Господа 11-14</span></h4>
<p>1 <h6 class="prim_h6">Провідникові хору. Псалом. Давида.</h6> Блажен, хто дбає про нужденного та вбогого; в лиху годину Господь його врятує.</p>
<p>2 Господь хоронитиме його й живитиме його, і зробить його на землі щасливим, і не видасть його в руки ворогам зажерливим.</p>
<p>3 Господь підтримає його, недужого, на ложі: увесь біль його відніме в його недузі.</p>
<p>4 Я мовив: “Господи, змилуйся надо мною! Вилікуй мою душу, бо згрішив перед тобою.”</p>
<p>5 Вороги мої розповідають проти мене лихі речі: “Коли помре він, і загине його ім'я?”</p>
<p>6 І хто навідатись приходить, марне виговорює; у серці своїм зло збирає і, вийшовши надвір, розголошує.</p>
<p>7 Усі мої ненависники перешіптуються вкупі проти мене, задумують зло на мене:</p>
<p>8 «Лиха біда вчепилася до нього! І де раз ліг, то більш уже не встане.»</p>
<p>9 Ба навіть друг мій, що я на нього покладався, що жививсь моїм хлібом, і той наставив п'яту на мене.</p>
<p>10 Ти ж, Господи, змилуйся надо мною і підведи мене, і я відплачу їм.</p>
<p>11 Тоді збагну, що мене любиш, як ворог мій не буде ликувати надо мною.</p>
<p>12 У невинності моїй будеш підпорою моєю і поставиш мене перед твоїм обличчям повіки.</p>
<p>13 Благословен Господь, Бог Ізраїля від віку й до віку! ' Нехай так буде! Нехай так буде!</p>

<h4>ПСАЛМИ 42 <span class="prim_h6"> (41) Туга за святинею Бога живого 2-6 висміяний ворогами молиться 7-12</span></h4>
<p>1 <h6 class="prim_h6">Провідникові хору. Маскіл. Синів Кораха.</h6> Як лань прагне до водних потоків так душа моя прагне до тебе, Боже.</p>
<p>2 Душа моя жадає Бога, Бога живого, - коли бо прийду й побачу обличчя Боже?</p>
<p>3 Сльози мої стали мені хлібом удень і вночі, коли день-у-день мені говорять: «Де Бог твій?»</p>
<p>4 Про це я згадую і душу виливаю над собою: як я йшов у громаді, йшов попереду них до дому Божого, посеред гуків радости й хвали, у гурті святковім.</p>
<p>5 Чом побиваєшся, душе моя, і тривожишся у мені? Надійсь на Бога, бо я ще буду його прославляти, Спасителя обличчя мого і мого Бога.</p>
<p>6 Душа моя пригноблена в мені; тому я згадую тебе в землі Йордану і Хермону і з гори Міцар.</p>
<p>7 Безодня кличе до безодні під гуркіт твоїх водоспадів; усі твої буруни й хвилі хлинули на мене.</p>
<p>8 Удень хай Господь явить свою милість, вночі ж співатиму і славитиму Бога життя мого.</p>
<p>9 Кажу до Бога: «Скеле моя, чом мене забуваєш? Чому смутний ходжу я, ворогом прибитий?</p>
<p>10 Кості тріщать у мене, а тут ще й вороги мої кепкують з мене, коли день-у-день до мене кажуть: Де ж Бог твій?»</p>
<p>11 Чому пригноблена, душе моя, і тривожишся у мені? Надійсь на Бога, бо знову прославлятиму його, Спасителя обличчя мого та мого Бога.</p>

<h4>ПСАЛМИ 43 <span class="prim_h6"> (42) Наполегливе благання священика на вигнанні</span></h4>
<p>1 Обстань за мною, Боже; розсуди мою справу проти нечестивого народу; від чоловіка лукавого й несправедливого мене визволь.</p>
<p>2 Бо ти, Боже, моя твердиня. Чому мене відкинув? Чому смутний ходжу я, ворогом прибитий?</p>
<p>3 Пошли світло твоє і твою правду: вони нехай мене ведуть заберуть на святу гору твою й до твоїх наметів.</p>
<p>4 І я прийду до жертовника Бога, до Бога радости й веселости моєї, і прославлятиму тебе на гуслах, Боже, мій Боже!</p>
<p>5 Чом побиваєшся, душе моя, і тривожишся в мені? Надійсь на Бога, бо я ще буду його прославляти Спасителя обличчя мого і мого Бога.</p>

<h4>ПСАЛМИ 44 <span class="prim_h6"> (43) Ізраїль спогадує про ті часи, коли Бог його провадив 2-9; тепер - він відкинений та пригнічений 10-23; благання 24-27</span></h4>
<p>1 <h6 class="prim_h6">Провідникові хору. Синів Кораха. Маскіл.</h6> Боже, на наші вуха ми чули, наші батьки нам розповіли про діло, що учинив єси за днів їхніх, днів давніх.</p>
<p>2 Ти, власною рукою вигнав народи, а їх насадив, порозбивав народи, а їх поширив.</p>
<p>3 Бо не мечем своїм вони зайняли землю, і не рамено їхнє дало їм перемогу, а твоя десниця і твоє рамено, і світло обличчя твого, бо ти їх уподобав.</p>
<p>4 Ти, царю мій, мій Боже, Яковові вирішував перемоги.</p>
<p>5 Тобою ми відбили наших супостатів, ім'ям твоїм ми розтоптали тих, що на нас повстали.</p>
<p>6 Я бо не покладавсь на лука мого, і не спас мене меч мій;</p>
<p>7 але ти врятував нас від наших ворогів і засоромив ненависників наших.</p>
<p>8 Богом ми день-у-день хвалились, і твоє ім'я ми завжди прославляли.</p>
<p>9 Тепер же ти нас відкинув і засоромив, і не виходиш із нашими військами.</p>
<p>10 Ти завернув нас до втечі перед ворогом нашим, і наші ненависники нас пограбували.</p>
<p>11 Ти віддав нас, мов овець, на заріз, і між народи нас розвіяв.</p>
<p>12 Спродав єси народ твій за безцінь і не мав великого заробітку, їх спродавши.</p>
<p>13 Віддав на посміховище нас сусідам нашим, на погорду й наругу тим, що навкруги нас.</p>
<p>14 Учинив єси нас поговором між людьми, народи над нами хитають головою.</p>
<p>15 Увесь час передо мною моя ганьба, і сором мені обличчя вкриває</p>
<p>16 від голосу ганьбителя й злоріки, від ворога й супостата.</p>
<p>17 Усе це на нас нагрянуло, хоч ми тебе й не забули, і не спроневірилися союзові твоєму,</p>
<p>18 і не відвернулося серце наше, і не зійшли з твоєї стежки стопи наші,</p>
<p>19 коли ти розтер нас на місці шакалів і вкрив нас тінню смерти.</p>
<p>20 Коли б ми забули ім'я нашого Бога і простягали руки наші до чужого бога,</p>
<p>21 то чи Бог про це не дізнався б? Таж він знає таємниці серця.</p>
<p>22 Тажчерез тебе нас убивають повсякчасно і, як овець, що на заріз, нас уважають.</p>
<p>23 Устань! Чому спиш, Господи? Прокинься! Не відкидай навіки!</p>
<p>24Чому обличчя твоє ховаєш, забуваєш наше горе й гніт наш?</p>
<p>25 Душа бо наша у поросі простерта, до землі прилип живіт наш.</p>
<p>26 Устань нам на допомогу і визволь нас твого милосердя ради.</p>

<h4>ПСАЛМИ 45 <span class="prim_h6"> (44) Велич царя 3-10; краса цариці 11-18</span></h4>
<p>1 <h6 class="prim_h6">Провідникові хору. На мелодію «Лілея». Синів Кораха. Маскіл. Пісня любови. </h6> Із мого серця гарне слово ллється; я мовлю: Цареві моя пісня! Язик мій - тростинка скорописця.</p>
<p>2 Найкращий ти на вроду між людськими синами, краса розлита на устах у тебе; тому то Бог благословив тебе повіки.</p>
<p>3 Опережи твій стан мечем, витязю, твоєю славою і красою!</p>
<p>4 Щасливо їдь верхи за вірність і за правду, і хай навчить тебе преславних діл твоя десниця.</p>
<p>5 Стріли твої гострі, народи коряться тобі, і царських ворогів серце вмліває.</p>
<p>6 Престол твій, Боже, по віки вічні; берло правоти - берло царства твого.</p>
<p>7 Ти любиш справедливість і ненавидиш беззаконня: тому помазав тебе Бог, Бог твій, миром радости над друзями твоїми.</p>
<p>8 Миром, алое та касією пахнуть твої шати; з палаців із слонової кости струни тебе звеселяють.</p>
<p>9 Царські дочки - тобі назустріч, праворуч тебе стоїть цариця в золоті офірськім.</p>
<p>10 Слухай, дочко, глянь, прихили твоє вухо і забудь народ твій і дім батька твого.</p>
<p>11 І цар жадатиме краси твоєї, бо він - твій пан, і йому кланяйся.</p>
<p>12 І дочка тирська з дарами приходить; твоєї ласки запобігають багатирі народу.</p>
<p>13 Уся прибрана пишно входить царівна, золотом ткані її шати.</p>
<p>14 У різнобарвно гаптованих шатах, ведуть її до царя; за нею йдуть дівиці, її другині проводять її.</p>
<p>15 Серед веселощів і радости їх уводять, і вони входять у царський палац.</p>
<p>16 Замість твоїх батьків будуть твої діти; по всій землі ти зробиш їх князями.</p>
<p>17 Я буду згадувати твоє ім'я від роду і до роду тим прославлятимуть тебе народи по віки вічні. </p>

<h4>ПСАЛМИ 46 <span class="prim_h6"> (45) Бог з нами - чого нам лякатись? 2-4; він - наша сила та прибіжище 5-12</span></h4>
<p>1 <h6 class="prim_h6">Провідникові хору. Синів Кораха. На мелодію «Дівиці». Пісня.</h6> Бог нам прибіжище і сила; у нещастях з'явився з дужою допомогою.</p>
<p>2 Тим не злякаємось, хоч би й земля провалилась і гори захиталися серед моря.</p>
<p>3 Нехай ревуть, бушують його води, хай дрижать гори від його обурення. (Господь сил з нами, Бог Якова - наша твердиня.)</p>
<p>4 Ріка, - її відноги звеселяють місто Боже, святі Всевишнього чертоги.</p>
<p>5 Бог серед нього, воно не похитнеться; Бог йому допоможе перед світанком.</p>
<p>6 Захвилювалися народи, царства захитались; Господь загримів громом, земля задрижала.</p>
<p>7 Господь сил з нами, Бог Якова - наша твердиня.</p>
<p>8 Ходіте, гляньте на діла Господні, які страхітливі речі він учинив на землі.</p>
<p>9 Він, що припиняє війни по край землі, що ломить лука й торощить списи, і щити вогнем палить.</p>
<p>10 Вгамуйтесь і пізнайте, що я - Бог, що я вознісся на землі між народами.</p>
<p>11 Господь сил з нами, Бог Якова - наша твердиня. </p>

<h4>ПСАЛМИ 47 <span class="prim_h6"> (46) Господь - цар Ізраїля 1-7; і цар усесвіту 8-10</span></h4>
<p>1 <h6 class="prim_h6">Провідникові хору. Сипів Кораха.Псалом.</h6> Усі народи, заплещіте в долоні; радісним голосом ликуйте для Господа!</p>
<p>2 Бо Господь - Всевишній, страшний, великий цар він на всю землю.</p>
<p>3 Він підбиває людей нам, і народи нам під ноги.</p>
<p>4 Він вибирає нам спадщину нашу, славу Якова, улюбленого свого.</p>
<p>5 Вознісся Бог під оклики веселі, Господь - під голос сурми.</p>
<p>6 Співайте Господеві псалми, співайте; співайте нашому цареві, співайте!</p>
<p>7 Бо цар усієї землі - Бог, співайте якнайкраще.</p>
<p>8 Бог над народами царює, Бог сидить на своїм святім престолі.</p>
<p>9 Зібралися князі народів з народом Бога Авраама, бо Богові належать земні захисники. Він вознісся велично.</p>

<h4>ПСАЛМИ 48 <span class="prim_h6"> (47) Бог прославився, визволяючи Єрусалим, 2-8; за те побожні у храмі Бога прославляють 9-15</span></h4>
<p>1 <h6 class="prim_h6">Пісня. Псалом. Синів Кораха.</h6> Великий Господь і хвальний вельми у місті нашого Бога.</p>
<p>2 Його свята гора, горб прекрасний - землі усієї радість. Гора Сіон, крайня північ, великого царя місто;</p>
<p>3 Бог у його палатах явив себе твердинею.</p>
<p>4 Ось бо царі зібрались, насунули всі разом.</p>
<p>5 Ледве побачили, то й поторопіли, - збентежились, розбіглись.</p>
<p>6 Страх їх обняв там, немов біль породіллі</p>
<p>7 або східній вітер, який ти посилаєш, щоб торощив кораблі таршішські.</p>
<p>8 Так, як ми чули, так і побачили у місті Господа сил, у місті нашого Бога: Бог укріплює його повіки.</p>
<p>9 Роздумуєм, о Боже, про твоє милосердя посеред храму твого.</p>
<p>10 Твоя хвала, як твоє ім'я, о Боже, -аж по край землі. Справедливости повна твоя десниця.</p>
<p>11 Хай веселиться Сіон-гора, хай радуються міста Юди через суди твої.</p>
<p>12 Обійдіть Сіон навколо й оточіть його, полічіть його башти.</p>
<p>13 Огляньте добре його передмур'я, оббіжіть його палаци, щоб розповісти прийдешньому поколінню,</p>
<p>14 що то Господь - наш Бог по віки вічні. Він нас вестиме. </p>

<h4>ПСАЛМИ 49 <span class="prim_h6"> (48) Заклик 2-5; всі повмирають 6-13; однак, по смерті доля грішників сумна, побожні ж з Богом житимуть 14-21</span></h4>
<p>1 <h6 class="prim_h6">Провідникові хору. Синів Кораха. Псалом.</h6> Слухайте це, усі народи, уважайте, всі мешканці світу:</p>
<p>2 і люди прості, і вельможні, разом багаті й бідні.</p>
<p>3 Уста мої казатимуть слова мудрі і думка серця мого - розумні речі.</p>
<p>4 Я нахилю до притчі моє вухо, відкрию мою загадку під гусла.</p>
<p>5 Чого б то мусів я боятися за лихої години, коли мене оточить несправедливість тих, які на мене засідають,</p>
<p>6 вповають на свої достатки, і хваляться своїм багатством превеликим?</p>
<p>7 Таж ніхто не може викупити себе самого, не може дати Богові ціну за себе.</p>
<p>8 Занадто дорогий бо його душі викуп, і вистачити він ніколи не може</p>
<p>9 так, щоб він жив повіки й не бачив могили ніколи.</p>
<p>10 Бож бачить він, що мудрі умирають, однаково і дурень і безумний гинуть і свої багатства іншим залишають.</p>
<p>11 Могили - домівки їх повік, їхні житла від роду й до роду, хоч вони й називають країни своїми іменами.</p>
<p>12 Таж людина в багатстві не звікує, подібна до скотини, яка гине.</p>
<p>13 Така дорога тих, що нерозумно на себе покладаються, і такий кінець тих, що милуються з свого щастя.</p>
<p>14 Ведуть їх, як отару, до Шеолу; смерть пасе їх, і справедливі панують над ними. Скоро їхня постать зникне, - Шеол домівкою їм буде.</p>
<p>15 Але Бог визволить мою душу з руки Шеолу, він мене прийме до себе.</p>
<p>16 Не лякайсь, як хто розбагатіє, коли побільшиться пишність його дому.</p>
<p>17 Бо, як помре, нічого не візьме з собою; багатство його з ним не зійде.</p>
<p>18 Хоч він і благословляв себе за життя свого. - хвалитимуть тебе, що дбав за себе,-</p>
<p>19 та все ж таки він піде до роду батьків своїх, що не побачать світла вже ніколи.</p>
<p>20 Чоловік, що живе в багатстві нерозумно, подібний до скотини, яка гине. </p>

<h4>ПСАЛМИ 50 <span class="prim_h6"> (49) Вступ 1-6: прослава та подяка Богові 7-15: зберігати закон треба ділами, а не словами 16-23</span></h4>
<p>1 <h6 class="prim_h6">Псалом. Асафа.</h6> Бог Господь прорік, покликав землю від сходу сонця до його заходу.</p>
<p>2 З Сіону, досконалої краси, з'явився Бог у сяйві;</p>
<p>3 прийшов наш Бог і не буде мовчати Вогонь перед ним пожирає, навкруги ж нього бушує сильно буря.</p>
<p>4 Він кличе згори небо й землю на суд народу свого:</p>
<p>5 «Зберіть мені моїх побожних, які над жертвою союз зо мною учинили.»</p>
<p>6 І небеса звістять його справедливість, бо сам Бог - дійсний суддя.</p>
<p>7 «Слухай, народе мій, я буду говорити; Ізраїлю, я свідчитиму проти тебе: Я Бог, твій Бог.</p>
<p>8 Я не за жертви твої буду тобі докоряти. бо всепалення твої передо мною завжди.</p>
<p>9 Не прийму я теляти з дому твого, ані козлів із твоєї кошари,</p>
<p>10 моя бо вся звірина у лісі, і тисячі тварин на моїх горах.</p>
<p>11 Я знаю все небесне птаство, і що метушиться в полі, мені відоме.</p>
<p>12 Як зголоднію, не скажу тобі того; бо мій усесвіт і те, що його сповнює.</p>
<p>13 Чи ж то я їстиму биків м'ясо, чи кров козячу буду пити?</p>
<p>14 Жертвуй Богові хвалу і віддай Всевишньому твої обіти.</p>
<p>15 І клич до мене за лихої години, я визволю тебе, і ти мене прославиш!»</p>
<p>16 До грішника ж Бог каже: «І чого бо ти говориш про мої закони і союз мій у тебе з уст не сходить, -</p>
<p>17 ти, що науку ненавидиш і слова мої геть кинув позад себе?</p>
<p>18 Як бачив злодія, то приятелював із ним з перелюбцями водився.</p>
<p>19 Губами твоїми пускався на лихе, а язик твій кує підступ.</p>
<p>20 Сідав і говорив на брата свого, на сина матері своєї пускав неславу.</p>
<p>21 Таке ти коїш, а я б мав мовчати? Гадаєш, що я такий, як ти? Я докорю тобі, появлю це тобі перед очі.</p>
<p>22 Збагніть це добре, ви, що забули Бога, щоб я не вхопив, так що нікому й було б рятувати.</p>
<p>23 Хто жертвує хвалу, той мене прославляє; і хто по правді ходить, тому явлю я спасіння Боже.»</p>

<h4>ПСАЛМИ 51 <span class="prim_h6"> (50) Покаянна молитва 3-4; визнання гріхів 5-8; різні прохання: про благодать 9-11; про витривалість 12-19; за Єрусалим 20-21</span></h4>
<p>1 <h6 class="prim_h6">Провідникові хору. Псалом. Давида,</h6><h6 class="prim_h6">коли увійшов пророк Натан до нього, після того, як був він з Ветсавією.</h6> Помилуй м'я, Боже, з милости твоєї; з великого милосердя твого зітри мої провини.</p>
<p>2 Обмий мене повнотою від вини моєї, очисть мене від гріха мого.</p>
<p>3 Провини бо мої я знаю, і гріх мій завжди передо мною.</p>
<p>4 Тобі, тобі єдиному, згрішив я, і зло на очах твоїх учинив я, щоб ти у вироку твоїм був оправданий і правий, коли будеш судити.</p>
<p>5 Я ж у беззаконні народився, й у гріху зачала мене моя мати.</p>
<p>6 Ти любиш правду в серці і в глибині душі мудрости мене навчаєш.</p>
<p>7 Окропи мене іссопом, і я буду чистий, обмий мене, і я над сніг буду біліший.</p>
<p>8 Дай мені відчути радість і веселість, нехай радіють кості, які ти покрушив.</p>
<p>9 Відверни лице твоє від гріхів моїх і зітри усі мої провини.</p>
<p>10 Серце чисте створи мені, а Боже, і дух потужний віднови в нутрі моїм.</p>
<p>11 Не відкидай мене від обличчя твого, духа твого святого не відбирай від мене.</p>
<p>12 Поверни мені радість спасіння твого і зміцни мене духом благородним,</p>
<p>13 щоб доріг твоїх навчив я беззаконних, і грішники щоб навернулися до тебе.</p>
<p>14 Визволь мене від кровопролиття, Боже, Боже мій, Спасе, і язик мій буде радуватись твоїм милосердям.</p>
<p>15 Господи, відчини губи мої, і уста мої возвістять хвалу твою.</p>
<p>16 Ти бо не любиш жертви, і всепалення, коли б я й дав, ти не хочеш.</p>
<p>17 Жертви Богові - дух сокрушенний: серцем сокрушенним і смиренним ти, Боже, не нехтуєш.</p>
<p>18 Щасти Сіонові, о Боже, твоєю благою волею, і відбудуй єрусалимські мури.</p>
<p>19 Тоді приймеш прихильно законні жертви, приносини й всепальні жертви; тоді принесуть телят на твій жертовник.</p>

<h4>ПСАЛМИ 52 <span class="prim_h6"> (51) Злісний витязь 3-7; праведні радітимуть 8-11</span></h4>
<p>1 <h6 class="prim_h6">Провідникові хору. Маскіл. Давида,</h6> <h6 class="prim_h6">як прийшов був едомій Доег і звістив Саулові, кажучи до нього: «Давид прийшов у дім Авімелеха.»</h6> Чого ти злобою хвалишся, о витязю безславний?</p>
<p>2 Ввесь час ти мислиш про погибель; язик твій - немов гостра бритва, майстер облуди.</p>
<p>3 Ти любиш зло більш, ніж добро, брехню більше, ніж правду.</p>
<p>4 Погибельні лише любиш речі, язику лукавий.</p>
<p>5 Тому і Бог знищить тебе, знівечить тебе навіки; вирве тебе з намету і викорінить тебе з землі живих.</p>
<p>6 Побачать праведники й настрашаться і будуть сміятись із нього:</p>
<p>7 «Ось чоловік, що не мав Бога за свою твердиню, що покладався на своє багатство превелике, своїми лиходійствами був сильний.»</p>
<p>8 Я ж - мов те буйне дерево оливне в домі Божім; надіюсь на ласку Божу повік-віки,</p>
<p>9 Я прославлятиму тебе повіки, за те, що вчинив єси, і возвіщатиму ім'я твоє, - воно бо добре, - перед вірними твоїми. </p>

<h4>ПСАЛМИ 53 <span class="prim_h6"> (52) Безбожні люди</span></h4>
<p>1 <h6 class="prim_h6">Провідникові хору. На мелодію «Махлат». Маскіл. Давида.</h6> Безумний каже в своїм серці: «Немає Бога.» Зіпсувалися, мерзоту коять, нема нікого, хто добро чинив би.</p>
<p>2 Бог з неба поглядає на синів людських, щоб подивитись, чи є розумний, що шукає Бога.</p>
<p>3 Усі загалом відвернулися, зледащіли; нема нікого, хто добро чинив би, нема ані одного.</p>
<p>4 Невже не схаменуться усі ті лиходії, що поїдають мій народ, начебто хліб їли? Вони не призивають Бога.</p>
<p>5 Тим і настрашилися страхом, де страху не було; бо Бог розсипав кості тих, що облогою стали проти тебе. Сором укрив їх, Бог бо їх відкинув.</p>
<p>6 Коли б то вже прийшло з Сіону Ізраїля спасіння! Коли Бог поверне долю люду свого, зрадіє Яків, утішиться Ізраїль.</p>

<h4>ПСАЛМИ 54 <span class="prim_h6"> (53) Благання та подяка</span></h4>
<p>1 <h6 class="prim_h6">Провідникові хору. На струнах. Маскіл. Давида,</h6> <h6 class="prim_h6">коли прийшли зіфії і сказали Саулові: «Хіба Давид ке ховається між нами?»</h6> Боже, ім'ям твоїм спаси мене і силою твоєю розсуди мою справу.</p>
<p>2 Боже, почуй мою молитву. вислухай слова уст моїх.</p>
<p>3 Бо горді піднялись на мене, і насильники на мою душу зазіхають, вони не мають Бога перед собою.</p>
<p>4 Та ось Бог - допомога мені; Господь - опорою життя мого.</p>
<p>5 Оберни лихо на моїх супостатів, знищ їх по твоїй правді.</p>
<p>6 Охоче принесу я тобі жертву, прославлю твоє ім'я, Господи, бо воно добре!</p>
<p>7 Бо визволив єси мене від усякої турботи, отож і споглядають очі мої на ворогів моїх.</p>

<h4>ПСАЛМИ 55 <span class="prim_h6"> (54) Псалмопівець шукає захисту віл ворогів 2-9; жаліється на невірного друга 10-15; у довір'ї здасться на Бога 16-24</span></h4>
<p>1 <h6 class="prim_h6">Провідникові хору. На струнах. Маскіл. Давида.</h6> Вислухай, Боже, мою молитву, і не ховайся від благання мого.</p>
<p>2 Прислухайся і вислухай мене. Я мучуся у моїм болі й хвилююся ворожим гуком,</p>
<p>3 грішника криком, бо вони наносять мені лихо, і в гніві зо мною ворогують.</p>
<p>4 Серце моє тремтить у мені, і страхи смертні налягли на мене.</p>
<p>5 Страх і тремтіння надійшли на мене і жах оточив мене навколо.</p>
<p>6 І я кажу: Коли б то у мене крила, як у голубки. я полетів би і відпочив би.</p>
<p>7 Ось я полинув би далеко, осівся б у пустині.</p>
<p>8 Шукав би собі захисту притьмом від буревію та від тучі.</p>
<p>9 Знищ, Господи, розділи їхні язики, бо я бачу насильство й розбрат у місті.</p>
<p>10 Удень і вночі на мурах вони його обходять, несправедливість і кривда серед нього.</p>
<p>11 Загуба серед нього, з його майдану не сходять гніт і лукавство.</p>
<p>12 Якби то ворог глузував із мене, я - стерпів би; якби мій ненависник та повстав на мене, від нього я сховався б.</p>
<p>13 А то ти, чоловіче, моя рівня, друг мій і мій знайомий,</p>
<p>14 з котрим ми собі разом любо розмовляли, до дому Божого ходили собі у святковому гуртку.</p>
<p>15 Хай смерть поб'є їх! Нехай зійдуть живими до Шеолу! -бо лиш підлота у їхніх домах і посеред них.</p>
<p>16 Я ж візву до Бога, і Господь мене врятує.</p>
<p>17 Увечорі й уранці і опівдні я квилитиму й стогнатиму, і мій голос він почує.</p>
<p>18 Він визволить у мирі мою душу від тих, що на мене роблять засідки: бо їх багато проти мене.</p>
<p>19 Почує Бог і упокорить їх, Бог, що живе одвіку; нема бо каяття у них, вони бо не бояться Бога.</p>
<p>20 Кожен підносить свої руки на своїх же друзів, Порушує свою умову.</p>
<p>21 Масніші від сметани його губи, серце ж його завжди готове до бійки. Слова його ніжніші від оливи, але вони - мечі вийняті з піхви.</p>
<p>22 Залиши на Господа твою турботу, і він тебе підтримає: повіки не допустить, щоб справедливий захитався.</p>
<p>23 І ти, о Боже, зведеш у яму тління їх. Кровожерні та лукаві не доживуть до половини віку свого; я ж, Господи, надіюся на тебе.</p>

<h4>ПСАЛМИ 56 <span class="prim_h6"> (55) Псалмопівець, оточений ворогами, молиться 2-12; вирятуваний, виконує вдячну обітницю 13-14</span></h4>
<p>1 <h6 class="prim_h6">Провідникові хору. На мелодію «Йонат елем рехокім». Давида. Міхтам. Коли філістимляни схопили його в Гаті.</h6> Помилуй мене, Боже, бо мене напастують, день-у-день воюють проти мене й утискають.</p>
<p>2 День-у-день лютують мої противники багато бо тих, що йдуть боєм на мене.</p>
<p>3 Коли ж страх мене огорне, на тебе уповаю!</p>
<p>4 На Бога, слово котрого славлю, на Бога уповаю, не страхаюся: що може заподіяти мені людина?</p>
<p>5 Увесь день мене обмовляють, усі думки їхні мені на лихо.</p>
<p>6 Збираються, засівши, за кроками моїми назирають, на душу мою так і чигають.</p>
<p>7 За беззаконня їхні воздай їм; у гніві розбий народи, Боже.</p>
<p>8 Мої скитання тобі відомі, сльози мої збери в бурдюк твій: чи ж не записані вони у твоїй книзі?</p>
<p>9 Тоді вороги мої назад відступлять, як тільки я візву до тебе. Знаю напевне, що Бог зо мною.</p>
<p>10 У Бозі я слово прославляю, в Господі прославлю слово.</p>
<p>11 На Бога уповаю не боюся; що ж може заподіяти мені людина?</p>
<p>12 Обітниці, що зробив я тобі, тяжать на мені, віддам тобі похвальну жертву.</p>
<p>13 Бо спас єси життя моє від смерти, та й ноги мої, щоб я не спотикнувся, щоб перед Богом міг ходити у світлі живих.</p>

<h4>ПСАЛМИ 57 <span class="prim_h6"> (56) Молитва у довір'ї 2-6; подяка заздалегідь 7-11</span></h4>
<p>1 <h6 class="prim_h6">Провідникові хору. На мелодію «Це руйнуй». Давида. Міхтам. Коли він утік від Саула до печері.</h6> Помилуй мене, Боже, помилуй; до тебе душа моя прибігає. У тінь твоїх крил прибігаю, поки не мине лихо.</p>
<p>2 До Бога Всевишнього взиваю, до Бога, що чинить мені благо, -</p>
<p>3 нехай пошле з неба й мене врятує, нехай осоромить тих, що мене зневажають; нехай пошле Бог свою ласку й правду.</p>
<p>4 Я лежу серед левів, що пожирають синів людських. Зуби їхні - списи й стріли; язик - меч гострий.</p>
<p>5 Знесись над небесами, Боже; по всій землі хай буде твоя слава!</p>
<p>6 Наставили тенета на мої кроки, гнітили мою душу, копали яму передо мною: самі нехай упадуть до неї.</p>
<p>7 Бадьорим стало моє серце, Боже, бадьоре моє серце; буду співати й на гарфі вигравати.</p>
<p>8 Проснись, душе моя! Просніться, гарфо й гусла! Я розбуджу світанок.</p>
<p>9 Я між людьми, о Господи, буду тебе хвалити і між народами буду тобі співати;</p>
<p>10 велика бо, як небо, твоя ласка, і аж до хмар сягає твоя вірність.</p>
<p>11 Знесись над небесами, Боже; по всій землі хай буде твоя слава! </p>

<h4>ПСАЛМИ 58 <span class="prim_h6"> (57) Псалмопівець ганить несправедливих суддів 2-6; молиться, щоб Бог їх відплатив 7-12</span></h4>
<p>1 <h6 class="prim_h6">Провідникові хору. На мелодію «Не руйнуй!» Давида. Міхтам.</h6> Чи ви по правді творите суд вельможі? Чи справедливо судите, о сини людські?</p>
<p>2 Таж ви у серці творите несправедливість ви на землі напоготовлюете насильства рук ваших.</p>
<p>3 Збилися з дороги нечестиві вже від материнського лона, від утроби неньки пішли неправдомовні манівцями.</p>
<p>4 Отрута у них, немов отрута змія, неначе гаспида глухого, що затуляє вуха,</p>
<p>5 щоб голосу не чути заклиначів, чарівника - знавця чарів.</p>
<p>6 Розторощи, о Боже, їхні зуби у них у пельці; ікли левенят, Господи, вирви.</p>
<p>7 Хай щезнуть, мов вода розлита; як пускають стріли, хай тупими стануть.</p>
<p>8 Хай зникнуть, мов слимак, що зслизає; як викидень жінки, що не бачив сонця.</p>
<p>9 Раніш ніж забуяють, як ті будяки і глоди, хай їх - зелених чи сухих - розмете буря.</p>
<p>10 Зрадіє праведник, коли побачить відплату, скупає свої ноги в крові беззаконних</p>
<p>11 І скажуть люди: «Справді для праведника є нагорода, справді є Бог, що на землі судить.»</p>

<h4>ПСАЛМИ 59 <span class="prim_h6"> (58) Настирливість ворогів</span></h4>
<p>1 <h6 class="prim_h6">Провідникові хору. На мелодію «Не руйнуй». Давида. Міхтам, коли Саул послав стерегти дім, щоб його вбити.</h6> Визволь мене від ворогів моїх, мій Боже! Оборони мене від тих, що повстають на мене.</p>
<p>2 Визволь мене від тих, що чинять беззаконня, і спаси мене від душогубів.</p>
<p>3 Вони бо на життя моє чигають, змовляються на мене сильні. Нема ні гріха в мені, о Господи, ані провини;</p>
<p>4 без усякої вини моєї збігаються, готуються на мене, устань мені назустріч і подивися!</p>
<p>5 Та ти, Господи сил, Бог Ізраїля! Встань на кару всіх народів, не пощади ні одного з віроломних.</p>
<p>6 Увечорі повертаються назад, немов пси виють, і бігають навкруги містом.</p>
<p>7 Ось вони розпустили уста свої, мечі в губах їхніх: «Хто там почує?»</p>
<p>8 Але ти, Господи, з них смієшся, висміюєш усіх поган.</p>
<p>9 Сило моя! Тебе я пильнуватиму, бо ти моя безпека, Боже.</p>
<p>10 Мій Бог, - моє милосердя! Хай Бог прийде мені назустріч, хай дасть мені натішитись над ворогами моїми.</p>
<p>11 Побий їх, Боже, щоб не ввели у гріх народ мій. Присилуй блукати їх, у твоїй силі провали їх, Господи, щите наш.</p>
<p>12 Що слово з уст їхніх - то гріх губ їхніх; нехай спіймаються гординею своєю, прокляттям і брехнею, що розповідають.</p>
<p>13 Погуби в обуренні, погуби, щоб більше не було їх. щоб знали, що Бог Яковом править аж по землі край.</p>
<p>14 Увечорі повертаються назад, немов пси виють і бігають навкруги містом.</p>
<p>15 Бродять шукаючи, що їсти, і коли не наситяться, то виють.</p>
<p>16 А я співатиму про твою силу, і веселитимусь уранці твоїм милосердям; бо ти став захистом для мене, прибіжищем у скрутну для мене днину.</p>
<p>17 О моя сило! Тобі псалом співатиму, бо ти, Боже, - мій захист. Мій Бог - моє милосердя! </p>

<h4>ПСАЛМИ 60 <span class="prim_h6"> (59) Молитва в гіркій долі 3-7; спогадує про Божі обітниці 8-10; просить допомоги 11-14</span></h4>
<p>1 <h6 class="prim_h6">Провідникові хору. На мелодію «Лілея закону». Міхтам. Давида. Для вивчення.</h6> <h6 class="prim_h6">Як він рушив був на Арам-Нагараїм, і на Арам-Цову й як Йоав, повернувшись, розгромив Едома у Соляній Долині: 12 000 чоловік.</h6> Боже ти нас відкинув, ти розбив нас, розгнівався; постав нас знову на ноги!</p>
<p>2 Ти потряс землю, розколов її; зціли її щілини вона бо захиталась.</p>
<p>3 Ти дав народові твоєму зазнати гіркої долі, вином, що забиває памороки, напоїв нас.</p>
<p>4 Тим. що тебе бояться, дав ти знамено, щоб могли втекти від лука.</p>
<p>5 Щоб твої улюблені спаслися, допоможи десницею твоєю і вислухай нас.</p>
<p>6 Бог мовив у своїй святині: «Возрадуюся, розділю Сихем, розміряю Суккот-долину.</p>
<p>7 Мій Гілеад, мій Манассія, і Ефраїм - шолом голови моєї, Юда - моє берло.</p>
<p>8 Моав - мій умивальний посуд; на Едома сандалом моїм кину, над Філістимлянською землею я возликую.»</p>
<p>9 Хто приведе мене до города твердині? Хто приведе мене аж до Едому?</p>
<p>10 Чи ж не ти, Боже, що відкинув нас, і що не виходиш, Боже, з нашими військами?</p>
<p>11 Пошли нам допомогу на гнобителя, бо марна людська допомога.</p>
<p>12 З Богом учинимо ми подвиг, - він наших гнобителів розтопче.</p>

<h4>ПСАЛМИ 61 <span class="prim_h6"> (60) Цар Давид, на вигнанні, молиться 2-5: вислуханий, благає про довголіття 6-9</span></h4>
<p>1 <h6 class="prim_h6">Провідникові хору. На струпах. Давида.</h6> Почуй, Боже, моє благання, вислухай молитву мою!</p>
<p>2 З кінців землі взиваю я до тебе, коли умліває моє серце. Ти піднесеш мене на скелю, занадто круту для мене,</p>
<p>3 бо ти - моє прибіжище, і міцна вежа проти ворога.</p>
<p>4 Якби то я міг жити вічно в твоїм наметі, під крил твоїх покровом знайти захист!</p>
<p>5 Бо ти, о Боже, вислухав мої обіти; дав мені спадщину тих, що шанують твоє ім'я.</p>
<p>6 Додай днів до днів цареві, літа його - неначе віки вічні.</p>
<p>7 Хай сидить вічно перед Богом, ласку пошли йому й правду, щоб його зберігали.</p>
<p>8 Тоді співатиму ім'я твоє повіки, виконуватиму день-у-день мої обіти. </p>

<h4>ПСАЛМИ 62 <span class="prim_h6"> (61) Тільки у Бозі спасіння 2-9; він бо - сильний та справедливий 10-12</span></h4>
<p>1 Провідникові хору. Для Ідутуна. Псалом. Давида.</h6> Лише у Бозі душа моя має спочинок, в ньому моє спасіння.</p>
<p>2 Тільки він моє спасіння й моя скеля, мій захист: не захитаюсь ані трохи.</p>
<p>3 Доки ви будете на чоловіка нападати усі вкупі його валити, неначе мур похилений, неначе огорожу, що валиться?</p>
<p>4 Вони тільки й гадають, як би мене з висоти зіпхнути; вони люблять брехні. Устами своїми благословляють, а в серці проклинають.</p>
<p>5 Лише у Бозі спочивай, душе моя у ньому бо моя надія.</p>
<p>6 Лиш він моя скеля й моє спасіння, мій захист, - я не захитаюсь.</p>
<p>7 У Бозі моє спасіння й моя слава, міцна моя скеля; прибіжище моє у Бозі.</p>
<p>8 Звіряйтеся на нього повсякчас, народи, виливайте перед ним серця ваші! Бог - нам пристановище.</p>
<p>9 Лиш подув - людські діти, брехня - сини вельможних; вони на вазі йдуть угору, легші від пари усі разом.</p>
<p>10 Не надійтеся на здирство, і грабунком марно не вихваляйтесь; коли зростає багатство, не прив'язуйтесь до нього серцем.</p>
<p>11 Одне сказав Бог, оці дві речі чув я: що сила Богові належить</p>
<p>12 і що у тебе, Господи, милість; бо ти воздаєш кожному згідно з його ділами.</p>

<h4>ПСАЛМИ 63 <span class="prim_h6"> (62) Туга за святинею та Богом</span></h4>
<p>1 <h6 class="prim_h6">Псалом, Давида, коли він перебував у пустині Юдейській.</h6> Боже, ти Бог мій! Тебе шукаю пильно. Тебе душа моя прагне, тебе бажає тіло моє в землі сухій, спраглій і безводній.</p>
<p>2 Отак і я у святині тебе виглядаю, -побачити силу твою й твою славу.</p>
<p>3 Твоя бо милість ліпша від життя, уста мої славитимуть тебе.</p>
<p>4 Отак буду тебе хвалити поки життя мого, у твоїм імені здійматиму мої руки.</p>
<p>5 Душа моя насититься, немов туком та оливою уста мої веселим голосом хвалитимуть тебе.</p>
<p>6 Коли згадаю на моїй постелі тебе, під час нічних чувань розмишлятиму про тебе.</p>
<p>7  Бо ти прийшов мені на допомогу, і в тіні крил твоїх я ликуватішу.</p>
<p>8.Душа моя до тебе лине, мене підтримує твоя десниця.</p>
<p>9 Ті ж, які чигають на мою душу, зійдуть у безодні підземні.</p>
<p>10 Їх віддадуть мечеві на поталу, вони шакалів здобиччю стануть.</p>
<p>11 А цар возвеселиться у Бозі, хвалитиметься кожен, хто ним клянеться, уста бо тих, що неправду кажуть, будуть закриті.</p>

<h4>ПСАЛМИ 64 <span class="prim_h6"> (63) Зухвалі вороги лютують 2-7; вони загинуть 8-11</span></h4>
<p>1 <h6 class="prim_h6">Провідникові хору. Псалом. Давида.</h6> Боже, почуй мій голос, коли я скаржусь; від страху перед ворогом бережи моє життя.</p>
<p>2 Сховай мене від змови лиходіїв, від невгамованої юрби злочинців,</p>
<p>3 що гострять, немов меч, язик свій, немов стрілу, пускають гірке слово,</p>
<p>4 щоб у безвинного із закутка стріляти. Стріляють несподівано на нього й не бояться.</p>
<p>5 Цупко тримаються своїх злих намірів, радяться, як би таємно розставити тенета; кажуть: «Хто нас побачить?»</p>
<p>6 Вигадують лихе, продумані замисли приховують, а нутро кожного й серце бездонне.</p>
<p>7 Та Бог стрілу на них пускає, і вони притьмом ранами вкриті,</p>
<p>8 і власний їхній язик їм готує погибель; хто на них тільки погляне, - похитує головою.</p>
<p>9 І всі бачать те й звістують діла Божі, і над його вчинками розважають.</p>
<p>10 Радіє праведний у Господі, до нього прибігає; всі праві серцем веселяться.</p>

<h4>ПСАЛМИ 65 <span class="prim_h6"> (64) Подяка за відпущення гріхів 2-5; за врожай 10-14; хвала Творцеві 6-9</span></h4>
<p>1 <h6 class="prim_h6">Провідникові хору. Псалом. Давида. Пісня.</h6> Тобі належить хвала, Боже, на Сіоні, і будуть виконані тобі обіти.</p>
<p>2 До тебе, що вислухуєш молитву, кожний смертний прийде</p>
<p>3 із-за гріхів. На нас тяжіють провини наші, ти їх прощаєш.</p>
<p>4 Блажен, кого ти вибереш і приймеш; він буде жити у твоїх дворищах. Коли б то ми наситились добром дому твого, святощами храму твого!</p>
<p>5 Предивно, ласкаво нас вислуховуєш, Спасителю наш, Боже, надіє усіх кінців землі і моря далекого.</p>
<p>6 Ти, що твоєю силою утвердив єси гори, потугою підперезавшись.</p>
<p>7 Ти, що приборкуєш ревіння моря, рев його бурунів, і народів галас.</p>
<p>8 Перед твоїми чудесами ті, що живуть на землі краях, наповнюються страхом; сповняєш радістю країни Сходу й Заходу.</p>
<p>9 Відвідуєш землю і її зрошуєш; збагачуєш її понад міру. Божий потік води повен, ти їм хліб готуєш. Отак її зготовляєш.</p>
<p>10 Ти борозни її зрошуєш, рівняєш її скиби, зм'якшуєш її рясними дощами, благословиш її зело.</p>
<p>11 Ти увінчав рік твоєю добротою, сліди твої точать сить.</p>
<p>12 І пасовиська у пустині зрошені водою, і оперізуються радістю пагорби.</p>
<p>13 Луки вкривають отари, долини поростають збіжжям; усе весело вигукує й співає. </p>

<h4>ПСАЛМИ 66 <span class="prim_h6"> (65) Уся земля нехай хвалить Бога 1-4; згадка про Божі доброчинства 5-12; подяка під час жертви 13-20</span></h4>
<p>1 <h6 class="prim_h6">Провідникові хору. Пісня. Псалом.</h6> Воскликніте Богові, вся земле!</p>
<p>2 Співайте славу імени його, воздайте йому хвалу преславну.</p>
<p>3 Скажіте Богові: «Які твої діла предивні! Задля великої твоєї сили підлещуються до тебе твої вороги.</p>
<p>4 Уся земля нехай поклониться тобі, псалми нехай тобі співає, оспівує твоє ім'я у псалмах.»</p>
<p>5 Прийдіте й погляньте на вчинки Божі: діла його предивні над людськими синами!</p>
<p>6 Він обернув у сушу море; вони ріку перейшли пішки: тим то й радіймо у ньому!</p>
<p>7 Потугою своєю він повік володарює; очі його за народами наглядають: ворохобники хай не бунтуються!</p>
<p>8 Благословіть, народи, нашого Бога, і возвістіть всехвальну його славу.</p>
<p>9 Він зберіг життя душі нашій, не дав, щоб похитнулися ноги наші.</p>
<p>10 Бо ти нас випробував, Боже; перетопив нас, як перетоплюється срібло.</p>
<p>11 Завів нас у тенета, поклав тяжкий тягар на наші плечі.</p>
<p>12 Ти допустив, щоб люди їздили нам по головах, - ми перейшли вогонь і воду, але ти вивів нас на простір.</p>
<p>13 Увійду з усепаленнями в дім твій, виконаю тобі мої обіти,</p>
<p>14 що прорекли мої уста, що губи мої обіцяли, коли було мені скрутно.</p>
<p>15 Я принесу тобі всепальні жертви з овець тучних, разом із баранячою ситтю, пожертвую волів з козлами.</p>
<p>16 Прийдіть, послухайте, усі, що боїтеся Бога; я розповім, що він душі моїй учинив.</p>
<p>17 До нього я візвав устами і звеличав його моїм язиком.</p>
<p>18 Якби я бачив у серці моїм беззаконня, Господь мій мене не почув би.</p>
<p>19 Та Бог почув, він вислухав голос мого моління.</p>
<p>20 Благословен Бог, що не відкинув моєї молитви, і ласки своєї від мене.</p>

<h4>ПСАЛМИ 67 <span class="prim_h6"> (66) Всенародна подяка за врожай</span></h4>
<p>1 <h6 class="prim_h6">Провідникові хору. На струнах. Псалом. Пісня.</h6> Нехай Бог змилосердиться над нами й благословить нас; нехай засяє лице його над нами,</p>
<p>2 щоб знали на землі його дорогу, між усіма народами його спасіння.</p>
<p>3 Нехай народи тебе прославляють, Боже, хай прославляють тебе всі народи.</p>
<p>4 Нехай радіють племена й веселяться, ти бо правиш народами по правді і племенами на землі керуєш.</p>
<p>5 Нехай народи тебе прославляють, Боже, хай прославляють тебе всі народи.</p>
<p>6 Земля дала урожай свій, Бог благословив нас, Бог наш.</p>
<p>7 Хай Бог благословить нас, і хай усі краї землі його бояться!</p>

<h4>ПСАЛМИ 68 <span class="prim_h6"> (67) Тріюмфальний похід (у вигляді ковчега) з Єгипту па гору Сіон</span></h4>
<p>1 <h6 class="prim_h6">Провідникові хору. Давида. Псалом. Пісня.</h6> Устане Бог, і розсипляться вороги його, а ненависники його з-перед його обличчя розбіжуться.</p>
<p>2 Як дим щезає, так щезають, як віск від вогню тане, так гинуть грішники від обличчя Божого.</p>
<p>3 А праведники веселяться, радіють перед обличчям Божим, у радощах торжествують.</p>
<p>4 Співайте Богові, славте ім'я його; рівняйте дорогу тому, що їде в колісниці пустинею, - Господь його ім'я, - і перед ним радійте.</p>
<p>5 Сиротам батько він і суддя удовам, Бог у святім своїм житлі.</p>
<p>6 Бог оселює покинутих у домі, виводить закутих до щастя-долі, лиш бунтарі живуть в сухій пустині.</p>
<p>7 Боже, коли ти йшов перед твоїм народом, коли ти переходив крізь пустиню,</p>
<p>8 земля тремтіла, небо топилось перед Богом, дрижав перед Богом Синай, Богом Ізраїля.</p>
<p>9 Щедрий дощ послав єси, о Боже, на твою спадщину і стомлене підсилив.</p>
<p>10 Твоя отара наситилась на ній, ти приготував її у доброті твоїй Убогому, о Боже.</p>
<p>11 Господь мовить слово, і радісних вісниць велика сила:</p>
<p>12 «Царі з військами втікають, утікають; а господиня ділить здобич.</p>
<p>13 Коли ви лежали собі посеред вівчарень, крила голубки були вкриті сріблом, а її пір'я - золотом жовтим.</p>
<p>14 Коли Всемогутній розганяв царів там, сніг випав на Цалмоні!»</p>
<p>15 Високі гори - Башан-гори, гори крутії - Башан-гори.</p>
<p>16 Чому, круті гори поглядаєте зависно на гору, де Богові вподобалося жити і де він повіки житиме?</p>
<p>17 Колісниць Божих - тьма: тисячі й ще раз тисячі; Господь сходить із Синаю до святині.</p>
<p>18 Зійшов єси на гору, забрав у неволю бранців, узяв собі людей у подарунок, навіть і тих, що противляться у Господа Бога жити.</p>
<p>19 Благословен Господь день-у- день: Бог, наш Спаситель, несе наш тягар!</p>
<p>20 Бог наш - Бог спасіння, у Господа Бога - рятунок від смерти.</p>
<p>21 Бог безсумнівно розторощить голову своїх ворогів, косматий лоб того, хто закостенів у своїх злочинах.</p>
<p>22 Сказав Господь: «Я приведу назад їх із Башану, я приведу назад їх з безодні моря»,-</p>
<p>23 щоб ти полоскав твої ноги в крові, щоб язик твоїх собак мав від ворогів частку.</p>
<p>24 Бачать твій вхід, о Боже, вхід Бога мого, царя мого - у святиню:</p>
<p>25 співаки йдуть і попереду, ззаду музики, всередині дівчата, що на бубнах грають.</p>
<p>26 «Благословіть Бога на зборах, ; Господа, о ви, Ізраїля нащадки!»</p>
<p>27 Там Веніямин, наймолодший, перед веде, Юди князі, із своїми полками, князі Завулона, князі Нафталі.</p>
<p>28. Покажи, Боже, твою силу, силу, о Боже, що для нас ти дієш!</p>
<p>29 Ради храму твого, що в Єрусалимі, тобі царі принесуть дари.</p>
<p>30 Погрози звіреві, що в очереті, стаду волів з телятами народів! Нехай поклоняться із злитками срібла; народи розвій, що війни бажають.</p>
<p>31 Нехай прийдуть вельможі з Єгипту, хай Етіопія простягне руки свої до Бога.</p>
<p>32 Царства землі, співайте Богові, славте Господа,</p>
<p>33 що верхи їздить небесами, небесами одвічними! Ось він гримить голосом своїм сильним:</p>
<p>34 «Визнайте силу Божу!» Над Ізраїлем його велич, а його потуга у хмарах.</p>
<p>35 Страшний Бог у своїй святині, Бог Ізраїля; він дає народові потугу й силу. Благословен Бог!</p>

<h4>ПСАЛМИ 69 <span class="prim_h6"> (68) Псалмопівець описує своє пригноблення 2-5: його, побожного, переслідують 6-13; просить про допомогу в Бога 14-22; бажає відплати ворогам 23-29; подяка 30-37</span></h4>
<p>1 <h6 class="prim_h6">Провідникові хору. На мелодію «Лілеї». Давида.</h6> Спаси мене, о Боже, бо води сягають мені аж по горло.</p>
<p>2 Загруз я в глибокому болоті, й немає де стати. Увійшов я у глибокі води, й пориває мене бистрінь.</p>
<p>3 Від крику я знемігся; горло у мене пересохло; втомились мої очі, як я ждав на мого Бога.</p>
<p>4 Тих, що без причини мене ненавидять, більше, ніж волосу на голові у мене. Тих, що мене хочуть погубити - ворогів моїх брехливих - сила. Чи ж мушу я те віддати, чого я не загарбав?</p>
<p>5 Ти, Боже, знаєш мій нерозум, мої провини не сховані від тебе.</p>
<p>6 Не дай, щоб через мене осоромились тії що надіються на тебе, Господи, Боже сил. Не дай, щоб через мене вкрилися ганьбою ті, що тебе шукають, Боже Ізраїля!</p>
<p>7 За тебе я терпів зневагу, ганьба лице моє вкрила.</p>
<p>8 Чужий я став і братам рідним; сторонній - синам матері моєї.</p>
<p>9 Бо ревність до твого дому мене з'їла, зневаги зневажаючих тебе на мене впали.</p>
<p>10 Постом смирив я душу мою, але й те було мені на наругу.</p>
<p>11 Верету надягнув я замість одежі, і притчею для них зробився.</p>
<p>12 Вони говорять проти мене, сівши при брамі, і виспівують ті, що вино жлуктають.</p>
<p>13 Але я молюся, Господи, до тебе, у сприятливий час. О Боже, вислухай мене у своїй доброті великій, твоїм спасінням певним.</p>
<p>14 Витягни мене з болота, щоб я не загрузнув; коли б то я урятувавсь від тих, що мене ненавидять, і від вод глибоких!</p>
<p>15 Водяна бистрінь хай не затопить мене глибінь хай мене не поглине, хай яма не затулить своєї пащі надо мною.</p>
<p>16 Вислухай мене, Господи, бо добра твоя ласка, обернись до мене з великого милосердя твого</p>
<p>17 і не ховай твого обличчя від слуги твого, бо я у скруті; вислухай мене притьмом</p>
<p>18 Наближся до душі моєї, визволь її; з огляду на ворогів моїх спаси мене!</p>
<p>19 Ти знаєш мою ганьбу, мій сором і мою зневагу; усі гнобителі мої перед тобою.</p>
<p>20 Ганьба розбила моє серце, і я знемігся; я чекав милосердя, та його не було, і втішителів, - та не знайшов нікого.</p>
<p>21 Вони клали полин мені до страви, і в згазі моїй напували мене оцтом.</p>
<p>22 Нехай їхній стіл стане петлею на них, і тоді, як вони в мирі, - сіттю.</p>
<p>23 Нехай в очах їм потемніє, щоб не бачили, і крижі їхні нехай завжди трясуться.</p>
<p>24 Вилий на них гнів твій, і нехай жар твого обурення їх огорне.</p>
<p>25 Нехай запустіє їхня оселя і ніхто не мешкає в їхніх наметах.</p>
<p>26 Вони бо того, що ти бив, гонили; розповідають про біль тих, що ти їх поранив.</p>
<p>27 Додай вину до їхньої вини, нехай не ввійдуть у твою справедливість.</p>
<p>28 Нехай із книги живих стерті будуть, і хай не будуть записані з праведними.</p>
<p>29 Я ж бідний і страждаю; спасіння твоє, Боже, хай піднесе мене високо.</p>
<p>30 Я прославлятиму ім'я Боже в пісні й із подякою його величатиму.</p>
<p>31 І це буде миліше Господеві, ніж віл або бичок з рогами й ратицями.</p>
<p>32 Побачать те покірні й звеселяться. Хай живе серце ваше. Ви, що шукаєте Бога.</p>
<p>33 Бо Господь вислухає нещасних, і в'язнями своїми не погордує.</p>
<p>34 Нехай земля й небо його хвалять, моря й усе, що в них кишить.</p>
<p>35 Бо Бог Сіон врятує і відбудує міста Юди, і вони житимуть там, і ними заволодіють.</p>
<p>36 Потомство слуг його візьме його у спадщину, і ті, що люблять Бога, житимуть у ньому.</p>

<h4>ПСАЛМИ 70 <span class="prim_h6"> (69) Молитва пригнобленого</span></h4>
<p>1 <h6 class="prim_h6">Провідникові хору. Давида. На спомин.</h6> О Боже, рятуй мене, о Господи, мені на допомогу поспішися!</p>
<p>2 Хай осоромляться й почервоніють ті, що на моє життя чигають; нехай назад відступлять і застидаються ті, що тішаться моїм нещастям.</p>
<p>3 Нехай повернуться назад, стидом прибиті, ті, що до мене: «Ага! Ага!» кажуть.</p>
<p>4 Хай радуються й веселяться в тобі всі, що тебе шукають, і завжди кажуть: «Хай возвеличиться Господь!» - тії, що люблять твою допомогу.</p>
<p>5 Я ж бідний та нужденний; о Боже, поспішись до мене! Ти - моя поміч й мій визволитель; о Господи, не забарися!</p>

<h4>ПСАЛМИ 71 <span class="prim_h6"> (70) Молитва переслідуваного старця</span></h4>
<p>1 До тебе, Господи, я прибігаю; не дай осоромитися повіки.</p>
<p>2 У твоїй справедливості вирятуй мене і визволь; прихили до мене твоє вухо і спаси мене.</p>
<p>3 Будь скелею пристановища для мене, твердинею міцною, щоб мене врятувати. Бо ти моя скеля й моя твердиня.</p>
<p>4 О Боже мій, спаси мене з рук без законних із жмені неправедника й гнобителя</p>
<p>5 Бо ти моя надія, Господи, - Господь моє уповання від юности моєї.</p>
<p>6 На тебе покладався я від материнського лона, вже від утроби матері моєї ти - мій покровитель ти - моя хвала завжди!</p>
<p>7 Для багатьох став я немов чудовиськом але ти - моя сила.</p>
<p>8 Уста мої повні хвали твоєї, твоєї слави - повсякденно.</p>
<p>9 Не відкидай мене, коли постаріюсь, не покидай мене, коли зникне моя сила.</p>
<p>10 Бо вороги мої говорять проти мене; ті, що чигають на моє життя, змовляються купою</p>
<p>11 кажучи: «Бог його покинув; гоніть за ним і зловіть його, бо визволителя не має!»</p>
<p>12 Боже, не віддаляйсь від мене; Боже мій, поспіши мені на поміч!</p>
<p>13 Хай осоромляться, хай щезнуть противники душі моєї; нехай вкриє ганьба й зневага тих, що бажають зла мені.</p>
<p>14 А я завжди уповатиму, все більш і більш тебе хвалитиму.</p>
<p>15 Уста мої звіщатимуть твою справедливість, повсякденно - діла твого спасіння, не знаю бо числа їм.</p>
<p>16 Я розповім про твої могутні дії, о Господи, мій Боже! Я прославлятиму твою справедливість, тебе єдиного.</p>
<p>17 Боже! Ти вчив мене вже змалку, і досі я оповідаю про діла твої чудесні.</p>
<p>18 Аж до самої старости й сивини -не покидай мене, о Боже, поки не оповім про твоє рамено цьому роду, усім, що прийдуть, - про твою потугу</p>
<p>19 і про твою справедливість, Боже, що сягає аж до неба, Ти учинив діла великі: Боже, хто рівний тобі?</p>
<p>20 Ти, що дав мені зазнати силу лихих злиднів, знову оживи мене і знову виведи мене наверх із земних безодень.</p>
<p>21 Збільши мою повагу, потіш мене знову.</p>
<p>22 І я буду тебе на гарфі прославляти, вірність твою, мій Боже; співатиму тобі, Святий Ізраїля, на гуслах!</p>
<p>23 Уста мої возрадуються вельми, коли буду тобі співати, - душа моя, яку ти вирятував.</p>
<p>24 Язик мій теж звіщатиме повсякденно твою справедливість, бо вкрилися соромом і почервоніли тії, що бажають мені лиха.</p>

<h4>ПСАЛМИ 72 <span class="prim_h6"> (71) Царство Месії: справедливе 1-4; вічне 5-7; всесвітнє 8-11; милосердне 12-14; славне 15-20</span></h4>
<p>1 <h6 class="prim_h6">Соломона.</h6> Боже, твій розсуд дай цареві, синові царя твою справедливість.</p>
<p>2 Хай судить твій народ по праву, бідних твоїх по правді.</p>
<p>3 Хай гори принесуть народові мир, і горби - справедливість.</p>
<p>4 Нехай розсудить бідних з народу, спасе дітей убогих, гнобителя ж розтопче.</p>
<p>5 Тебе боятимуться поки сонця і поки місяця від роду й до роду.</p>
<p>6 Хай він, як дощ, зійде на покоси, як злива, що зрошує землю.</p>
<p>7 За його днів квітнутиме справедливість, а мир глибокий - аж доки місяця.</p>
<p>8 Він буде правити від моря аж до моря і від Ріки аж до кінців землі.</p>
<p>9 Перед ним схиляться його противники, а вороги його лизатимуть порох.</p>
<p>10 Царі Таршішу й островів принесуть дари, царі Шеви й Севи дадуть гостинці.</p>
<p>11 Йому поклоняться всі царі, усі народи йому служитимуть.</p>
<p>12 Він бо спасе вбогого, що кличе, і бідного, і того, що допомоги не має.</p>
<p>13 Над бідним він змилується і над нужденним, і урятує душі бідних.</p>
<p>14 Він викупить їхні душі від гнету й насилля, і дорога буде їхня кров в очах у нього.</p>
<p>15 Нехай живе, й дадуть йому золота з Шеви, і будуть молитися за нього завжди і по всі дні його благословити.</p>
<p>16 На землі буде збіжжя удосталь; на верховинах гір шумітиме, ненаначе Ливан, колос, і зацвітуть, як на землі трава, по містах люди.</p>
<p>17 Ім'я його буде повік благословенне; аж поки сонця, ім'я його буде; в ньому благословляться усі земні народи, прославлятимуть його усі народи.</p>
<p>18 Благословен Господь, Бог Ізраїля, що творить чудеса - єдиний.</p>
<p>19 І благословенне його славне ім'я повіки, слава його нехай наповнить усю землю! Нехай так буде! Нехай так буде!</p>
<p>20 Скінчені молитви Давида, сина Єссея.</p>

<h4>ПСАЛМИ 73 <span class="prim_h6"> (72) Вступ 1-3; безбожні на цьому світі щасливі 4-17; але їхнє щастя нетривке 18-22; праведні ж осягнуть славу 23-28</span></h4>
<p>1 <h6 class="prim_h6">Псалом. Асафа</h6> Справді добрий Бог для правих, Господь для чистих серцем!</p>
<p>2 А в мене сливе захитались ноги, майже схибили мої кроки.</p>
<p>3 Бо я заздрив несправедливим, дивившись на щасливу долю грішних</p>
<p>4 Вони бо мук не знають, ціле й гладке в них тіло.</p>
<p>5 Вони не знають людських злиднів, і їх не б'ють, як простих людей.</p>
<p>6 Тому й гордість у них, немов нашийник, насильство їх, немов одежа, покриває.</p>
<p>7 Від жиру очі їхні наверх вилазять, а вигадки їхні так і переливаються з серця.</p>
<p>8 Вони глузують і говорять злісно, бундючно гнетом загрожують.</p>
<p>9 Уста свої спрямовують проти неба, своїм язиком по землі ширяють.</p>
<p>10 Отак за собою тягнуть народ мій і розкошують у достатках!</p>
<p>11 І кажуть: «Як Бог може знати? Чи ж є знання у Всевишнього?»</p>
<p>12 Ось вони, оті грішники, завжди безпечні, вони вбиваються в багатство.</p>
<p>13 Чи ж я даремне беріг чистим моє серце,: невинності умивав мої руки?</p>
<p>14 Увесь день зносив побої, і докори - щоранку?</p>
<p>15 Якби я сам до себе мовив: «Так, як вони, я буду говорити», -то родові дітей твоїх був би я зрадник.</p>
<p>16 І почав я міркувати, щоб те збагнути, але важкий він був - той труд - для мене.</p>
<p>17 Аж поки не ввійшов я у святиню Божу, Не збагнув долю, що на них чекає.</p>
<p>18 Дійсно, ставиш їх на слизькому, валиш їх у руїну.</p>
<p>19 Як притьмом зійшли вони нінащо, зникли, пропали від жахливого страху!</p>
<p>20 Неначе сном, коли хтось пробудився, так, уставши, Господи, ти їхньою подобою нехтуєш.</p>
<p>21 І серце в мене хвилювалось, нирки були пробиті в мені.</p>
<p>22 Я був дурний тоді і неук, немов тварина, був перед тобою.</p>
<p>23 Але я завжди був з тобою: ти взяв мене за праву руку.</p>
<p>24 Ти радою твоєю мене вестимеш, і потім приймеш мене у славу.</p>
<p>25 Кого, крім тебе, мав я на небі? І коли я з тобою, нічого на землі не хочу.</p>
<p>26 Тіло моє і моє серце знемагають; Бог - скеля мого серця і повіки моя доля.</p>
<p>27 Бо ось загинуть ті, що віддаляються від тебе. Ти нищиш кожного, що блудить геть від тебе.</p>
<p>28 А мені благо - близько Бога бути і покладати моє прибіжище в Господі Бозі, щоб розповісти про всі діла його.</p>

<h4>ПСАЛМИ 74 <span class="prim_h6"> (73) Плач над зруйнованою святинею 1-11; спогад про діла Божі для народу 12-17; молитва 18-23</span></h4>
<p>1 <h6 class="prim_h6">Маскіл. Асафа.</h6> Чому відкинув, Боже, нас навіки, палає гнів твій на овець твоєї пастви?</p>
<p>2 Згадай Твою громаду, яку ти придбав собі віддавна, щоб була коліном, яке відкупив собі в посілість гору Сіон, на котрій ти осівся.</p>
<p>3 Зійди твоїми стопами на руїни відвічні; усе в святині зруйнував ворог.</p>
<p>4 Зарикали противники твої посеред твоїх зборів, поставили там власні стяги як знамено перемоги.</p>
<p>5 Неначе той, що в гущавині сокирою махає,</p>
<p>6 вони сокирою й молотом на заставки їхні двері забивають.</p>
<p>7 Твоє святилище вони вогнем пустили, з землею осквернили житло імени твого.</p>
<p>8 Сказали в своїм серці: «Винищмо до ноги їх!»<br> Спалили на землі всі Божі місця зборів!</p>
<p>9 Знамен наших не бачимо вже більше, немає більше пророка, і нема між нами того, що знав би, доки так буде.</p>
<p>10 Докіль, о Боже, буде глумитися противник? Чи вічно буде ворог хулити твоє ім'я?</p>
<p>11 Чому ти відтягаєш твою руку і стримуєш у пазусі твою десницю?</p>
<p>12 Таж ти, о Боже, - цар мій споконвіку, що дієш серед землі спасіння.</p>
<p>13 Ти силою твоєю розділив море, розбив на водах голови драконів.</p>
<p>14 Ти розторощив голови Левіятана, дав його морським потворам на поживу,</p>
<p>15 Ти відкрив джерела й потоки, ти висушив вічнотекучі ріки.</p>
<p>16 Твій - день і твоя - ніч. Ти сотворив світила й сонце,</p>
<p>17 ти встановив усі земні границі, літо й зиму сотворив ти.</p>
<p>18 Згадай, як ворог, було, над Господом глумився, і як народ безумний зневажав твоє ім'я.</p>
<p>19 Не дай шуліці життя горлички твоєї, життя твоїх убогих не забудь повіки.</p>
<p>20 Поглянь на твій союз, бо темні закутки землі стали кублом, повним насильства.</p>
<p>21 Нехай пригноблений не повернеться стидом прикритий нехай нужденний та вбогий хвалять твоє ім'я.</p>
<p>22 Встань, Боже, відстоюй твою справу, згадай наругу, що завдає тобі щоденно безумний.</p>
<p>23 Не забудь крику твоїх противників, галасу тих, що повстають на тебе, який іде угору безнастанно.</p>

<h4>ПСАЛМИ 75 <span class="prim_h6"> (74) Господь - суддя народів</span></h4>
<p>1 <h6 class="prim_h6">Провідникові хору. На мелодію «Не руйнуй!» Псалом. Асафа. Пісня.</h6> Ми дякуємо тобі, Боже, дякуємо; взиваємо твоє ім'я, про чуда твої оповідаєм.</p>
<p>2 «Як виберу призначену годину, я сам судитиму по правді!</p>
<p>3 Коли земля й усі її мешканці захитались, я утвердив її стовпи.»</p>
<p>4 Я кажу зухвалим: «Киньте зухвалість!» І грішникам: «Не піднімайте рога!»</p>
<p>5 Не піднімайте вгору вашого рога, не говоріть, задерши голову, нахабно!</p>
<p>6 Бо ні зо сходу, ні з заходу, ні з пустині, ані з гір, -</p>
<p>7 але Бог судить: того принижує, а того підвищує.</p>
<p>8 Бо чаша в руці Господній, що вином шумує, - повна заправленого. Він наливає в неї; аж до самої гущі будуть усі землі нечестиві жлуктати, пити.</p>
<p>9 Я ж буду радуватися повіки, буду псалми співати Богові Якова.</p>
<p>10 Усі роги беззаконних позбиваю, а роги праведника піднесуться вгору. </p>

<h4>ПСАЛМИ 76 <span class="prim_h6"> (75) Прослава Бога після перемоги</span></h4>
<p>1 <h6 class="prim_h6">Провідникові хору. На струнах. Псалом. Асафа. Пісня.</h6> Відомий Бог в Юдеї, в Ізраїлі велике його ім'я;</p>
<p>2 його намет у Салемі, а його житло на Сіоні.</p>
<p>3 Там трощив він блискавиці лука, щит, меч і зброю.</p>
<p>4 У сяйві ти, величний, прийшов від гір відвічних.</p>
<p>5 Ограблені відважні серцем, сон обняв їх; зомліли у всіх вояків руки.</p>
<p>6 О Боже Якова, від твоєї погрози запаморочилися верхівець і кінь.</p>
<p>7 Ти страшний, і хто встоїться перед тобою, як ти розгніваєшся?</p>
<p>8 Ти дав почути суд твій з неба; земля злякалася, заніміла,</p>
<p>9 коли Бог на суд підвівся, щоб спасти всіх покірних на землі.</p>
<p>10 Справді, і гнів людини тебе славить, з останків же його гніву робиш собі оздобу.</p>
<p>11 Складайте обітниці й виконуйте - Господеві, Богові вашому; нехай усі, що навколо нього, несуть дари Страшному.</p>
<p>12 Він відбирає дух у князів, страшний для князів земних.</p>

<h4>ПСАЛМИ 77 <span class="prim_h6"> (76) Спогад про минуле Ізраїля</span></h4>
<p>1 <h6 class="prim_h6">Провідникові хору. За Ідутуном. Асафа. Псалом.</h6> Голос мій до Бога - і я взиваю; голос мій до Бога, щоб міг мене почути.</p>
<p>2 Скрутного для мене дня я Господа шукаю; уночі я простягаю мої руки безустанку, душа моя зреклась утіхи.</p>
<p>3 Як я про те згадаю, Боже, - стогну; як розважаю, - млію духом.</p>
<p>4 Очі мої тримаєш у безсонні; тривожуся, і відняло мені мову.</p>
<p>5 Я думаю про дні давні, згадаю про літа споконвічні.</p>
<p>6 Роздумую вночі у моїм серці, я розважаю, і допитується дух мій.</p>
<p>7 Чи то ж Господь відкине геть навіки й не буде більш прихильним?</p>
<p>8 Чи то ж назавжди припиниться його ласка, із роду в рід слово його стане нечинне?</p>
<p>9 Чи милосердуватися забув Бог? Чи в гніві замкнув він своє милосердя?</p>
<p>10 Кажу я: «То біль мій, що десниця Всевишнього змінилась.»</p>
<p>11 Пригадую собі діла Господні, пригадую чуда твої днедавні.</p>
<p>12 Роздумую й над усіма ділами твоїми, і міркую над учинками твоїми.</p>
<p>13 Боже! Свята твоя дорога: який бог так великий, як наш Бог?</p>
<p>14 Ти єси Бог, що чуда чинить, ти між народами явив свою потугу.</p>
<p>15 Ти відкупив твоїм раменом народ твій, синів Якова та Йосифа.</p>
<p>16 Води побачили тебе, о Боже, води побачили тебе, і здриглися, навіть безодні затряслися.</p>
<p>17 З хмар линуло водою, із туч залунав голос, і полетіли твої стріли.</p>
<p>18 Грім твій загуркотів у буревії, блискавки осяяли всю вселенну, здригнулася земля й затремтіла.</p>
<p>19 Твоя дорога через море, стежка твоя через великі води, і слідів твоїх не видно.</p>
<p>20 Ти вів народ твій, як отару, рукою Мойсея та Арона.</p>

<h4>ПСАЛМИ 78 <span class="prim_h6"> (77) Божі доброчинства: невдячність ізраїльського народу</span></h4>
<p>1 <h6 class="prim_h6">Маскіл. Асафа.</h6> Слухай, народе мій, мого навчання! Прихиліть ухо ваше до слів уст моїх!</p>
<p>2 Уста мої для приповісток я відкрию, загадки оповім з віків днедавніх.</p>
<p>3 Те, що ми чули і що знаєм, і батьки наші нам оповідали,</p>
<p>4 не затаїмо ми перед їхніми синами, звіщаючи родові, що прийде, хвалу Господню та його потугу, і чудеса, які він чинив.</p>
<p>5 Бо він установив у Якові свідоцтво, і клав закон в Ізраїлі, щоб те, що заповідав батькам нашим, вони синам своїм переказали;</p>
<p>6 щоб відав рід, який прийде, діти, які народяться, щоб устали й розповіли своїм дітям.</p>
<p>7 Щоб на Бога вони покладали свою надію, не забували діл Божих і заповіді його пильнували;</p>
<p>8 не були, як батьки їхні, - поріддя бунтівниче, непокірне, поріддя із серцем змінливим, якого дух був Богові невірний.</p>
<p>9 Сини Ефраїма, що напинають лука й стріляють, повернулися назад у день бою.</p>
<p>10 Союзу Божого вони не пильнували, в його законі відмовились ходити;</p>
<p>11 діла його й чудеса його забули, що він був явив їм.</p>
<p>12 Дивні діла зробив він перед їхніми батьками. в землі Єгипетській, на полі Цоан.</p>
<p>13 Він розтяв море й перевів їх; і води валом поставив.</p>
<p>14 Удень їх хмарою він провадив, а цілу ніч вогненним світлом.</p>
<p>15 Розсік у пустині скелі, і напоїв їх щедро, мов з безодень.</p>
<p>16 Він вивів із скелі потоки, і ріками пустив води.</p>
<p>17 Та вони знову грішили проти нього, збунтувалися проти Всевишнього в пустині.</p>
<p>18 І спокушали Бога в своїм серці, просивши собі до смаку їжі.</p>
<p>19 І проти Бога говорили й промовляли: «Чи може приготувати Бог стіл у пустині?</p>
<p>20 Ось він ударив у скелю, і хлинули води, і полились потоки. Чи може дати й хліба або зготувати народові своєму м'яса?»</p>
<p>21 Тому, почувши те Господь, розгнівавсь і запалав огонь проти Якова, і гнів проти Ізраїля піднявся.</p>
<p>22 Бо вони не вірили в Бога, не покладалися на його спасіння. </p>
<p>23 І він велів угорі хмарам і відчинив небесні двері,</p>
<p>24 і зіслав, мов дощ, манну їм на поживу, і хліба подав їм з неба.</p>
<p>25 Хлібом могутніх чоловік живився, харчів послав їм до наситу.</p>
<p>26 І підняв східній вітер у небі, і силою своєю прогнав вітер з півдня.</p>
<p>27 Пустив на них дощем, як порох, м'яса, і мов пісок морський, птаство пернате.</p>
<p>28 І падало воно посеред їхнього табору, навколо їхніх наметів.</p>
<p>29. їли вони й наситилися вельми, і вдовольнив він їхнє бажання.</p>
<p>30 Та ще не одвернулися від своїх забаганок, ще страва була в них у роті,</p>
<p>31 як проти них знявся гнів Божий, і він вигубив їхніх чільних, і повалив Ізраїля юнацтво.</p>
<p>32 Але вони таки грішили далі, не вірили в його чудесні дії.</p>
<p>33 Тому він звів їхні дні нінащо, немов подув, літа їхні у погибелі раптовій.</p>
<p>34 Коли він бив їх, вони його шукали, і, навернувшись, розшукували Бога ревно.</p>
<p>35 І згадували, що Бог - їхня скеля, що Бог Всевишній - їхній Відкупитель.</p>
<p>36 Але вони його обманювали своїми устами, своїм язиком вони йому брехали.</p>
<p>37 Їхнє серце перед ним не було щире, ані його союзові вони не були вірні.</p>
<p>38 Та він, завжди повний милосердя, дарував провину, не понищив, ба часто відвертав він гнів свій і не вергав усього свого обурення.</p>
<p>39 Згадав він, що вони - лиш тіло, вітер, що дме й не повертається вже більше.</p>
<p>40 Скільки разів бунтувались проти нього в пустині, в пустелі йому прикрощі коїли!</p>
<p>41 Потім знов спокутували Бога, і Святому Ізраїля смутку завдавали.</p>
<p>42 Руки його вони не спогадали, ні того дня, як від гнобителя він їх визволив,</p>
<p>43 як появив знаки свої в Єгипті і чудеса свої на полі Цоан.</p>
<p>44 Перетворив він у кров їхні ріки і їхні потоки, щоб їм не дати пити.</p>
<p>45 Він напустив на них пеських мух, що їли їх, і жаб, що їх пожирали.</p>
<p>46 Віддав гусені врожай їхній, і сарані їхню працю.</p>
<p>47 Їхні виноградники він побив градом, смоковниці їхні - памороззю.</p>
<p>48 Віддав градові їхню скотину, їхні отари - блискавицям.</p>
<p>49 Послав на них жар свого гніву, -обурення, погрозу й напасті, юрбу посланців нещастя.</p>
<p>50 Він простелив дорогу гнівові своєму; від смерти не зберіг їхнє життя і пошесті віддав життя їхнє.</p>
<p>51 Побив усіх перворіднів у Єгипті, первістків, цвіт сили, у наметах Хана.</p>
<p>52 І вивів свій народ, як овець, і вів їх, як отару, пустинею.</p>
<p>53 Провадив їх безпечно, і вони не боялись, а ворогів їхніх покрило море.</p>
<p>54 Привів їх до землі своєї святої, до гір, що здобула його правиця.</p>
<p>55 Прогнав народи перед ними, і жеребком розпаював їм у спадщину, і оселив коліна Ізраїля в їхніх наметах.</p>
<p>56 Але вони спокушали й гнівили Бога Всевишнього і свідоцтв його не пильнували.</p>
<p>57 І відступили й зрадили, як і батьки їхні; і відвернулися, неначе лук зрадливий.</p>
<p>58 Розсердили його узвишшями своїми, і своїми бовванами ревнощі його збудили.</p>
<p>59 Почув те Бог і розгнівався, і геть Ізраїля відкинув.</p>
<p>60 Покинув у Шіло житло, намет, де між людьми був оселився.</p>
<p>61 Він видав у неволю свою силу, і славу свою - у ворожі руки.</p>
<p>62 Під меч видав народ свій, обурився на свою спадщину.</p>
<p>63 Вогонь пожер їхніх хлопців, дівчатам їхнім не співано весільних.</p>
<p>64 Священики їхні під мечем упали, - і не плакали вдовиці.</p>
<p>65 Тоді Господь мов зо сну пробудився неначе витязь, вином одолілий.</p>
<p>66 І ворогів своїх відбив назад, завдав їм вічного сорому.</p>
<p>67 І погордував Йосифа наметом, коліна Ефраїмового більш не вибрав.</p>
<p>68 Але Юди коліно вибрав, гору Сіон, котру собі вподобав.</p>
<p>69 І збудував, мов небо свою святиню -як землю, що заснував її повіки.</p>
<p>70 І вибрав Давида, слугу свого, і взяв його від кошар овечих.</p>
<p>71 Від дійних овець його покликав пасти Якова, народ свій, та Ізраїля - свою спадщину.</p>
<p>72 І пас він їх у правоті серця свого, і вправними руками їх провадив. </p>

<h4>ПСАЛМИ 79 <span class="prim_h6"> (78) Плач над руїною Єрусалиму 587 р.</span></h4>
<p>1 <h6 class="prim_h6">Псалом. Асафа.</h6> Боже, увійшли погани в твою спадщину, сплюгавили храм твій святий, зробили купу румовищ з Єрусалиму;</p>
<p>2 віддали трупи твоїх слуг птиці небесній на поживу, тіло твоїх побожних - земному звірю.</p>
<p>3 Пролили кров їхню, немов воду, довкола Єрусалиму, і нікому було ховати.</p>
<p>4 Ми стали глумом для сусідів наших, наругою та сміховиськом для всіх. що навколо нас.</p>
<p>5 Докіль, о Господи? Чи будеш гніватись повіки? Палатиме, немов вогонь, твоя ревність?</p>
<p>6 Вилий твій гнів на поган, що тебе не знають, і на царства, що твого імени не прикликають.</p>
<p>7 Вони бо Якова пожерли й оселю його зруйнували.</p>
<p>8 Не згадуй проти нас провин предків; хай прийде небарно нам назустріч твоє милосердя, бо ми вельми нужденні стали. </p>
<p>9 Поможи нам, о Боже нашого спасіння, слави імени твого ради; визволь нас, прости нам гріхи наші імени твого ради.</p>
<p>10 Чому б погани мали говорити: «Де їхній Бог?» Нехай погани перед очима нашими дізнають відплату за пролиту кров слуг твоїх!</p>
<p>11 Нехай до тебе дійде стогін бранця! Могутністю руки твоєї визволь призначених на смерть!</p>
<p>12 І поверни всемеро сусідам нашим у лоно їхній глум, яким, о Господи, глумились над тобою.</p>
<p>13 Ми ж твій народ й отара твоєї пастви будемо дякувати тобі повіки і з роду в рід хвалу твою звіщати.</p>

<h4>ПСАЛМИ 80 <span class="prim_h6"> (79) Молитва за оновлення Ізраїля</span></h4>
<p>1 <h6 class="prim_h6">Провідникові хору. На мелодію «Лілея свідоцтво». Псалом. Асафа.</h6> О Пастирю Ізраїля, прихили вухо Ти, що ведеш Йосифа, як отару, ти, що на херувимах возсідаєш, як у сяйві!</p>
<p>2 Перед Ефраїмом і Веніямином і Манассією збуди твою потугу й прийди нам на спасіння.</p>
<p>3 О Боже, віднови нас, засяй твоїм обличчям, і спасемося.</p>
<p>4 Господи Боже Сил, докіль палатимеш гнівом, не зважаючи на мольби твого народу?</p>
<p>5 Ти годував їх хлібом із сльозами, і поїв їх слізьми щедро.</p>
<p>6 Ти видав нас на наругу сусідам нашим, і вороги наші залюбки з нас глузують.</p>
<p>7 О Боже сил, обнови нас, засяй твоїм обличчям, і ми спасемося.</p>
<p>8 Вирвав єси з Єгипту лозу виноградну, прогнав народи, щоб її насадити;</p>
<p>9 приготував ти для неї місце, вона пустила корінь і заповнила землю.</p>
<p>10 Гори вкрились її тінню, віттям її - кедри високі.</p>
<p>11 Вона розкинула свої гілляки аж до моря, а паростки свої аж до самої річки.</p>
<p>12 Навіщо розвалив ти огорожу її що й обривають її всі перехожі,</p>
<p>13 пустошить її вепр із лісу, і дикий звір на ній випасається?</p>
<p>14 О Боже сил, повернись бо! Споглянь із неба й подивися; навідайсь до лози цієї,</p>
<p>15 до пагінця, що твоя правиця посадила, до парости, що укріпив єси для себе.</p>
<p>16 Ті, що вогнем її спалили, стяли, нехай погинуть від погрози обличчя твого.</p>
<p>17 Нехай твоя рука буде на чоловікові твоєї правиці, на сині людськім, що його укріпив єси для себе.</p>
<p>18 Ми не відступимо від тебе; живи нас, і ми визнаватимемо твоє ім'я.</p>
<p>19 Господи Боже сил, обнови нас, засяй твоїм обличчям, ми спасемося! </p>

<h4>ПСАЛМИ 81 <span class="prim_h6"> (80) Літургійний гимн 2-6; пророче попередження в ім'я Бога 7-17</span></h4>
<p>1 <h6 class="prim_h6">Провідникові хору. На мелодію «На винотоках». Асафа.</h6> Ликуйте Богові, нашій силі! Здійміть веселі оклики Богові Якова!</p>
<p>2 Затягніть пісню, вдарте у бубон, у гусла милозвучні й гарфу.</p>
<p>3 Засурміть у ріг, як новий місяць настане, у повні - в день нашого свята.</p>
<p>4 Такий бо для Ізраїля закон, така установа Бога Якова.</p>
<p>5 Він це свідоцтво ще для Йосифа поставив, коли виступав проти землі Єгипту. Я чув незрозумілу мені мову:</p>
<p>6 «Я скинув з його плечей ношу, від коша увільнились його руки.</p>
<p>7 Візвав єси до мене в скруті, і я спас тебе; озвався до тебе з громової хмари; Я випробував тебе над Меріва-водами.</p>
<p>8 Слухай, народе мій, я тебе попереджаю: Коли б то ти, Ізраїлю, мене послухав,</p>
<p>9 щоб чужого бога не було у тебе і ти не поклонявся сторонньому богові!</p>
<p>10 Я - Господь, Бог твій, що вивів тебе з землі Єгипту; відкрий твої уста, і я їх наповню.</p>
<p>11 Але народ мій голосу мого не слухав, Ізраїль не хотів мене й знати.</p>
<p>12 І я віддав їх на волю запеклого їхнього серця: хай собі ходять по своїй волі!</p>
<p>13 Якби ж то мій народ мене був слухав, якби Ізраїль ходив дорогами моїми,</p>
<p>14 я б ворогів їхніх умить понизив, проти гнобителів їхніх я звернув би мою руку:</p>
<p>15 Господні ненависники йому б лестили, їхня кара була б вічна.</p>
<p>16 Найкращою пшеницею я його нагодував би, медом із скелі його наситив би.» </p>

<h4>ПСАЛМИ 82 <span class="prim_h6"> (81) Доля несправедливих суддів</span></h4>
<p>1 <h6 class="prim_h6">Псалом. Асафа.</h6> Бог стоїть серед Божої громади, серед богів він судить:</p>
<p>2 «Докіль судитимете не по правді й потуратимете безбожникам?</p>
<p>3 Судіть по правді бідного й сиротину, визнайте правду вбогому й бідоласі</p>
<p>4 Визвольте бідного й сіромаху, з руки грішників порятуйте!»</p>
<p>5 Вони не знають, вони не розуміють, у темряві блукають; хитаються усі землі основи.</p>
<p>6 Я мовив: «Ви - боги й сини Всевишнього усі ви.</p>
<p>7 Однак, помрете, як усі люди, і впадете, як кожний князь.»</p>
<p>8 Устань, Боже, судити землю, бо ти народами усіма володієш.</p>

<h4>ПСАЛМИ 83 <span class="prim_h6"> (82) Проти ворогів вибраного народу</span></h4>
<p>1 <h6 class="prim_h6">Пісня. Псалом. Асафа.</h6> Не мовчи, Боже, не німуй і не будь мовчазним, Боже!</p>
<p>2 Бо ось вороги твої заметушились, і ненависники твої підняли голову вгору.</p>
<p>3 Змовляються підступно проти народу твого й нараджуються проти тих, кого ти захищаєш.</p>
<p>4 «Ходіте, кажуть, знищимо їх, щоб не були народом, і щоб ім'я Ізраїля не згадувалось більше.»</p>
<p>5 Бо вони врадили раду однодушно; уклали союз проти тебе:</p>
<p>6 Едомові намети й ізмаїльтяни, Моав та агаряни,</p>
<p>7 Гевал, Аммон і Амалек, і Філістимлянська земля з мешканцями Тиру;</p>
<p>8 навіть Ашшур приєднувався до них, стававши на допомогу дітям Лота.</p>
<p>9 Вчини їм, як Мідіянові, як Сісері, Явінові коло Кішон - потоку,</p>
<p>10 що знищені були біля Ен-Дору, що гноєм землі стали.</p>
<p>11 Вчини з їхніми дуками, як з Оревом, як із Зеевом, як із Зевахом і Цалмунною, з усіма їхніми князями,</p>
<p>12 які були сказали: «Візьмім соб в посілість пасовиська Божі!»</p>
<p>13 Мій Боже, вчини їх, немов перекотиполе, немов соломину, що нею крутить вітер</p>
<p>14 Як вогонь, що ліси пожирає, як полум'я, що палить гори,</p>
<p>15 так гони їх бурею твоєю, збентеж їх хуртовиною твоєю!</p>
<p>16 Вкрий соромом обличчя їхнє, щоб шукали, Господи, ім'я твоє!</p>
<p>17 Хай засоромляться й збентежаться на віки вічні, хай застидаються й загинуть.</p>
<p>18 Хай знають, що тільки ти Господь на ім'я, найвищий над усією землею.</p>

<h4>ПСАЛМИ 84 <span class="prim_h6"> (83) Псалмопівець тужить за храмом Божим - пісня прочан</span></h4>
<p>1 <h6 class="prim_h6">Провідникові хору. На мелодію «На винотоках». Псалом. Синів Кораха.</h6> Які ж то вони любі, твої шатра, Господи сил!</p>
<p>2 Знемагає моя душа й прагне До дворів Господніх! Серце моє й моє тіло радіють живим Богом.</p>
<p>3 Навіть пташина знаходить собі хатку, і ластівка собі гніздечко, куди кладе своїх писклят: (а я) жертовники твої, Господи сил, Царю мій і мій Боже!</p>
<p>4 Щасливі, що живуть у твоїм домі; вони повіки тебе хвалять!</p>
<p>5 Щасливий чоловік, що має свою силу в тобі і твої дороги має в своєму серці.</p>
<p>6 Проходивши сухою долиною, вони джерела з неї роблять, і ранній дощ її благословенням зодягає.</p>
<p>7 Набирають дедалі більше й більше сили, побачать Бога у Сіоні.</p>
<p>8 Господи, Боже сил, вислухай мою молитву; Боже Якова, прихили вухо!</p>
<p>9 О щите наш, поглянь, о Боже! Подивися на лице помазаника твого!</p>
<p>10 Один бо день у твоїх дворах ліпший, ніж тисяча (деінде), волію стояти на порозі дому Бога мого, ніж у наметах беззаконня жити.</p>
<p>11 Бо Господь Бог - сонце і щит -Господь дасть ласку й славу. Він не відмовить блага тим, що ходять бездоганно.</p>
<p>12 Господи сил! Щасливий чоловік, що покладається на тебе! </p>

<h4>ПСАЛМИ 85 <span class="prim_h6"> (84) Бог простив гріхи народу 2-4; молитва 5-8; спасіння близько 9-14</span></h4>
<p>1 <h6 class="prim_h6">Провідникові хору. Синів Кораха. Псалом.</h6> Ти, Господи, був доброзичливим до твого краю і долю Якова ти обернув на добре.</p>
<p>2 Простив вину народу твого, покрив усі гріхи їхні.</p>
<p>3 Стримав усе твоє обурення, спинив жар гніву твого.</p>
<p>4 Обнови нас, Боже нашого спасіння, і поклади край твоєму на нас гнівові!</p>
<p>5 Чи будеш гніватися на нас вічно? Чи ти пошириш гнів твій від роду й до роду?</p>
<p>6 Чи ж ти не оживиш нас ізнову, і народ твій не буде радуватися в тобі?</p>
<p>7 Яви, о Господи, нам твоє милосердя, подай нам твоє спасіння.</p>
<p>8 Послухаю, Господь Бог говорить: про мир говорить до народу свого і до своїх побожних; лише хай не повертаються назад до божевілля.</p>
<p>9 Справді, його спасіння близьке до тих, що його бояться, щоб слава його перебувала в краю нашім.</p>
<p>10 Милосердя й вірність зустрінулися разом, справедливість і мир поцілувались між собою.</p>
<p>11 Правда з землі зійде, і справедливість дивитиметься з неба.</p>
<p>12 Та й сам Господь дасть щастя, і земля наша дасть урожай свій.</p>
<p>13 Перед ним ітиме справедливість і спасіння, - там, де він буде ступати.</p>

<h4>ПСАЛМИ 86 <span class="prim_h6"> (85) Молитва побожних у злиднях</span></h4>
<p>1 <h6 class="prim_h6">Молитва. Давида.</h6> Приклони, Господи, твоє вухо, обізвись до мене, бо я нужденний і вбогий.</p>
<p>2 Бережи мою душу, бо я вірний; спаси, о ти Боже, твого слугу, що покладається на тебе.</p>
<p>3 Змилуйся надо мною, Господи, бо я ввесь час до тебе кличу.</p>
<p>4 Звесели душу слуги твого, до тебе бо, о Господи, я підношу мою душу.</p>
<p>5 Бо ти, о Господи, добрий і ласкавий, і повний милосердя до всіх, що тебе прикликають.</p>
<p>6 Вислухай, о Господи, мою молитву, почуй голос мого благання.</p>
<p>7 У день моєї скрути до тебе я взиваю ти бо вислухаєш мене.</p>
<p>8 Немає, Господи, тобі рівні поміж богами, і немає діл, як твої діла.</p>
<p>9 Усі народи, що створив єси їх, прийдуть, поклоняться, о Господи перед Тобою і прославлятимуть твоє ім'я.</p>
<p>10 Бо ти великий і твориш дивні речі, ти Бог єдиний.</p>
<p>11 Господи, навчи мене путі твоєї, щоб я ходив у твоїй правді; води моїм серцем, щоб перед іменем твоїм острах мало.</p>
<p>12 Я буду дякувати тобі, о Господи, мій Боже, всім моїм серцем, і прославлятиму ім'я твоє навіки,</p>
<p>13 бо милість твоя велика надо мною, і ти вирятував мою душу з найглибшого Шеолу.</p>
<p>14 О Боже, горді піднялись на мене, і юрба насильників на життя моє чигає; вони й на тебе не вважають.</p>
<p>15 Але ти, Господи, Бог милосердний і милостивий, повільний до гніву і повний ласки та правди.</p>
<p>16 О повернись до мене й змилуйся надо мною, дай слузі твоєму твою силу, й спаси сина служниці твоєї.</p>
<p>17 Яви мені знак милости твоєї, щоб ненависники мої те бачили й осоромились, бо ти, Господи, поміг мені й мене<br> потішив!</p>

<h4>ПСАЛМИ 87 <span class="prim_h6"> (86) Месіянський Сіон - усіх народів матір.</span></h4>
<p>1 <h6 class="prim_h6">Синів Кораха. Пісня. Псалом.</h6> Оселю свою на святих горах</p>
<p>2 Господь Бог любить; брами Сіону понад усі Якова намети.</p>
<p>3 Преславні речі говорять про тебе, місто Боже!</p>
<p>4 Рагав зачислю й Вавилон до тих, що мене знають: ось Філістія, Тир і Куш, - «і ці там народились.»</p>
<p>5 А про Сіон казатимуть: «І цей і той там народився!» І сам Всевишній його утверджує.</p>
<p>6 Господь лічитиме в списку народів: «І цей там народився.»</p>
<p>7 Співатимуть і танцюватимуть: «Усі мої джерела в тобі!»</p>

<h4>ПСАЛМИ 88 <span class="prim_h6"> (87) Тяжко хворий оповідає про своє горе 2-9; просить допомоги 10-19</span></h4>
<p>1 <h6 class="prim_h6">Пісня. Псалом. Синів Кораха. Провідникові хору. (На мелодію) «Махлат». Для співу. Маскгл. Гемана езрагіта.</h6> Господи, Боже мого спасіння, я вдень кличу і вночі перед тобою скаржусь.</p>
<p>2 Нехай прийде перед твоє обличчя моя молитва! Приклони твоє вухо до мого благання!</p>
<p>3 Душа бо моя наситилася горем, і життя моє наблизилося до Шеолу.</p>
<p>4 Мене залічено до тих, що сходять у яму. Я став, як чоловік, що допомоги не має.</p>
<p>5 Поміж мерцями моє ложе; немов убиті, що лежать в могилі, що їх не згадуєш уже більше, що їх відтято від руки твоєї.</p>
<p>6 Поклав єси мене в глибоку яму, у темряву, в безодню.</p>
<p>7 Тяжить на мені гнів твій, і всіма хвилями твоїми гнітиш мене.</p>
<p>8 Ти віддалив від мене моїх друзів; зробив мене для них осоружним, мене замкнули, і я не можу вийти.</p>
<p>9 Очі мої знемоглися від печалі; до тебе, Господи, щодня взиваю, до тебе простягаю мої руки.</p>
<p>10 Хіба для мертвих робиш чуда? Хіба то тіні встануть, щоб тебе хвалити?</p>
<p>11 Хіба звіщатимуть у могилі твою милість, у пропасті глибокій - твою вірність?</p>
<p>12 Хіба чуда твої у Темряві будуть відомі, і твоя ласка - у землі забуття?</p>
<p>13 Ось чому, Господи, до тебе я взиваю, і моя молитва вранці йде тобі назустріч.</p>
<p>14 Чому, о Господи, відкинув мою душу, ховаєш твоє обличчя від мене?</p>
<p>15 Я безталанний, і конаю змалку; я перебув страх твій - умліваю.</p>
<p>16 Твій палкий гнів пронісся надо мною, твої страхіття мене погубили.</p>
<p>17 Увесь час вони оточують мене, мов води; усі разом мене обступили.</p>
<p>18 Ти віддалив від мене товариша й друга, а із знайомих у мене - тільки темінь.</p>

<h4>ПСАЛМИ 89 <span class="prim_h6"> (88) Згадка про Божі обітниці Давидові 2-5; 20-38; псалмопівець плекає надію 6-19; сумна доля народу 39-46; молитва за виконання обітниці 47-52</span></h4>
<p>1 <h6 class="prim_h6">Маскіл. Етана. Езрагіта.</h6> Про ласки Господні співатиму повіки, і по всі роди звіщатиму устами твою вірність.</p>
<p>2 Я мовив: «Ласка збудована повіки.» На небі утвердив ти твою вірність.</p>
<p>3 «Я заключив союз із моїм вибранцем; поклявсь Давидові, слузі моєму:</p>
<p>4 Повіки утверджу твого потомка і по всі роди твій престол збудую.»</p>
<p>5 Небо, о Господи, діла твої предивні прославляє і твою вірність у святих громаді.</p>
<p>6 Хто бо на небі може з Господом зрівнятись? Хто з синів Божих на Господа схожий?</p>
<p>7 Жахливий Бог у громаді святих, великий і страшний над усіма круг нього.</p>
<p>8 Господи, Боже сил, хто тобі рівня? Ти, Господи, могутній, і вірність твоя кругом тебе.</p>
<p>9 Ти правиш гордим морем; коли розбурхаються його хвилі, ти їх гамуєш.</p>
<p>10 Ти розтоптав, немов убитого, Рагава; сильним твоі'м раменом ти ворогів твоїх розсіяв.</p>
<p>11 Твої небеса і земля теж твоя; світ і його повноту - ти заснував їх.</p>
<p>12 Північ і південь - ти сотворив їх. Тавор і Хермон іменем твоїм ликують.</p>
<p>13 Рамено твоє потужне, рука твоя могутня, здіймається твоя десниця!</p>
<p>14 Право й справедливість - основа твого трону, ласка й вірність ідуть перед тобою.</p>
<p>15 Блажен народ, що вміє веселитись; у світлі лиця твого, о Господи, він ходить.</p>
<p>16 Ім'ям твоїм радіють завжди, і справедливістю твоєю ідуть вгору.</p>
<p>17 Ти бо єси окраса їхньої потуги, і твоїм благоволінням іде вгору ріг наш.</p>
<p>18 Бо Господь - щит наш і Святий Ізраїля - цар наш.</p>
<p>19 Колись ти говорив твоїм побожним у видінні: - Я поклав на витязя корону, Я вивищив вибранця з-між народу.</p>
<p>20 Знайшов Давида, слугу мого; миром моїм святим його помазав.</p>
<p>21 Рука моя з ним буде твердо, ба й рамено моє буде його скріпляти</p>
<p>22 Ворог не зможе його обманути злочинець не буде його гнітити.</p>
<p>23 Його противників я зітру геть із перед нього розіб'ю тих, що його ненавидять.</p>
<p>24 І моя вірність буде з ним, і моя ласка, і моїм ім'ям ріг його здійметься вгору.</p>
<p>25 Я простягну руку його на море і на ріки - його десницю.</p>
<p>26 Він буде мене взивати: «Ти мій Батько, мій Бог, скеля спасіння мого.»</p>
<p>27 А я його поставлю перворідним, найвищим над землі царями.</p>
<p>28. Повіки берегтиму йому мою милість і з ним союз мій буде непохитний.</p>
<p>29 Вічним зроблю його потомство і престол його, як дні небесні.</p>
<p>30 Коли ж його сини закон мій покинуть і в наказах моїх ходити більш не будуть,</p>
<p>31 коли осквернять мої постанови й велінь моїх не будуть пильнувати,</p>
<p>32 я різкою їхній проступок покараю й ударами - їхню провину.</p>
<p>33 Але моєї ласки я не заберу від нього і вірности моєї не відкину.</p>
<p>34 Не оскверню союзу мого, того, що вийшло з уст моїх, не зміню.</p>
<p>35 Раз я поклявся святістю моєю: Давидові напевне не скажу неправди!</p>
<p>36 Його потомство триватиме повіки, і престол його передо мною, наче сонце.</p>
<p>37 Мов місяць, він стоятиме повіки як свідок на небі вірний. -</p>
<p>38 Та ти відкинув, занехаяв, розгнівався на помазаника твого.</p>
<p>39 Ти погордував союзом слуги твого, збезчестив на землі його корону.</p>
<p>40 Ти розвалив усі його мури, його укріплення обернув єси в руїну.</p>
<p>41 Грабують його всі перехожі, він став сміховищем своїм сусідам.</p>
<p>42 Підніс угору напасників правицю, звеселив усіх його ворогів.</p>
<p>43 Ти навіть обернув назад вістря його меча і не підтримав його в битві.</p>
<p>44 Ти знищив його сяйво і повалив престол його на землю.</p>
<p>45 Ти скоротив дні його молодости, вкрив його соромом.</p>
<p>46 Докіль, о Господи, ти будеш ховатись? Докіль палатиме вогнем гнів твій?</p>
<p>47 Згадай, який мій вік короткий! Отак нінащо створив ти всіх дітей людських?</p>
<p>48 Хто, живши, не побачить смерти, врятує свою душу з рук Шеолу?</p>
<p>49 Де вони, Господи, днедавні твої ласки?</p>
<p>50 Згадай, о Господи, про слуг твоїх наругу, - що про них у вірності твоїй ти Давидові поклявся; я ж бо ношу її у моїм серці від багатьох народів, -</p>
<p>51 що нею твої вороги, Господи, зневажають, що нею зневажають сліди помазаника твого. </p>
<p>52 Благословен Господь повіки! Нехай так буде! Нехай так буде!</p>

<h4>ПСАЛМИ 90 <span class="prim_h6"> (89) Бог - вічне пристановище 1-6; гріх - причина злиднів 7-11; молитва 12-17</span></h4>
<p>1 <h6 class="prim_h6">Молитва. Мойсея, чоловіка Божого.</h6> Господи, ти був нам пристановищем по всі роди.</p>
<p>2 Перш, ніж постали гори і народилася земля, і всесвіт, від віку й до віку ти єси Бог.</p>
<p>3 Ти повертаєш людей у порох, кажучи: «Поверніться, сини людські!»</p>
<p>4 Бо тисяча літ в очах у тебе, мов день учорашній, що минув, і мов нічна сторожа.</p>
<p>5 Змітаєш геть їх: вони стають, мов сон уранці, Мов та трава, що зеленіє.</p>
<p>6 Уранці квітне й зеленіє, а ввечорі - підтята висихає.</p>
<p>7 Бо гинемо від гніву твого, і стривожились ми від обурення твого.</p>
<p>8 Поставив ти провини наші перед собою, гріхи наші таємні перед світлом обличчя твого.</p>
<p>9 Усі бо наші дні никнуть від гніву твого; літа наші минають, мов зідхання.</p>
<p>10 Дні віку нашого сімдесят років, а як при силі - вісімдесят років; і більшість із них - то труд і марність, бо скоро линуть, і ми зникаєм.</p>
<p>11 Хто знає силу гніву твого? Хто бачив твоє обурення?</p>
<p>12 Навчи ж нас дні наші рахувати, щоб ми дійшли до розуму доброго.</p>
<p>13 Повернися, Господи! - докіль? -і змилуйся над слугами твоїми.</p>
<p>14 Насити нас милістю твоєю вранці, щоб ми раділи й веселились по всі дні наші.</p>
<p>15 Звесели нас мірою днів, за яких засмутив єси нас, мірою літ, що ми в них звиділи горе.</p>
<p>16 Хай з'явиться твоїм слугам твоє діло, і слава твоя їхнім дітям.</p>
<p>17 І ласка Господа, Бога нашого, хай буде над нами, і стверди діло рук наших; стверди його - діло рук наших!</p>

<h4>ПСАЛМИ 91 <span class="prim_h6"> (90) Бог - вічне пристановище людей</span></h4>
<p>1 Ти, що живеш під Всевишнього покровом, що у Всесильного тіні пробуваєш,</p>
<p>2 скажи до Господа: «Моє прибіжище й моя твердиня, мій Боже, на котрого я покладаюсь.»</p>
<p>3 Він бо спасе тебе від сітки птахолова і від погибельного мору.</p>
<p>4 Він тебе покриє крилами своїми, і ти втечеш під його крила; щит і забороло - його вірність.</p>
<p>5 Ти не злякаєшся ні страху вночі, ані стріли, що вдень літає,</p>
<p>6 ані чуми, що в пітьмі бродить, ані зарази, що нищить опівдні.</p>
<p>6 Нехай і тисяча упаде біля тебе і десять тисяч праворуч від тебе, -до тебе не підійде.</p>
<p>8 Ти лиш очима споглянеш -і кару грішників побачиш.</p>
<p>9 Бо Господь - твоє прибіжище, Всевишній - твій захист.</p>
<p>10 Ніяке лихо до тебе не приступить, ніяка кара не підійде близько намету твого.</p>
<p>11 Бо ангелам своїм він повелить про тебе, щоб берегли тебе на всіх твоїх дорогах.</p>
<p>12 І на руках тебе носитимуть, щоб не спіткнулася нога твоя об камінь.</p>
<p>13 На гада й змія будеш наступати, розтопчеш лева і дракона.</p>
<p>14 Тому, що він явив свою любов до мене, я його врятую; я вивищу його, бо знає моє ім'я.</p>
<p>15 Візве до мене, і я озвусь до нього; я буду з ним у скруті, я визволю його і його прославлю</p>
<p>16 Довгим віком його насичу , і явлю йому моє спасіння. </p>

<h4>ПСАЛМИ 92 <span class="prim_h6"> (91) Прослава Бога 2-5; грішники загинуть 6-12; праведник процвітатиме 13-16</span></h4>
<p>1 <h6 class="prim_h6">Псалом. Пісня. На день суботній</h6> Добре воно - Господа прославляти в псалмах співати твоєму імені, Всевишній;</p>
<p>2 звіщати вранці твою милість, ночами - твою вірність, -</p>
<p>3 на десятиструнній гарфі й на цитрі. і піснями на гуслах.</p>
<p>4 Бо веселиш мене, о Господи, учинками твоїми, і я ділами рук твоїх радію.</p>
<p>5 Які великі твої діла, Господи! Думки твої вельми глибокі.</p>
<p>6 Безумний не знає, дурень того не розуміє.</p>
<p>7 Хоч грішники, немов трава, буяють і процвітають усі лиходії, та все одно згинуть навіки.</p>
<p>8 Ти ж, Господи, повіки на висотах!</p>
<p>9 Ось бо вороги твої, Господи, ось бо вороги твої загинуть, розсипляться усі, що творять беззаконня.</p>
<p>10 Ти підніс рога мого, мов буйволового рога, мене намащено єлеєм найчистішим.</p>
<p>11 І око моє погордувало моїми ворогами; а про злих, що повстали проти мене, вуха мої біду почули.</p>
<p>12 Праведник квітнутиме, немов пальма; він виженеться вгору, мов кедр ливанський</p>
<p>13 Посаджені в Господнім домі, вони на дворах Бога нашого квітнутимуть.</p>
<p>14 Вони й на старість плодовиті будуть, будуть ядерні й соковиті,</p>
<p>15 щоб возвістити, що Господь правий, - моя скеля, - і що нема неправди в ньому.</p>

<h4>ПСАЛМИ 93 <span class="prim_h6"> (92) Бог - цар усесвіту</span></h4>
<p>1 Господь царює, він одягнувсь у велич; вдягнувсь Господь, потугою підперезався. І світ стоїть твердо, не похитнеться.</p>
<p>2 Твердо стоїть престол твій з давніх давен, ти єси споконвіку.</p>
<p>3 Здіймають ріки, Господи, здіймають ріки шум свій, здіймають ріки свій гуркіт.</p>
<p>4 Понад шум вод великих, понад могутні хвилі моря, Господь могутній на висотах.</p>
<p>5 Твої свідоцтва вельми вірні; домові твоєму личить святість.</p>

<h4>ПСАЛМИ 94 <span class="prim_h6"> (93) Зухвалість ворогів 1-11; Бог заступається за народ 12-15; і за псалмопівця 16-23</span></h4>
<p>1 О Боже, відплати, Господи; о Боже, відплати, явися в сяйві!</p>
<p>2 Встань, судде землі, відплати гордим по заслузі!</p>
<p>3 Доки безбожні, Господи, доки безбожні будуть торжествувати?</p>
<p>4 Доки будуть базікати, нахабно теревенити і вихвалятись усі, що творять беззаконня?</p>
<p>5 Топчуть, о Господи, народ твій, гноблять твою спадщину.</p>
<p>6 Удовицю й захожого вбивають, та й сиріт зводять зо світу.</p>
<p>7 І кажуть: «Господь не бачить, Бог Якова не примічає.»</p>
<p>8 Збагніть, дурні в народі! Безглузді, коли вам розум проясниться?</p>
<p>9 Чи ж той, хто насадив вухо, не чує? Хто око створив, - не бачить?</p>
<p>10 Той, що повчає народи, не буде карати? Він, що навчає розумну людину?</p>
<p>11 Господь знає думки людини, що вони марні</p>
<p>12 Щасливий чоловік, Господи, що його перестерігаєш і у твоїм законі навчаєш,</p>
<p>13 щоб дати йому спокій за лихої години, поки викопується грішникові яма.</p>
<p>14 Господь свого народу не відкине і спадщини своєї не полишить.</p>
<p>15 Бо право повернеться до правди і всі щирі серцем стоятимуть за нею.</p>
<p>16 Хто встане за мене проти злісних, заступиться за мене проти злочинців?</p>
<p>17 Якби Господь та не прийшов мені на допомогу, ще трохи, і моя душа жила б у мовчанні.</p>
<p>18 Коли я кажу: «Хитається нога моя», - ласка твоя, о Господи, підтримує мене.</p>
<p>19 Коли сила турбот у моїм серці, -твої втіхи розвеселяють мою душу.</p>
<p>20 Чи ж може бути в тебе спілка з престолом погибелі, що коїть зло під виглядом закону?</p>
<p>21 Вони збираються проти душі праведника, засуджують кров неповинну.</p>
<p>22 Але Господь - мій захист, мій Бог - скеля прибіжища мого.</p>
<p>23 Він наведе на них їхню безбожність, в їх власній злобі їх погубить, -погубить їх Господь, Бог наш.</p>

<h4>ПСАЛМИ 95 <span class="prim_h6"> (94) Заклик віддати Богові Цареві славу.</span></h4>
<p>1 Ходіте, заспіваймо Господеві, воскликнім Скелі нашого спасіння.</p>
<p>2 Ходімо перед нього з хвалою і піснями йому воскликнім.</p>
<p>3 Бо Господь - Бог великий і цар великий над усіма богами.</p>
<p>4 В його руці - землі глибінь, і верхи гір йому належать.</p>
<p>5 Море - його, бо то він витворив його. І сушу його руки створили.</p>
<p>6 Ходіте, поклонімся і ниць припадім; припадімо на коліна перед Госпо дом, творцем нашим!</p>
<p>7 Бо він наш Бог, і ми народ його пасовиська, і його руки отара. Якби ж то ви послухали вже голос його сьогодні!</p>
<p>8 «Не будьте тверді серцем, як у Меріві, як у день Масси в пустині,</p>
<p>9 де спокушали мене батьки ваші, випробовували мене, хоча й бачили моє діло.</p>
<p>10 Сорок років осоружний був мені той рід, і я мовив: То народ, що блукає серцем; вони моїх доріг не знають.</p>
<p>11 Тому й поклявсь я в моїм гніві: Вони не ввійдуть у мій спочинок!»</p>

<h4>ПСАЛМИ 96 <span class="prim_h6"> (95) Хваліте Господа, Царя всієї землі</span></h4>
<p>1 Співайте Господеві нову пісню, співайте Господеві, уся земле!</p>
<p>2 Співайте Господеві, благословіть його ім'я; звіщайте день-у-день його спасіння.</p>
<p>3 Повідайте між племенами його славу, між усіма народами його діла предивні.</p>
<p>4 Бо Господь великий і вельми достойний слави, страшний над усіма богами.</p>
<p>5 Бо всі боги поган - кумири, Господь же створив небо.</p>
<p>6 Велич і краса перед обличчям у нього, сила й слава в його святині.</p>
<p>7 Воздайте Господеві, сім'ї народів, воздайте Господеві славу й силу.</p>
<p>8 Воздайте Господеві славу його імени: принесіть дари й увійдіть у його двори.</p>
<p>9 Вклонітеся Господеві у пишних шатах тремтіть перед ним, уся земле!</p>
<p>10 Скажіть між народами: «Господь царює!» Світ стоїть твердо, не похитнеться Він судить народи справедливо.</p>
<p>11 Радується небо, і земля хай веселиться, нехай заграє море і його повнота.</p>
<p>12 Поле й усе що на ньому, хай веселяться; тоді всі дерева в діброві радісно співатимуть</p>
<p>13 перед Господом; бо він прихо дить, приходить він судити землю і судитиме по справедливості всесвіт, і по своїй вірності народи.</p>

<h4>ПСАЛМИ 97 <span class="prim_h6"> (96) Опис судного дня</span></h4>
<p>1 Господь царює, земля хай веселиться, хай радується островів велика сила!</p>
<p>2 Хмара й темрява навколо нього; правда й справедливість - підвалини його престолу.</p>
<p>3 Вогонь іде поперед ним, палить його ворогів навкруги.</p>
<p>4 Його блискавки освітлюють усесвіт; земля те бачить і стрясається. </p>
<p>5 Гори, як віск, тануть перед Господом, перед Господом усієї землі.</p>
<p>6 Небо звіщає його справедливість, і всі народи бачать його славу.</p>
<p>7 Стидом хай укриються усі, що служать ідолам різьбленим, що хваляться пустими бовванами; вклоніться йому, усі боги!</p>
<p>8 Почувши це, Сіон радіє, і веселяться усі міста Юди заради судів твоїх, Господи.</p>
<p>9 Бо ти, Господи, величний над усею землею; вознісся єси вельми над усіма богами.</p>
<p>10 О ви, що любите Господа, ненавидьте зло! Він зберігає душі своїх вірних, з рук грішників їх визволяє.</p>
<p>11 Над праведником сходить світло над щирим серцем - радість.</p>
<p>12 Радуйтеся, праведні у Господі, і прославляйте його святе ім'я.</p>

<h4>ПСАЛМИ 98 <span class="prim_h6"> (97) Господь переможець 1-3; уся земля радіє 4-9</span></h4>
<p>1 <h6 class="prim_h6">Псалом.</h6> Співайте Господеві нову пісню, бо він учинив чуда. Його правиця і його святе рамено дали йому перемогу.</p>
<p>2 Господь явив своє спасіння, перед очима в народів явив він свою справедливість.</p>
<p>3 Згадав про свою милість і свою вірність супроти дому Ізраїля. Усі кінці землі побачили, як наш Бог спасає.</p>
<p>4 Ликуйте перед Господом, уся земле, радійте й веселіться, і псалми співайте!</p>
<p>5 Псалми співайте Господеві на гуслах, на гуслах і голосом співу!</p>
<p>6 Сурмами й під звуки рогу, ликуйте перед царем Господом!</p>
<p>7 Нехай заграє море та його повнота, світ і його мешканці.</p>
<p>8 Ріки нехай у долоні плещуть і разом нехай ликують гори -</p>
<p>9 перед Господом, бо він іде судити землю; судитиме по справедливості всесвіт, по правоті - народи.</p>

<h4>ПСАЛМИ 99 <span class="prim_h6"> (98) Господь - Цар святий та справедливий</span></h4>
<p>1 Господь царює, нехай тремтять народи. Він на херувимах возсідає, нехай земля стрясається.</p>
<p>2 Господь великий у Сіоні і над усіма народами високий.</p>
<p>3 Хай славлять твоє велике й страшне ім'я; святе - воно!</p>
<p>4 Сильний цар, що любить справедливість: ти ж утвердив правоту, ти суд у Якові вчинив і правосуддя.</p>
<p>5 Вознесіте Господа, Бога нашого, і впадіте ниць перед підніжжям його стіп: святий - він!</p>
<p>6 Мойсей і Арон між його священиками і Самуїл між тими, що його ім'я прикликають. Вони Господа прикликали, і він відповідав їм.</p>
<p>7 Він промовляв до них в стовпі хмари: вони дотримували його накази і закони, що їх він дав їм.</p>
<p>8 Господи, Боже наш, ти відповідав їм, був для них Богом милосердним, хоча й відплачував їхні лихі вчинки.</p>
<p>9 Вознесіте Господа, нашого Бога, і припадіте до гори його святої: бо Господь, Бог наш, - святий. </p>

<h4>ПСАЛМИ 100 <span class="prim_h6"> (99) Служіте Господеві з радістю!</span></h4>
<p>1 <h6 class="prim_h6">Псалом. На подяку.</h6> Ликуйте перед Господом, уся земле!</p>
<p>2 Служіте Господеві з радістю! Увійдіть перед його обличчя веселі!</p>
<p>3 Знайте, що Господь, то він - Бог; він створив нас, і ми йому належимо. Його народ ми й вівці його пасовиська.</p>
<p>4 Увійдіть із подякою в його ворота, в його двори з хвалою; дякуйте йому, благословіте його ім'я!</p>
<p>5 Бо добрий Господь, повіки його милість і по всі роди його вірність.</p>

<h4>ПСАЛМИ 101 <span class="prim_h6"> (100) 3разок князя</span></h4>
<p>1 <h6 class="prim_h6">Давида. Псалом.</h6> Про милість та про справедливість я буду співати, тобі, о Господи, псалми співатиму.</p>
<p>2 Буду вважати на дорогу досконалу. Коли прийдеш до мене? Ходитиму в досконалості серця мого посеред дому мого.</p>
<p>3 Перед очима в себе не утверджу нічого нечестивого. Того, що творить беззаконня, зненавиджу, до мене той не пристане.</p>
<p>4 Лукаве серце відійде геть від мене, зла я не хочу й знати.</p>
<p>5 Хто обмовляє тайкома ближнього свого, - того я призведу до мовчанки. Хто має горде око й пиху в серці, не стерплю того.</p>
<p>6 Очі мої на вірних краю, щоб жили зо мною. Хто ходить шляхом досконалих, той буде мені служити.</p>
<p>7 Не житиме у моїм домі, хто лукавство творить. Хто кує брехні, не встоїться перед очима в мене.</p>
<p>8 Щоранку призводитиму до мовчанки усіх нечестивих краю, щоб вигубити з Господнього міста усіх, що творять беззаконня.</p>

<h4>ПСАЛМИ 102 <span class="prim_h6"> (101) Молитва тяжко хворого</span></h4>
<p>1 <h6 class="prim_h6">Молитва нужденного, що, прибитий горем, виливає свою скаргу перед Богом.</h6> Господи, почуй мою молитву; моє благання нехай до тебе ввійде</p>
<p>2 Не ховай обличчя твого від мене у день моєї скрути. Прихили до мене твоє вухо, коли до тебе взиваю, вислухай мене скоро.</p>
<p>3 Бо дні мої, як дим, щезають, і мої кості, як жар, тліють.</p>
<p>4 Прибите, мов трава, в'яне моє серце, я забуваю їсти хліб мій.</p>
<p>5 Від сильного мого стогнання прилипли мої кості до моєї шкіри.</p>
<p>6 Я став, мов пелікан у пустині, зробивсь, мов той пугач у руїнах.</p>
<p>7 Не сплю я й стогну, немов самітна пташка на покрівлі.</p>
<p>8 Вороги мої ввесь час мене ображають; ті, що лютують проти мене, кленуться мною.</p>
<p>9 Бо я, неначе хліб, їм попіл і напиток мій із сльозами я змішую, -</p>
<p>10 через твій гнів і твоє обурення, бо ти мене підняв і кинув.</p>
<p>11 Дні мої, неначе тінь, що простягнулась, і сам я, неначе трава, в'яну.</p>
<p>12 Ти ж, Господи, сидиш повіки на престолі, й ім'я твоє по всі роди.</p>
<p>13 Ти встанеш, змилуєшся над Сіоном, бо час над ним уже змилосердитись, бо прийшла година.</p>
<p>14 Слуги твої люблять його каміння, їм милий його порох.</p>
<p>15 Народи будуть імени Господнього боятись, і всі царі землі - твоєї слави.</p>
<p>16 Коли Господь Сіон відбудує, явиться в своїй славі,</p>
<p>17 зглянеться він над молитвою нужденних, молитвою їхньою не погордує.</p>
<p>18 Хай це запишеться для будучого роду, і народ, що буде створений, хвалитиме Господа. </p>
<p>19 Бо він з висоти своєї святині подивився, Господь із небес на землю глянув,</p>
<p>21 щоб почути стогін бранця, щоб визволити призначених на смерть;</p>
<p>22 щоб звіщали ім'я Господа в Сіоні і хвалили його в Єрусалимі,</p>
<p>23 коли разом зберуться народи і царства служити Господеві.</p>
<p>24 Він виснажив у дорозі мою силу, укоротив дні мої.</p>
<p>25 Я кажу: Боже мій, не забирай мене у половині віку мого: літа твої по всі роди!</p>
<p>26 Спервовіку світу ти заснував землю і небеса - діло рук твоїх.</p>
<p>27 Вони загинуть, ти ж будеш стояти; все постаріється, немов одежа. Наче вбрання, ти їх міняєш, і вони пройдуть.</p>
<p>28 Ти ж усе той самий, і літам твоїм кінця немає.</p>
<p>29 Сини слуг твоїх будуть жити, і їхнє потомство утривалиться перед тобою. </p>

<h4>ПСАЛМИ 103 <span class="prim_h6"> (102) Прослава Божого милосердя</span></h4>
<p>1 <h6 class="prim_h6">Давида.</h6> Благослови, душе моя, Господа і все нутро моє - його святе ім'я.</p>
<p>2 Благослови, душе моя, Господа і не забувай усіх добродійств його ніколи.</p>
<p>3 Він прощає усі твої провини, зціляє всі твої недуги. </p>
<p>4 Він визволяє життя твоє від ями, вінчає тебе ласкою та милосердям.</p>
<p>5 Він насичує твій вік похилий благом, й оновляється, як орел, твоя юність.</p>
<p>6 Господь творить правосуддя і суд усім прибитим.</p>
<p>7 Він показав Мойсеєві свої дороги, синам Ізраїля діла свої.</p>
<p>8 Милосердний Господь і добрий, повільний до гніву і вельми милостивий.</p>
<p>9 Не буде вічно він змагатись й не буде гніватись повіки.</p>
<p>10 Не за гріхами нашими учинив він із нами, і не за провинами нашими відплатив він нам.</p>
<p>11 Бо як високо небо над землею, така велика його милість над тими, що його бояться.</p>
<p>12 Як далеко схід від заходу, так віддалив він від нас злочинства наші.</p>
<p>13 Як батько милосердиться над синами, так милосердиться Господь над тими, що його бояться.</p>
<p>14 Він знає, з чого ми зліплені, він пам'ятає, що ми - порох.</p>
<p>15 Чоловік бо - дні його, немов билина: квітне, мов квітка в полі.</p>
<p>16 Потягне над ним'вітер, і його немає, і місце, де він був, його не впізнає більше.</p>
<p>17 Милість же Господня від віку й до віку над тими, що його бояться; і справедливість його над дітьми дітей тих,</p>
<p>18 що бережуть його союз і про заповіді його пам'ятають, щоб їх виконувати.</p>
<p>19 Господь на небі утвердив престол свій, і царство його усім володіє.</p>
<p>20 Благословіте Господа, всі ангели його, могутні силою, ви, що виконуєте його слово, покірні голосові його слова.</p>
<p>21 Благословіте Господа, всі його небесні сили, слуги його, що чините його волю.</p>
<p>22 Благословіте Господа, усі його твори, по всіх місцях його правління! Благослови, душе моя, Господа!</p>

<h4>ПСАЛМИ 104 <span class="prim_h6"> (103) Хвала Богові Творцеві</span></h4>
<p>1 Благослови, душе моя, Господа! Господи, Боже мій, великий єси вельми! Ти одягнувсь величчю й красою,</p>
<p>2 ти світлом, наче ризою, покрився. Ти розіп'яв, неначе намет, небо.</p>
<p>3 Ти збудував твої горниці в водах. Із хмар србі робиш колісницю, ходиш на крилах вітру.</p>
<p>4 Вітри своїми посланцями учиняєш, полум'я вогненне - слугами своїми.</p>
<p>5 Ти заснував землю на її підвалинах - не захитається по віки вічні.</p>
<p>6 Безоднею, немов одежею, покрив її, понад горами стали води.</p>
<p>7 Перед погрозою твоєю вони втікали, перед голосом грому твого тремтіли.</p>
<p>8 Звелися гори, зійшли долини до місця, що ти їм призначив.</p>
<p>9 Поставив їм границю, якої не перейдуть, щоб знову покрити землю.</p>
<p>10 Джерела посилаєш у ріки, які течуть проміж горами.</p>
<p>11 Усю звірину, що в полі, вони напувають, дикі осли там гасять свою спрагу. </p>
<p>12 Над ними кублиться небесне птаство з-поміж гілляк дає свій голос.</p>
<p>13 Ти напуваєш гори з твоїх горниць, земля насичується плодом діл твоїх</p>
<p>14 Вирощуєш траву для скоту, зела - на вжиток людям; щоб хліб із землі добували:</p>
<p>15 вино, що серце людське звеселяє олію, щоб від неї ясніло обличчя, і хліб, що скріплює серце людське.</p>
<p>16 Насичуються дерева Господні, кедри ливанські, що посадив їх.</p>
<p>17 На них гніздяться птиці; бусли - на кипарисах їхнє житло.</p>
<p>18 Високі гори для кіз диких, скелі - для борсуків притулок.</p>
<p>19 Ти створив місяць, щоб значити пори; сонце знає свій захід.</p>
<p>20 Наводиш темряву, і ніч надходить, що в ній ворушаться усі звірі дібровні.</p>
<p>21 Левенята рикають за здобиччю своєю, поживи від Бога собі просять.</p>
<p>22 Ховаються, як тільки зійде сонце, лягають у своїх барлогах.</p>
<p>23 Виходить чоловік до свого діла й до своєї праці аж до вечора.</p>
<p>24 Яка їх, твоїх діл, Господи, сила! У мудрості усе ти створив, - повна земля твоїх створінь.</p>
<p>25 Ось море велике, прешироке, у ньому плазунів безліку, звірів малих і великих.</p>
<p>26 Там кораблі проходять, є і Левіятан, котрого ти створив, щоб ним бавитися.</p>
<p>27 Усі вони від тебе дожидають, щоб дав їм у свій час поживу.</p>
<p>28 Коли даєш їм, вони її збирають, як розтулюєш твою руку, вони насичуються благом.</p>
<p>29. Вони бентежаться, коли ховаєш вид твій; як забираєш дух у них, вони гинуть і повертаються в свій порох.</p>
<p>30 Зішлеш твій дух, - вони оживають і ти відновлюєш лице землі.</p>
<p>31 Нехай слава Господня буде повіки нехай Господь радіє творами своїми;</p>
<p>32 спогляне він на землю, і вона стрясається, торкнеться гір, - вони димують.</p>
<p>33 Я буду Господеві співати поки життя мого, псалми співатиму, скільки буду жити.</p>
<p>34 Хай буде приємна йому моя пісня; у Господі я веселитимусь.</p>
<p>35 Хай грішники з землі щезнуть, і беззаконних більше хай не буде. Благослови, душе моя, Господа! Алилуя! </p>

<h4>ПСАЛМИ 105 <span class="prim_h6"> (104) Заклик хвалити Бога 1-7; історія патріярхів 8-45</span></h4>
<p>1 Хваліте Господа, взивайте його ім'я, звіщайте між народами його учинки.</p>
<p>2 Співайте йому, псалми йому співайте, розповідайте про всі його діла чудесні.</p>
<p>3 Хвалітеся його святим ім'ям, хай радується серце тих, що Господа шукають.</p>
<p>4 Шукайте Господа і його силу, Шукайте його обличчя завжди.</p>
<p>5 Згадайте його чуда, що він зробив був; дива його й вироки уст його.</p>
<p>6 Потомки Авраама, слуги його, діти Якова, його вибранці!</p>
<p>7 Він Господь, Бог наш; суди його - на всю землю.</p>
<p>8 Він вічно пам'ятає про союз свій, слово, що заповідав на тисячу родів,</p>
<p>9 союз, що уклав з Авраамом, і свою клятву Ісаакові,</p>
<p>10 що він установив для Якова законом і для Ізраїля союзом вічним,</p>
<p>11 кажучи: «Тобі я дам Ханаан-землю як частку вашого спадкоємства.»</p>
<p>12 Як їх була маленька жменька, мало, та ще й були чужими в тій країні</p>
<p>13 і мандрували від народу до народу, від одного царства до іншого народу, - </p>
<p>14 не допустив нікому їх гнобити і за них картав царів:</p>
<p>15 «Не доторкайтеся моїх помазаників і не робіть зла моїм пророкам!»</p>
<p>16 Навів на землю голод, зламав усю їхню підпору, їхній хліб.</p>
<p>17 Послав був перед ними чоловіка, у рабство був проданий Йосиф.</p>
<p>18 У диби закували йому ноги, повісили йому на шию залізні пута,</p>
<p>19 аж поки не здійснилось його слово, -випробував його глагол Господній.</p>
<p>20 Послав цар і випустив його на волю; володар народів дав йому свободу.</p>
<p>21 Настановив його господарем над своїм домом та управителем над усім своїм маєтком,</p>
<p>22 щоб він князів його зобов'язував за своєю волею, його старших навчав мудрости.</p>
<p>23 От і ввійшов Ізраїль у Єгипет, Яків почав жити в землі Хама.</p>
<p>24 Розмножив він народ свій вельми, він їх зробив сильнішими від ворогів їхніх.</p>
<p>25 Перевернув їхнє серце, щоб зненавиділи люд його, щоб коїли слугам його лукавства.</p>
<p>26 Тоді послав Мойсея, слугу свого, Арона, що собі вибрав.</p>
<p>27 Вони появляли поміж ними його дивні знаки і чудеса у землі Хама.</p>
<p>28 Він наслав темряву, і потемніло, але вони спротивилися його слову.</p>
<p>29. Перетворив на кров їхні води і виморив їхню рибу.</p>
<p>30 Від жаб у їхній країні закишіло, були вони й у самих царських покоях.</p>
<p>31 Сказав, і роями взялися мухи, і комарі всю їхню країну вкрили.</p>
<p>32 Замість дощу - дав град їм, вогонь палючий на їхню землю.</p>
<p>33 Побив їхній виноград, смоковниці їхні; і деревину поламав у їхній країні.</p>
<p>34 Сказав, - і сарана злетіла, і гусені без ліку,</p>
<p>35 що з'їла всю траву у їхній країні, плоди на їхній землі пожерла.</p>
<p>36 Він вибив усіх їхніх первородних у країні, первенців повної родючої їхньої сили.</p>
<p>37 І випровадив їх із золотом та сріблом, і не було між племенами їхніми хисткого.</p>
<p>38 Зрадів Єгипет, коли ті вийшли, бо страх напав на нього перед ними.</p>
<p>39 Він простер хмару, неначе покривало, вогонь, щоб уночі світити.</p>
<p>40 Просили, і перепелиць зіслав їм, і хлібом з неба наситив їх.</p>
<p>41 Розколов землю, і ринули води, рікою потекли в пустині.</p>
<p>42 Згадав бо своє святе слово до Авраама, слуги свого.</p>
<p>43 Випровадив із радістю народ свій і з торжеством - своїх вибранців.</p>
<p>44 Дав їм землі поган, і вони напрацьованим заволоділи,</p>
<p>45 щоб його заповідей пильнувати і зберігати його закони. Алилуя.</p>

<h4>ПСАЛМИ 106 <span class="prim_h6"> (105) Хваліте Господа: 1-5; свідчення про невірність народу 6-43; гнів і помилування 44-48</span></h4>
<p>1 Алилуя. Хваліте Господа, бо добрий, бо милість його повіки.</p>
<p>2 Хто може розповісти про подвиги Господні, усю славу його розголосити?</p>
<p>3 Щасливий, хто пильнує право й увесь час творить справедливість!</p>
<p>4 Згадай, о Господи, про мене у благоволінні до народу твого! Навідайся з твоєю допомогою до мене,</p>
<p>5 щоб я міг бачити твоїх вибранців щастя, щоб міг радіти радістю твого народу, щоб міг хвалитися твоєю спадщиною.</p>
<p>6 Ми згрішили з нашими батьками, провинилися, вчинили беззаконня.</p>
<p>7 Батьки наші в Єгипті на чуда твої не вважали, не пам'ятали про численні твої добродійства і збунтувалися проти Всевишнього над Червоним морем.</p>
<p>8 А все ж таки він спас їх імени свого ради, щоб появити свою силу.</p>
<p>9 Він погрозив Червоному морю, і воно висхло, і перевів їх через безодню. </p>
<p>10 Він з руки ненависника врятував їх, і визволив їх з руки ворога;</p>
<p>11 противників же їх покрили води, ані один з них не лишився.</p>
<p>12 Тоді вони повірили його словам і хвалу йому заспівали.</p>
<p>13 Незабаром вони діла його забули, поради його не чекали.</p>
<p>14 І запалали жадобою в пустині, і заходилися спокушувати Бога на безлюдді.</p>
<p>15 І дав він їм, чого вони бажали, але наслав сухоти в їхню душу.</p>
<p>16 І почали заздрити Мойсеєві в таборі й Аронові, Господньому святому.</p>
<p>17 Розсілася земля й поглинула Датана і покрила зграю Авірама.</p>
<p>18 І запалав огонь у їхній зграї, і полум'я спалило беззаконних.</p>
<p>19 Бичка зробили під Хоривом і вилитому бовванові поклонялись</p>
<p>20 І заміняли свою Славу на бика подобу, що траву їсть.</p>
<p>21 Забули Бога, Спаса свого, що вчинив великі подвиги в Єгипті,</p>
<p>22 діла предивні в землі Хама, страшенні - над Червоним морем.</p>
<p>23 Вже говорив про те, щоб їх запропастити, якби Мойсей, його вибранець, не став йому навпроти на проломі, щоб відвернути його гнів, щоб він їх не знищив.</p>
<p>24 І погордували розкішною землею, не йняли віри його слову.</p>
<p>25І ремствували у своїх наметах, і на Господній голос не зважали.</p>
<p>26І він, піднявши руку, їм поклявся, що трупом їх покладе в пустині</p>
<p>27 і між народами розсіє їхнє потомство, самих же їх розвіє геть по землях.</p>
<p>28 Злигалися і з Ваал-Пеором і їли жертви мертвих.</p>
<p>29. Роздратували його вчинками своїми, і впала на них кара.</p>
<p>30 Тоді устав Пінхас і вчинив розправу, і кара припинилась.</p>
<p>31 І полічено йому це за заслугу по всі роди, по віки вічні.</p>
<p>32 І розгнівали його над Меріва-водами, і через них дізнав і Мойсей лиха.</p>
<p>33 Вони бо так допекли його серцю, що в нього вирвалося з уст необачне слово.</p>
<p>34 Вони не знищили народів, про котрих говорив Господь їм,</p>
<p>35 але з поганами змішались і навчились, як вони, чинити.</p>
<p>36 Узяли служити їхнім божищам, що стали для них петлею.</p>
<p>37 Синів своїх і дочок рідних, жертвували демонам.</p>
<p>38 І проливали кров невинну, кров синів і дочок рідних, що жертвували божищам ханаанським. І осквернилася земля від крови,</p>
<p>39 і опоганилася вчинками їхніми, і блудними ділами їхніми.</p>
<p>40 І скипів гнів Господень на народ свій, і він свою спадщину зненавидів.</p>
<p>41 Він видав їх поганам у руки, їхні ненависники запанували ними.</p>
<p>42 І їх гнітили вороги їхні, і вони були підбиті під їхню руку.</p>
<p>43 Багато разів він визволяв їх, вони ж усе бунтувались думкою своєю і падали глибоко за свої провини.</p>
<p>44 Та він ізглянувся над їхньою бідою, коли почув був їхні благання.</p>
<p>45 Згадав він їм союз свій із ними і змилувався у своїм великім милосерді.</p>
<p>46 Він зробив так, що вони знайшли милосердя у всіх, що їх забрали в полон.</p>
<p>47 Спаси нас, Господи, наш Боже; збери нас із-між народів, щоб прославляти твоє святе ім'я і величатися твоєю похвалою.</p>
<p>48 Благословен Господь, Бог Ізраїля, по віки вічні! І нехай увесь народ скаже: «Амінь!» Алилуя!</p>

<h4>ПСАЛМИ 107 <span class="prim_h6"> (106) Спільна подяка за вирятування від різних життєвих небезпек</span></h4>
<p>1 Хваліте Господа, бо добрий, бо милість його повіки.</p>
<p>2 Так нехай скажуть ті, що їх викупив Господь, котрих він викупив з руки гнобибителя</p>
<p>3 і котрих зібрав з країв, зо сходу й заходу, з півночі і з-поза моря.</p>
<p>4 Вони блукали пустинею, на безлюдді, дороги не знайшли до міста, де б їм жити.</p>
<p>5 Голодні й спраглі, - душа їхня всередині умлівала;</p>
<p>6 тоді вони до Господа візвали в своїй скруті, і він визволив їх із скорбот їхніх.</p>
<p>7 Він вів їх дорогою простою, щоб ішли до міста, де б їм жити.</p>
<p>8 Хай славлять Господа за його милість і чудеса його над людськими синами.</p>
<p>9 Бо він наситив спраглу душу і зголоднілу душу сповнив благом.</p>
<p>10 Вони сиділи в тьмі й тіні смерти, скуті нуждою й залізом,</p>
<p>11 бо збунтувалися проти слів Божих і погордували радою Всевишнього.</p>
<p>12 їхнє серце він упокорив бідою, вони спіткнулися, але помічника не було.</p>
<p>13 Тоді вони до Господа візвали в своїй скруті, і він визволив їх із скорбот їхніх.</p>
<p>14 Він вивів їх із тьми й тіні смерти і розбив їхні кайдани.</p>
<p>15 Хай славлять Господа за його милість і чудеса його над людськими синами.</p>
<p>16 Бо він розбив мосяжні брами і розламав залізнії засуви.</p>
<p>17 Вони нездужали через свої переступи, прибиті за свої провини.</p>
<p>18 Усяка їжа їхній душі набридла і вони наблизились до брам смерти.</p>
<p>19 Тоді вони до Господа візвали в своїй скруті, і він визволив їх із скорбот їхніх.</p>
<p>20 Він послав своє слово й вилікував їх, і врятував їх із могили.</p>
<p>21 Хай славлять Господа за його милість і чудеса його над людськими синами.</p>
<p>22 Хай принесуть подячні жертви і з радістю діла його прославлять.</p>
<p>23 Ті, що у суднах пускаються на море, що ведуть торгівлю на водах великих,</p>
<p>24 побачили діла Господні і чудеса його в морській глибині.</p>
<p>25 Сказав, і буйний вітер знявся й підніс високо морські хвилі.</p>
<p>26 Знялись під саме небо, спустилися в безодню, в біді душа їхня танула.</p>
<p>27 І захиталися вони й закружляли, немов п'яний, пропала вся їхня мудрість.</p>
<p>28 Тоді вони до Господа візвали в своїй скруті, і визволив їх із скорботи їхньої.</p>
<p>29. Він зробив з бурі тишу і втихомирив морські хвилі,</p>
<p>30 й вони зраділи, що затихло; він до бажаної пристані привів їх.</p>
<p>31 Хай славлять Господа за його милість і чудеса його над людськими синами.</p>
<p>32 нехай його позносять на народних зборах на раді старших хай його прославляють.</p>
<p>33 Він ріки обертає в пустиню, джерела вод - у суху землю.</p>
<p>34 У солончаки плодючу землю -через її мешканців злобу.</p>
<p>35 Він обертає пустиню в озеро воднисте і суху землю у водні джерела.</p>
<p>36 Там оселює зголоднілих, щоб заснували місто для оселі,</p>
<p>37 щоб засівали ниви, виноградники садили, що дають урожай достатній.</p>
<p>38 Благословляє їх, і вони множаться вельми; не допускає, щоб у них худоби стало мало.</p>
<p>39 їх змаліло, вони були прибиті утиском лихим та горем.</p>
<p>40 І той, що на князів кидає ганьбу, що їх блукати силує глухою пустинею,</p>
<p>41 підняв злиденного з нужди і його сім'ї, мов овець, розмножив.</p>
<p>42 Бачать те праві та радіють, і кожна злоба затуляє рот свій.</p>
<p>43 Хто мудрий, хай запримітить оці речі і хай зрозуміє милості Господні.</p>

<h4>ПСАЛМИ 108 <span class="prim_h6"> (107) Рання хвала 1-6; молитва перед війною 7-14</span></h4>
<p>1 <h6 class="prim_h6">Пісня. Псалом. Давида.</h6> Готове моє серце, Боже, - буду співати, у псалмах славити.</p>
<p>2 Пробудись, гарфо, і ви, гуслі! Я збуджу ранній світанок.</p>
<p>3 Я тебе прославлятиму між народами, Господи, і псалми тобі співатиму між племенами,</p>
<p>4 бо твоя милість аж до неба велика і твоя вірність аж до хмар сягає.</p>
<p>5 Вознесись, Боже, над небесами, і по всій землі хай буде твоя слава!</p>
<p>6 Щоб визволились твої любі, рятуй десницею твоєю і вислухай нас!</p>
<p>7 Сказав Бог у своїй святості: «Восторжествую, Сихем розділю, розміряю Суккот-долину.</p>
<p>8 Мій Гілеад і мій Манассія; Ефраїм - забороло голови моєї, Юда - моє берло.</p>
<p>9 Моав - мій посуд умивальний, на Едом кину я мої сандали, над Філістимською землею возликую!»</p>
<p>10 Хто візьме мене до укріпленого міста? Хто приведе мене аж до Едому?</p>
<p>11 Невже ти, Боже, нас відкинув, уже не вийдеш, Боже, з нашими військами?</p>
<p>12 Пошли нам поміч проти супостата, бо марна людська підмога!</p>
<p>13 З Богом учинимо ми подвиг, і він розтопче противників наших.</p>

<h4>ПСАЛМИ 109 <span class="prim_h6"> (108) Прохання про рятунок від ворогів 1-5; 21-31; догана ворогові 6-20</span></h4>
<p>1 <h6 class="prim_h6">Провідникові хору. Псалом. Давида.</h6> Боже моєї хвали, не мовчи!</p>
<p>2 Бо губи грішні й лукаві вони на мене розпустили, брехливим язиком зо мною говорили;</p>
<p>3 і словами ненависти мене обступили, зо мною воювали без причини.</p>
<p>4 За любов мою вони зо мною ворогують; я ж молюся.</p>
<p>5 Зло за добро навалюють на мене і ненависть замість любови.</p>
<p>6 Пусти лукавого до нього, і обвинуватель хай стоїть праворуч нього.</p>
<p>7 Як стане на суді, хай вийде винуватий; і його молитва хай йому за гріх буде.</p>
<p>8 Віку свого хай не звікує, уряд його хай візьме інший.</p>
<p>9 Сини його хай стануть сиротами, а його жінка - удовою.</p>
<p>10 Нехай сини його, блукаючи, на жебри розійдуться, нехай повиганяють їх з їхніх хат-пусток.</p>
<p>11 Нехай лихвар загарбає все, що той має, і чужі нехай розграбують його працю.</p>
<p>12 Нехай ніхто над ним не має милосердя, ніхто нехай не милує його сиріток.</p>
<p>13 Потомство його нехай згине, у другім поколінні ім'я їхнє хай буде стерте.</p>
<p>14 Хай перед Господом згадається провина його предків, гріх матері його нехай не затреться, -</p>
<p>15 хай будуть перед Господом назавжди, щоб він міг знищити з землі їхню пам'ять.</p>
<p>16 За те, що він не мав на думці чинити милосердя, але переслідував нужденного та злиденного, і розбитого серцем готовий був убити.</p>
<p>17 Любив прокляття: хай же спаде на нього! Благословення не хотів: хай же відійде від нього!</p>
<p>18 Нехай одягнеться, немов одежею, прокляттям, хай увійде, мов вода, у його нутро і, як олива, в його кості!</p>
<p>19 Нехай йому буде, немов одежа, що його вкриває, неначе пояс, що ним він підперізується завжди.</p>
<p>20 Така від Господа нехай буде заплата тим, що мене обвинувачують і що на мене зле говорять.</p>
<p>21 Ти ж Господи, о Боже, чини зо мною ради твого імени! Спаси мене, бо добра твоя милість,</p>
<p>22 бо я недужий та бідний, і серце моє зранене в моїх грудях.</p>
<p>23 Неначе тінь, що похилилась, я зникаю: неначе сарану мене стрясають.</p>
<p>24 Коліна в мене хитаються від посту тіло моє змарніло без жиру.</p>
<p>25 Сміховиськом для них я зробився; вони, побачивши мене, кивають головою.</p>
<p>26 Поможи мені, о Господи, мій Боже! Спаси мене по твоєму милосердю!</p>
<p>27 Щоб вони знали, що то твоя рука що ти, Господи, оте вчинив.</p>
<p>28 Нехай собі кленуть, а ти благослови! Встануть вони й осоромляться, а слуга твій буде радіти.</p>
<p>29. Противників моїх хай поб'є сором, нехай огорнуться, немов плащем, власною ганьбою.</p>
<p>30 Я буду вельми дякувати Господеві моїми устами, хвалитиму його між багатьма.</p>
<p>31 Бо він стояв праворуч бідака, щоб урятувати його від тих, що хочуть засудити його душу.</p>

<h4>ПСАЛМИ 110 <span class="prim_h6"> (109) Месія - Цар 1-3; Священик 4: Переможець 5-7</span></h4>
<p>1 <h6 class="prim_h6">Давида. Псалом.</h6> Сказав Господь Владиці моєму: «Засядь праворуч мене, доки не покладу ворогів твоїх тобі підніжком.»</p>
<p>2 Жезло твоєї сили Господь простягне з Сіону; пануй посеред ворогів твоїх!</p>
<p>3 З тобою володарство, відколи ти народився у святій оздобі; перед зорею я зродив тебе, неначе росу.</p>
<p>4 Клявся Господь і каятись не буде: «Ти - Єрей повіки на зразок Мелхіседека.»</p>
<p>5 Господь по правиці у тебе: розіб'є царів у день гніву свого.</p>
<p>6 Судитиме народи; повно трупу; розіб'є на землі голови по всіх усюдах</p>
<p>7 З потоку питиме в дорозі, тому він голову підніме.</p>

<h4>ПСАЛМИ 111 <span class="prim_h6"> (110) Великі діла Господні</span></h4>
<p>1 Алилуя. Я буду прославляти Господа всім серцем на зборах праведників і в громаді.</p>
<p>2 Великі діла Господні, подивугідні всім, що люблять їх.</p>
<p>3 Краса і велич його діло, правда його стоїть повіки.</p>
<p>4 Він зробив пропам'ятними свої чуда; добрий Господь і милосердний,</p>
<p>5 він дав поживу тим, що його бояться, пам'ятає вічно про свій союз.</p>
<p>6 Явив потугу діл своїх народові своєму, давши йому спадщину народів.</p>
<p>7 Діла рук його - правда й правосуддя, всі заповіді його - непорушні,</p>
<p>8 встановлені на віки вічні, закладені у правоті й правді.</p>
<p>9 Відкуплення послав народові своєму, Установив навіки союз свій; святе й страшне його ім'я!</p>
<p>10 Початок мудрости - острах Господній; добрий розум у всіх тих, що його плекають; хвала його стоїть по віки вічні. </p>

<h4>ПСАЛМИ 112 <span class="prim_h6"> (111) Щастя праведника</span></h4>
<p>1 Алилуя. Щасливий чоловік, що Господа боїться, що в його заповідях вельми милується.</p>
<p>2 Потомство його на землі буде потужне, рід праведників буде благословенний.</p>
<p>3 Достаток і багатство буде в його домі, щедрість його триватиме повіки.</p>
<p>4 Він світить правим в темряві, як світло, добрий і милосердний і справедливий.</p>
<p>5 Добре тому, що милосердний і позичає, який управляє своїми справами по правді.</p>
<p>6 Бо він не захитається повіки; пам'ять про праведника буде вічна.</p>
<p>7 Лихої чутки він лякатися не буде, серце його безпечне, довірливе у Господі.</p>
<p>8 Серце його стійке, боятися не буде, аж поки не побачить покореними своїх ворогів.</p>
<p>9 Він розсипає, роздає убогим; правда його триватиме повіки, ріг його підійметься у славі.</p>
<p>10 Бачить те грішник і злиться, і мучиться, скрегочучи зубами; та бажання грішників пропаде.</p>

<h4>ПСАЛМИ 113 <span class="prim_h6"> (112) ХвалітеГоспода! 1-3; він - славен 4-6; милосердиться над нещасними 7-9</span></h4>
<p>1 Алилуя. Хваліте, слуги Господні, хваліте ім'я Господнє.</p>
<p>2 Нехай ім'я Господнє буде благословенне віднині і повіки.</p>
<p>3 Від сходу сонця до його заходу хвальне ім'я Господнє.</p>
<p>4 Високий над усіма народами Господь, над небесами його слава.</p>
<p>5 Хто, як Господь, Бог наш, що возсідае на престолі,</p>
<p>6 що дивиться униз, на небо і на землю?</p>
<p>7 Що піднімає з пороху злиденного, що з гною бідного підносить,</p>
<p>8 щоб посадити його з вельможами, з вельможами народу свого.</p>
<p>9 Дає неплідній жити в хаті, зробивши з неї щасливу дітей матір. </p>

<h4>ПСАЛМИ 114 <span class="prim_h6"> (113) Пасхальний гимн</span></h4>
<p>1 Алилуя. Коли Ізраїль вийшов з Єгипту, дім Якова з-поміж людей чужої мови,</p>
<p>2 святинею його стала Юдея, Ізраїль - його царством.</p>
<p>3 Море побачило те й кинулось тікати, Йордан назад повернувся.</p>
<p>4 Гори, мов барани, скакали, горби - немов ягнята.</p>
<p>5 Що з тобою, море, що ти кинулось тікати, і з тобою, Йордане, що ти назад повернувся?</p>
<p>6 З вами, о гори, що скачете, мов барани, а ви, горби, - немов ягнята?</p>
<p>7 Перед обличчям Господнім, трясися, земле, перед обличчям Бога Якова,</p>
<p>8 що скелю перетворює в озеро воднисте, а кремінь - у водяні джерела.</p>

<h4>ПСАЛМИ 115 <span class="prim_h6"> (114) Богові належиться хвала 1-3; ідоли - неживі 4-8; заклик надіятися на Господа 9-18</span></h4>
<p>1 Не нам, о Господи, не нам, а імені твоєму дай славу, заради милости твоєї і твоєї правди.</p>
<p>2 Чому б народи мали говорити: «Де ж він, той Бог їхній?»</p>
<p>3 Наш Бог на небі; усе, що захотів, створив він.</p>
<p>4 Божища їхні - то золото й срібло діло рук людських.</p>
<p>5 Мають уста, і не говорять; очі мають, але не бачать.</p>
<p>6 Вуха мають, але не чують, ніс мають, але не мають нюху.</p>
<p>7 Руки мають, але не дотикають, ноги мають, але не ходять, не чути голосу з їхнього горла.</p>
<p>8 Ті, що їх виробляють, хай самі, як вони, стануть, усі, що на них покладаються.</p>
<p>9 Ізраїлю, на Господа звіряйся! Він допомога їхня і щит їхній.</p>
<p>10 О доме Арона, на Господа звіряйся! Він допомога їхня і щит їхній.</p>
<p>11 Ви, що боїтеся Господа, на Господа звіряйтесь! Він допомога їхня і щит їхній.</p>
<p>12 Господь, згадавши нас, поблагословить; поблагословить дім Ізраїля, поблагословить дім Арона.</p>
<p>13 Поблагословить тих, що Господа бояться, малих, як і великих.</p>
<p>14 Хай Господь вас помножить, вас і дітей ваших.</p>
<p>15 Благословенні будете Господом, що створив небо і землю.</p>
<p>16 Небо, - небо Господнє, а землю він дав синам людським.</p>
<p>17 Не мертві Господа будуть хвалити, і ніхто з тих, що сходять у могилу.</p>
<p>18 А ми благословляємо Господа, віднині і повіки. Алилуя.</p>

<h4>ПСАЛМИ 116 <span class="prim_h6"> (115) Божі діла 1-11; подяка 12-19</span></h4>
<p>1 Алилуя. Я люблю Господа, бо він почув мій голос і мої благання.</p>
<p>2 Бо прихилив до мене своє вухо, тому взиватиму до нього всі дні мої.</p>
<p>3 Обвили мене пута смерти, сіті Шеолу мене вхопили, журба й горе на мене навалились.</p>
<p>4 І я прикликав ім'я Господнє: «О Господи, благаю, спаси мою душу!»</p>
<p>5 Добрий Господь і справедливий, Бог наш - співчутливий.</p>
<p>6 Господь береже простих; я знемігся, і він мене спас.</p>
<p>7 Повернись, душе моя, до відпочинку твого, бо Господь учинив добро з тобою.</p>
<p>8 Бо спас від смерти моє життя, очі мої, від сліз і ноги від падіння.</p>
<p>9 Я буду перед Господом ходити у живих країні.</p>
<p>10 Я був непохитний у довір'ї навіть тоді, коли казав: «Який же я нещасний!»</p>
<p>11 У моїм схвилюванні я мовив: «Усяк чоловік - неправдомовець!»</p>
<p>12 Чим Господеві я віддячу за всі його добродійства для мене?</p>
<p>13 Я підніму чашу спасіння і прикличу ім'я Господнє.</p>
<p>14 Виконаю обіти мої Господеві перед усім його народом.</p>
<p>15 Цінна в очах Господніх смерть його вірних.</p>
<p>16 Змилуйсь, о Господи, бо я слуга твій; слуга твій, син твоєї слугині; ти розкував мої кайдани. </p>
<p>17 Я принесу тобі похвальну жертву І прикличу ім'я Господнє.</p>
<p>18 Виконаю обіти мої Господеві перед усім його народом.</p>
<p>19 В дворах дому Господнього, Посеред тебе, о Єрусалиме! Алилуя!</p>

<h4>ПСАЛМИ 117 <span class="prim_h6"> (116) Подяка - хвала</span></h4>
<p>1 Хваліте Господа, усі народи! Славте його, усі люди!</p>
<p>2 Велике бо до нас його милосердя, і вірність Господа повіки. Алилуя!</p>

<h4>ПСАЛМИ 118 <span class="prim_h6"> (117) Подяка 1-4; Бог вирятовує 5-18; подяка у храмі 19-29</span></h4>
<p>1 Дякуйте Господєві, бо добрий; милосердя його повіки.</p>
<p>2 Хай скаже дім Ізраїля: «Милість його повіки!»</p>
<p>3 Хай скаже дім Арона: «Милість його повіки!»</p>
<p>4 Хай скажуть ті, що Господа бояться: «Милість його повіки!»</p>
<p>5 Із тісноти я візвав до Господа, - Господь відповів мені і визволив.</p>
<p>6 Господь зо мною - не злякаюсь; що може людина мені зробити?</p>
<p>7 Господь зо мною, моя допомога, і я дивитимусь на тих, що мене ненавидять.</p>
<p>8 Ліпше до Господа прибігти, ніж покладатися на людину.</p>
<p>9 Ліпше до Господа прибігти, ніж покладатись на князів.</p>
<p>10 Усі народи мене обступили, ім'ям Господнім я їх розіб'ю.</p>
<p>11 Вони навколо мене обступили, ім'ям Господнім я їх розіб'ю.</p>
<p>12 Обсіли мене, наче бджоли, палили, мов вогонь з тернини, ім'ям Господнім я їх розіб'ю.</p>
<p>13 Штовхнув мене сильно, щоб аж повалити, але Господь прийшов мені на допомогу.</p>
<p>14 Сила моя й пісня моя - Господь, він став моїм спасінням.</p>
<p>15 Луна радости й торжества у шатрах праведних; правиця Господня явила силу.</p>
<p>16 Правиця Господня піднялася, правиця Господня об'явила силу,</p>
<p>17 Я не вмру, я житиму і розповідатиму про діла Господні.</p>
<p>18 Карав, карав мене Господь суворо, але на смерть не видав.</p>
<p>19 Відчиніть мені ворота правди, я ввійду ними, воздам Господеві подяку.</p>
<p>20 Ось Господні ворота, праведники ними ввійдуть.</p>
<p>21 Дякую тобі, бо відповів мені і став мені спасінням.</p>
<p>22 Камінь, яким знехтували будівничі, став головним на розі.</p>
<p>23 Від Господа це сталось, і дивне воно в очах наших.</p>
<p>24 Цей день учинив Господь, радіймо й веселімся в ньому!</p>
<p>25 Спаси, о Господи, тебе благаєм! Дай же рятунок, Господи, благаєм!</p>
<p>26 Благословенний той, що приходить в ім'я Господнє! З дому Господнього ми вас благословляєм.</p>
<p>27 Господь є Бог, і він осяяв нас. Ведіть хоровід із гілками аж до рогів жертовника.</p>
<p>28 Ти єси Бог мій, і я дякую тобі, о Боже мій, тебе я буду возносити.</p>
<p>29. Дякуйте Господеві, бо добрий, бо вічна його милість. </p>

<h4>ПСАЛМИ 119 <span class="prim_h6"> (118) Хвала законові Господньому</span></h4>
<p>1 Щасливі ті, що їх дорога бездоганна, що ходять за Господнім законом.</p>
<p>2 Щасливі ті, що його свідоцтва пильнують, шукають його всім серцем.</p>
<p>3 Вони не чинять беззаконня, вони його путями ходять.</p>
<p>4 Ти повелів заповіді твої, щоб пильнувати вельми.</p>
<p>5 О, якби мої дороги були певні, щоб зберігати твої установи!</p>
<p>6 Тоді б я не осоромився, вважаючи на всі твої веління.</p>
<p>7 Я буду щирим серцем тобі дякувати, навчаючись твоїх присудів справедливих.</p>
<p>8 Я берегтиму твої установи, не покидай мене зовсім.</p>
<p>9 Як юнак берегтиме чистою свою дорогу? Пильнуючи її за твоїм словом.</p>
<p>10 Усім моїм серцем я тебе шукаю; не дай мені відхилитись від заповідей твоїх.</p>
<p>11 Я в моїм серці сховав твоє слово, щоб не згрішити проти тебе.</p>
<p>12 Благословен єси, о Господи! Навчи мене твоїх установ.</p>
<p>13 Устами моїми я звіщаю усі присуди уст твоїх.</p>
<p>14 Я радуюсь дорогою твоїх свідоцтв понад усі скарби.</p>
<p>15 Про твої заповіді буду роздумувати і на стежки твої буду вважати.</p>
<p>16 Установами твоїми я втішатимусь, я не забуду твого слова.</p>
<p>17 Добре чини з твоїм слугою, щоб я міг жити й твоє слово пильнувати.</p>
<p>18 Відкрий мої очі, щоб я міг бачити дива закону твого!</p>
<p>19 Я - на землі чужинець, не крий від мене велінь твоїх.</p>
<p>20 Моя душа умліває, бажаючи ввесь час присудів твоїх.</p>
<p>21 Ти погрозив гордим, отим проклятим, що від велінь твоїх блудять далеко.</p>
<p>22 Візьми від мене сором і зневагу, бо я беріг твої свідоцтва.</p>
<p>23 Хоча князі, розсівшись, говорять проти мене, слуга твій роздумує про твої установи.</p>
<p>24 Бо твої свідоцтва - моя втіха, вони - мої дорадники.</p>
<p>25 Душа моя до пороху прилипла, оживи мене за твоїм словом.</p>
<p>26 Я оповів мої дороги, і ти вислухав мене; навчи мене твоїх установ!</p>
<p>27 Дай мені зрозуміти дорогу заповідей твоїх, і про чудеса твої я буду роздумувати.</p>
<p>28 Тане душа моя від смутку, постав мене на ноги за твоїм словом.</p>
<p>29. Дорогу неправди відверни від мене, подай ласкаво закон твій.</p>
<p>30 Я собі вибрав дорогу правди, доставив присуди твої перед собою.</p>
<p>31 Я пристав міцно до свідоцтв твоїх; о Господи, не дай мені осоромитись!</p>
<p>32 Дорогою велінь твоїх поспішатиму, бо ти пошириш моє серце.</p>
<p>33 Навчи мене, о Господи, дороги установ твоїх, триматимусь її на кожнім кроці.</p>
<p>34 Дай мені розум, і я берегтиму закон твій, зберігатиму його усім серцем.</p>
<p>35 Настав мене на стежку велінь твоїх, у ній бо моя втіха.</p>
<p>36 Нахили моє серце до свідоцтв твоїх, не до наживи.</p>
<p>37 Поверни мої очі, щоб не дивились на марноту! Живи мене на твоїй дорозі!</p>
<p>38 Утриваль твоєму слузі твоє слово, що веде до страху перед тобою.</p>
<p>39 Відверни від мене сором, котрого я боюся, бо присуди твої добрі.</p>
<p>40 Глянь, я твоїх заповідей прагну; живи мене по твоїй правді.</p>
<p>41 Нехай прийде, о Господи, на мене твоя милість і твоє спасіння по твоєму слову.</p>
<p>42 І я відповім тим, що кепкують з мене, - бо я звірився на твоє слово.</p>
<p>43 Не забирай з уст моїх слів правди, бо я на присуди твої надіюсь</p>
<p>44 і пильнуватиму закон твій завжди, по віки вічні.</p>
<p>45 І я ходитиму в обширі, бо заповідей твоїх шукаю. </p>
<p>46 Я промовлятиму перед царями про твої свідоцтва -і не осоромлюся.</p>
<p>47 Втішатимуся веліннями твоїми, -я їх люблю.</p>
<p>48 І до твоїх велінь буду здіймати мої руки, - я їх люблю, і буду роздумувати про твої установи.</p>
<p>49 Згадай слузі твоєму твоє слово, бо ти подав мені надію.</p>
<p>50 Оце моя відрада в моїм горі, що твоє слово мене оживляє.</p>
<p>51 Горді глузують з мене вельми, та від закону твого я не відхиляюсь.</p>
<p>52 Я згадую, о Господи, твої присуди споконвічні - і утішаюсь.</p>
<p>53 Обурення охопило мене супроти беззаконних, що покидають закон твій.</p>
<p>54 Твої установи піснями для мене стали у долі мого вигнання.</p>
<p>55 Я згадую, о Господи, ночами твоє ім'я і бережу закон твій.</p>
<p>56 Це була моя частка, що я беріг твої заповіді.</p>
<p>57 Доля моя - Господь; я мовив: Берегтиму твоє слово.</p>
<p>58 З усього серця прошу у тебе ласки: змилуйся надо мною по твоєму слову!</p>
<p>59 Я роздумую про мої дороги і спрямовую мої стопи до твоїх свідоцтв.</p>
<p>60 Спішивсь я і не барився, велінь твоїх щоб пильнувати.</p>
<p>61 Мене обплутало мотуззя беззаконних, але я не забув закону твого.</p>
<p>62 Опівночі я встану тебе прославляти -за твої присуди справедливі.</p>
<p>63 Я приятель усім тим, що тебе бояться і заповідей твоїх пильнують.</p>
<p>64 Земля, о Господи, повна твоєї ласки навчи мене твоїх установ.</p>
<p>65 Добре вчинив еси з твоїм слугою; Господи, за словом твоїм.</p>
<p>66 Навчи мене доброго розуму й знання бо я здаюся на твої веління.</p>
<p>67 Поки я не був іще упокорений, блукав я тепер же я пильную твоє слово.</p>
<p>68 Ти добрий і доброчинний; навчи мене твоїх установ.</p>
<p>69 Горді кують на мене брехні, я ж усім серцем бережу заповіді твої,</p>
<p>70 їхнє серце, мов жир, ситне; а я твоїм законом утішаюсь.</p>
<p>71 Добре мені, що був упокорений, щоб установ твоїх навчитись.</p>
<p>72 Ліпший для мене закон уст твоїх, ніж гори золота й срібла.</p>
<p>73 Руки твої мене створили й укріпили; настав мене, і я велінь твоїх навчуся.</p>
<p>74 Ті, що тебе бояться, побачивши мене, розвеселяться, бо я надіюся на твоє слово.</p>
<p>75 Знаю, о Господи, що твої присуди справедливі і що ти упокорив мене по правді.</p>
<p>76 Милість твоя, молю, нехай мене потішить, за словом твоїм до слуги твого.</p>
<p>77 Хай твоє милосердя зійде на мене, і я буду жити, бо закон твій - моя відрада.</p>
<p>78 Хай поб'є сором гордих, що мене незаслужено гнітять, я ж над твоїми заповідями буду роздумувати.</p>
<p>79 Хай повернуться до мене ті, що тебе бояться і відають твої сві доцтва.</p>
<p>80 Хай моє серце буде бездоганним у твоїх установах, щоб мені не осоромитись.</p>
<p>81 Душа моя знемагає за твоїм спасінням, на слово твоє я надіюсь.</p>
<p>82 Очі мої знемоглися за твоїм словом, кажучи: Коли мене потішиш?</p>
<p>83 Бо я став, мов бурдюк у димі, але установ твоїх не забуваю.</p>
<p>84 Скільки його, того віку, у слуги твого? Коли ти над гонителями моїми суд учиниш?</p>
<p>85 На мене яму викопали горді, а це не за законом твоїм.</p>
<p>86 Усі твої веління - правда; мене незаслужено гонять, подай мені допомогу!</p>
<p>87 Вони мене ледве зо світу не зігнали, та заповідей твоїх я не покинув.</p>
<p>88 Живи мене за твоєю ласкою - я пильнуватиму свідоцтво уст твоїх.</p>
<p>89 Повіки, Господи, слово твоє твердо стоїть на небі.</p>
<p>90 Від роду й до роду твоя правда. Ти укріпив землю, і вона стоїть твердо.</p>
<p>91 За твоїми присудами усе стоїть сьогодні, усе бо тобі служить.</p>
<p>92 Якби закон твій та не був відрадою моєю, я був би вже загинув у моїм горі.</p>
<p>93 Повіки заповідей твоїх я не забуду, бо ними мене оживляєш.</p>
<p>94 Твій я: спаси мене, бо я заповідей твоїх шукаю.</p>
<p>95 Чигають грішники на мене, мене погубити; я ж на свідоцтва твої вважаю.</p>
<p>96 У кожній досконалості кінець я бачив; твоя ж заповідь широкосяжна. </p>
<p>97 Як я люблю закон твій! Він моє повсякденне розважання.</p>
<p>98 Мудрішим за моїх ворогів робить мене твоє веління, бо воно зо мною завжди.</p>
<p>99 Понад усіх моїх учителів я став розумним, свідоцтва бо твої - моє розважання.</p>
<p>100 Більш, ніж старі, я розумію, бо я беріг твої заповіді.</p>
<p>101 Від усякої лихої стежки стримую я ноги, щоб пильнувати твоє слово.</p>
<p>102 Від присудів твоїх не ухиляюсь, бо ти мене навчаєш. </p>
<p>10З Які солодкі твої слова для мого піднебіння, -для уст моїх солодші меду!</p>
<p>104 Твоїми заповідями я став розумний, тому й ненавиджу всяку неправдиву стежку.</p>
<p>105 Слово твоє - світильник перед ногами в мене, світло на моїй стежці.</p>
<p>106 Я поклявся й постановив пильнувати твої присуди справедливі.</p>
<p>107 Смутний я понад міру! О Господи, живи мене за твоїм словом!</p>
<p>108 Зволь, Господи, прийняти уст моїх жертву і навчи мене твоїх присудів.</p>
<p>109 Життя моє у небезпеці завжди, але закону твого я не забуваю.</p>
<p>110 Поставили безбожні сильце на мене та я від заповідей твоїх не відхилився.</p>
<p>111 Твої свідоцтва - спадщина моя повіки, вони бо радість мого серця.</p>
<p>112 Я нахилив моє серце виконувати твої установи. повіки й на кожнім кроці.</p>
<p>113 Я ненавиджу двоєдушних, а люблю - закон твій.</p>
<p>114 Ти захист мій і щит мій, на слово твоє я надіюсь.</p>
<p>115 Гетьте від мене, беззаконні, і я буду пильнувати веління мого Бога.</p>
<p>116 Підтримай мене за твоїм словом, щоб я міг жити; не дай, щоб я моєї надії стидався.</p>
<p>117 Підтримай мене, і я спасуся, на твої установи завжди вважатиму.</p>
<p>118 Осоружні усі ті тобі, що від установ твоїх відходять, бо неправда - їхня думка.</p>
<p>119 Усіх грішників землі вважаєш за жужель, тим і люблю твої свідоцтва.</p>
<p>120 Тіло моє тремтить від страху перед тобою, я присудів твоїх боюся.</p>
<p>121 Я творив суд і справедливість, - гнобителям моїм мене не видай.</p>
<p>122 Будь запорукою слузі твоєму на благо, нехай не гнітять мене горді.</p>
<p>123 Очі мої знемоглися, чекаючи на твоє спасіння, на слово твоєї правди.</p>
<p>124 Вчини з твоїм рабом за твоєю ласкою і навчи мене твоїх установ.</p>
<p>125 Я твій слуга, настав мене на розум, щоб я спізнав твої свідоцтва.</p>
<p>126 Час Господеві діяти! Порушили закон твій.</p>
<p>127 Тим і люблю твої веління, над золото, над щире.</p>
<p>128 Тому всі твої заповіді я визнаю за справедливі; кожну неправедну стежку ненавиджу.</p>
<p>129 Дивні твої свідоцтва, тому душа моя їх пильнує.</p>
<p>130 Слова твої, відкрившись, просвітлюють, дають розуму простим. </p>
<p>131 Широко відкриваю уста мої, прагну, бо я велінь твоїх бажаю.</p>
<p>132 Обернись до мене й змилуйся надо мною, як ти звичайно робиш із тими, що люблять твоє ім'я.</p>
<p>133 Кроки мої спрямуй за твоїм словом, не дай ніякій кривді запанувати надо мною.</p>
<p>134 Визволь мене від гніту людини, і твої заповіді я пильнуватиму.</p>
<p>135 Світи твоїм обличчям на слугу твого і навчи мене твоїх установ.</p>
<p>136 Потоками з очей моїх ллються сльози, бо не додержується більш закон твій.</p>
<p>137 Ти - справедливий, Господи, і праві твої присуди!</p>
<p>138 Ти заповів твої свідоцтва в справедливості й великій правді.</p>
<p>139 Моя горливість мене виснажила, бо противники мої забули твоє слово.</p>
<p>140 Глагол твій - понад усяку пробу, і слуга твій його любить.</p>
<p>141 Малий я, і гордують мною, та заповідей твоїх не забуваю.</p>
<p>142 Справедливість твоя - справедливість вічна, і закон твій - правда.</p>
<p>143 Напасть і горе на мене напосіли, веління твої-моя відрада.</p>
<p>144 Свідоцтва твої- вічна справедливість; дай мені розуму, і я буду жити.</p>
<p>145 З усього серця взиваю: Вислухай мене, Господи! - я установи твої буду пильнувати.</p>
<p>146 До тебе я взиваю: Спаси мене! Я берегтиму твої свідоцтва.</p>
<p>147 Удосвіта встаю і допомоги благаю, надіюся на слово твоє. </p>
<p>148 Очима випереджую нічні сторожі, щоб розважати над твоїм глаголом.</p>
<p>149 Почуй мій голос, за твоїм милосердям, Господи, живи мене, як звик єси робити.</p>
<p>150 Наблизились гонителі мої несправедливі, а від закону твого віддалились.</p>
<p>151 Близько єси, о Господи, і всі твої веління - правда.</p>
<p>152 Віддавна з твоїх свідоцтв знаю що ти їх заснував навіки.</p>
<p>153 Поглянь на моє горе й визволь мене, бо я не забуваю закону твого.</p>
<p>154 Обстань за мою справу й викупи мене! Живи мене за твоїм словом!</p>
<p>155 Далеко від грішників спасіння, бо вони твоїх установ не шукають.</p>
<p>156 Милість твоя, о Господи, велика; живи мене, як звик єси робити.</p>
<p>157 Сила гонителів та противників у мене, але від твоїх свідоцтв я не ухилявся.</p>
<p>158 Бачу відступників я і бриджуся ними, бо не пильнують слова твого.</p>
<p>159 Глянь, як я заповіді твої люблю! Господи, живи мене за твоїм милосердям.</p>
<p>160 Початок твого слова - правда, і вічний кожний присуд справедлисти твоєї.</p>
<p>161 Князі мене безвинно гонять, та твого слова боїться моє серце.</p>
<p>162 Радію твоїм словом, неначе той, хто знайшов велику здобич.</p>
<p>163 Я ненавиджу кривду й гидую нею, люблю закон твій.</p>
<p>164 Сім раз на день я тебе хвалю за твої присуди справедливі.</p>
<p>165 Глибокий мир тим, що закон твій люблять, - вони не спіткнуться.</p>
<p>166 Надіюсь на твоє спасіння, Господи, веління твої виконую.</p>
<p>167 Душа моя свідоцтва твої пильнує і любить їх вельми.</p>
<p>168 Пильную заповіді твої і свідоцтва твої, бо всі мої дороги перед тобою.</p>
<p>169 Нехай моє благання, Господи, до тебе дійде, дай мені розум за твоїм словом.</p>
<p>170 Нехай моя молитва прийде перед тебе, визволь мене за твоїм словом.</p>
<p>171 Нехай мої уста хвалу возносять, бо ти мене твоїх установ навчаєш.</p>
<p>172 Язик мій хай співає твоє слово; всі бо твої веління - справедливі.</p>
<p>173 Рука твоя хай буде готова допомогти мені, бо твої заповіді я собі вибрав.</p>
<p>174 Я прагну, Господи, твого спасіння; закон твій - моя відрада.</p>
<p>175 Нехай моя душа живе й тебе хвалить, і твої присуди нехай мені допоможуть.</p>
<p>176 Блукаю, мов вівця, що заблудила; шукай слугу твого, бо я велінь твоїх не забуваю.</p>

<h4>ПСАЛМИ 120 <span class="prim_h6"> (119) Скарга на обмовників</span></h4>
<p>1 <h6 class="prim_h6">Висхідна пісня.</h6> До Господа взиваю в моїй скруті, він мені відповідає.</p>
<p>2 Господи, визволь від уст брехливих мою душу, від підступного язика. </p>
<p>3 Що тобі дати, що придати тобі, язику підступний?</p>
<p>4 Стріли вояка гострі й вугілля дрокове.</p>
<p>5 Горе мені, що я чужинець у Мешесі, що перебуваю біля шатер кедарських!</p>
<p>6 Довго жила моя душа між тими, що мир ненавидять.</p>
<p>7 Я - ввесь за мир; коли ж говорю, вони - за війну.</p>

<h4>ПСАЛМИ 121 <span class="prim_h6"> (120) Господь береже побожного</span></h4>
<p>1 <h6 class="prim_h6">Висхідна пісня.</h6> Очі мої підводжу я на гори: звідки прийде моя допомога?</p>
<p>2 Допомога моя від Господа, що створив небо й землю.</p>
<p>3 Не дасть нозі твоїй спіткнутись, той, що тебе пильнує, не буде дрімати.</p>
<p>4 О ні! Не спить і не дрімає той, що Ізраїля пильнує.</p>
<p>5 Господь - стереже тебе, Господь -твоя прохолода праворуч тебе.</p>
<p>6 Удень не вдарить тебе сонце, ні вночі - місяць.</p>
<p>7 Господь тебе від усього злого стерегтиме, він стерегтиме твою душу.</p>
<p>8 Господь вихід і вхід твій стерегтиме, віднині і повіки.</p>

<h4>ПСАЛМИ 122 <span class="prim_h6"> (121) Пісня прочан при повороті</span></h4>
<p>1 <h6 class="prim_h6">Висхідна пісня. Давида.</h6> Зрадів я, як мені сказали: «Підемо в дім Господній!»</p>
<p>2 Ноги наші вже стояли в твоїх, Єрусалиме, брамах.</p>
<p>3 Єрусалиме, збудований як місто, в собі щільно з'єднане!</p>
<p>4 Туди сходять коліна, Господні коліна; такий закон в Ізраїлі, щоб прославляти там ім'я Господнє</p>
<p>5 Бо там поставлено престоли для суду столи Давидового дому.</p>
<p>6 Просіть для Єрусалиму миру; нехай щасливі будуть ті, що тебе люблять</p>
<p>7 Хай буде мир у твоїх мурах, безпека у твоїх палатах.</p>
<p>8 Задля братів моїх друзів скажу я: «Мир нехай буде в тобі!»</p>
<p>9 Задля дому Господа, Бога нашого, бажатиму добра для тебе.</p>

<h4>ПСАЛМИ 123 <span class="prim_h6"> (122) Народ, погорджений, покладається на Бога</span></h4>
<p>1 <h6 class="prim_h6">Висхідна пісня. </h6> До тебе я підношу мої очі, до тебе, що живеш на небі.</p>
<p>2 Як очі слуг на руки свого пана і як слугині на руки господині, так наші очі дивляться на Господа, Бога нашого, поки не змилосердиться над нами.</p>
<p>3 Помилуй нас, о Господи, помилуй! Бо надто ми наситилися зневаги.</p>
<p>4 Надто наситилася душа наша глузування ситих, зневаги гордих.</p>

<h4>ПСАЛМИ 124 <span class="prim_h6"> (123) Народ спогадує про небезпеку 1-5; дякує за порятунок 6-8</span></h4>
<p>1 <h6 class="prim_h6">Висхідна пісня. Давида.</h6> Якби Господь не був з нами, - нехай же Ізраїль скаже, -</p>
<p>2 якби Господь не був з нами, коли на нас повстали були люди,</p>
<p>3 живцем тоді були б нас проковтнули, коли на нас запалав їхній гнів.</p>
<p>4 Води були б тоді нас затопили, потік пронісся б понад нами,</p>
<p>5 бурхливі води б тоді пройшли над нашою душею.</p>
<p>6 Благословен Господь, що нас видав на здобич їм у зуби.</p>
<p>7 Душа наша спаслась, як пташка з сильця птахоловів; сильце порвалось, і ми спаслися.</p>
<p>8 Допомога наша в імені Господа, що створив небо й землю.</p>

<h4>ПСАЛМИ 125 <span class="prim_h6"> (124) Господь стереже праведних</span></h4>
<p>1 <h6 class="prim_h6">Висхідна пісня. </h6> Ті, які звіряються на Господа, - подібні до гори Сіон, що не хитається, що пробуває вічно</p>
<p>2 Єрусалим! Гори навколо нього; а Господь круг народу свого, віднині і повіки.</p>
<p>3 Берло беззаконних не буде тяжіти над долею праведних, щоб праведні не простягали рук своїх до кривди.</p>
<p>4 Благотвори, Господи, добрим, людям щирого серця!</p>
<p>5 А тих, що звернули на криві дороги, - нехай Господь зведе їх з тими, що творять беззаконня. Мир над Ізраїлем!</p>

<h4>ПСАЛМИ 126 <span class="prim_h6"> (125) Поворот з неволі 1-3; молитва за народ 4-6</span></h4>
<p>1 <h6 class="prim_h6">Висхідна пісня. </h6> Коли Господь повернув сіонських бранців, немов би сон ми бачили, так було з нами.</p>
<p>2 Тоді уста наші сповнилися сміху радости язик наш. Тоді проміж народами загомоніли: «Велике діло вчинив Господь над ними!»</p>
<p>3 Велике діло вчинив Господь над нами, -раділи.</p>
<p>4 Поверни, о Господи, наших бранців, немов потоки на спраглу землю.</p>
<p>5 Хто сіє у сльозах, з радістю буде жати,</p>
<p>6 Іде з плачем, іде, несучи мірку зерна. Повертається додому радий, несучи снопи з собою.</p>

<h4>ПСАЛМИ 127 <span class="prim_h6"> (126) Без Божого благословення - марно трудяться люди</span></h4>
<p>1 <h6 class="prim_h6">Висхідна пісня. Соломона.</h6> Коли Господь та не будує дому, - дарма працюють його будівничі. Коли Господь не зберігає міста, -дарма пильнує сторож.</p>
<p>2 Дарма устаєте рано, засиджуєтеся допізна: усе ж їсте загорьований хліб! Господь дає його у сні своїм любим.</p>
<p>3 Спадок Господній - діти; плід лона - нагорода.</p>
<p>4 Як стріли у руці вояка, так діти віку молодого.</p>
<p>5 Щасливий чоловік, що ними наповнив сагайдак свій! Не осоромляться, коли будуть позиватись при брамі з ворогами.</p>

<h4>ПСАЛМИ 128 <span class="prim_h6"> (127) Щаслива побожна сім'я</span></h4>
<p>1 <h6 class="prim_h6">Висхідна пісня. </h6> Щасливий кожний, хто Господа боїться і хто його путями ходить!</p>
<p>2 Як будеш їсти працю рук твоїх, щасливий будеш і добре тобі буде.</p>
<p>3 Жінка твоя, неначе лоза плодовита, у середині дому твого. Діти твої, мов парості оливки, навколо столу твого.</p>
<p>4 Ось так буде благословенний чоловік, що Господа боїться.</p>
<p>5 Нехай Господь благословить тебе з Сіону, щоб ти міг бачити добро Єрусалиму, поки віку твого,</p>
<p>6 щоб ти міг бачити дітей твоїх дітей! Мир на Єрусалим! </p>

<h4>ПСАЛМИ 129 <span class="prim_h6"> (128) Молитва пригнобленого</span></h4>
<p>1 <h6 class="prim_h6">Висхідна пісня. </h6> Надто мене гнобили вже з юнацтва мого, - нехай собі Ізраїль скаже.</p>
<p>2 Надто мене гнобили вже з юнацтва мого, - але мене не подолали.</p>
<p>3 На моїй спині орачі орали, борозни довгі поробили.</p>
<p>4 Та Господь справедливий, він розтяв пута беззаконних.</p>
<p>5 Хай осоромляться й назад відступлять усі ті, що Сіон ненавидять!</p>
<p>6 Хай стануть, як трава на покрівлі, що висихає, ще заки зійде,</p>
<p>7 що нею жнець своєї жмені не наповнить, ані в'язальник - жмутка свого.</p>
<p>8 Перехожі теж не скажуть: «Благословення Господнє на вас! Ми вас благословляємо ім'ям Господнім.»</p>

<h4>ПСАЛМИ 130 <span class="prim_h6"> (129) Молитва того, хто кається</span></h4>
<p>1 <h6 class="prim_h6">Висхідна пісня. </h6> З глибин взиваю, Господи, до тебе.</p>
<p>2 О Господи, почуй мій голос! Хай твої вуха будуть уважні до голосу благання мого!</p>
<p>3 Коли ти, Господи, зважатимеш на провини, - о Господи, хто встоїться?</p>
<p>4 Та в тебе є прощення, щоб мали страх перед тобою.</p>
<p>5 Жду на Господа, душа моя жде, і я надіюся на його слово:</p>
<p>6 Душа моя чекає на Господа більш, ніж сторожа на ранок.</p>
<p>7 Надійсь, Ізраїлю, на Господа, бо в Бога є милість, і відкуплення велике в нього.</p>
<p>8 Він викупить Ізраїля з усіх його злочинів. </p>

<h4>ПСАЛМИ 131 <span class="prim_h6"> (130) Духове дитинство</span></h4>
<p>1 <h6 class="prim_h6">Висхідна пісня. Давида.</h6> Серце моє, о Господи, не горде, та й очі мої не несуться вгору. Я не женусь також за тим, що велике й дивне для мене.</p>
<p>2 Я втихомирив і заспокоїв мою душу, немов дитятко на руках у матері своєї, немов дитя - душа моя у мене.</p>
<p>3 Надійсь, Ізраїлю, на Господа віднині і повіки.</p>

<h4>ПСАЛМИ 132 <span class="prim_h6"> (131) Обітниця Давида 1-5; кивот завіту 6-10; обітниці Божі 11-18</span></h4>
<p>1 <h6 class="prim_h6">Висхідна пісня. </h6> Згадай, о Господи, Давидові усі його старання,</p>
<p>2 як він був Господеві клявся, Могутньому Якова обрікався:</p>
<p>3 «Ні! Я не ввійду до намету дому мого, не ляжу на постіль відпочити,</p>
<p>4 не дам очам моїм заснути, ані повікам задрімати,</p>
<p>5 покіль не знайду для Господа оселі, житла для Яковового Могутнього.»</p>
<p>6 Ось чули ми про нього в Ефраті, знайшли його в полях яарських.</p>
<p>7 Увійдімо в його житло, упадім до підніжка його стіп!</p>
<p>8 Устань, Господи, до твого відпочинку ти і кивот твоєї сили!</p>
<p>9 Священики твої нехай одягнуться у справедливість святі твої нехай возрадуються вельми</p>
<p>10 Задля Давида, слуги твого, не відштовхуй обличчя помазаника твого.</p>
<p>11 Поклявсь Господь Давидові правдою і не відступить він від неї: «Плід твого лона насаджу я на твоїм престолі.</p>
<p>12 Коли сини твої союз мій берегтимуть і закон, що я навчу їх. то й діти їхні по віки вічні будуть сидіти на твоїм престолі.»</p>
<p>13 Бо Господь Сіон собі вибрав, він захотів його собі як житло.</p>
<p>14 «Це місце мого відпочинку назавжди, тут оселюся, бо я його собі вподобав.</p>
<p>15 Благословлю поживу його щедро, бідних його насичу хлібом.</p>
<p>16 Священиків його я зодягну спасінням, і святі його возрадуються вельми.</p>
<p>17 Там вирощу я Давидові рога, там приготую світильник для помазаника мого.</p>
<p>18 Ворогів його я соромом укрию; а на ньому буде його вінець сяяти.»</p>

<h4>ПСАЛМИ 133 <span class="prim_h6"> (132) Братня любов</span></h4>
<p>1 <h6 class="prim_h6">Висхідна пісня. Давида.</h6> Глядіть, як добре і як любо, коли брати живуть укупі!</p>
<p>2 Немов на голові найліпше миро, що на бороду стікає, бороду Арона, на комір його шат стікає.</p>
<p>3 Немов роса хермонська, що спадає на сіонські гори: бо там Господь зсилає благословення, життя повіки.</p>

<h4>ПСАЛМИ 134 <span class="prim_h6"> (133) Всенічна хвала Господеві у храмі</span></h4>
<p>1 <h6 class="prim_h6">Висхідна пісня. </h6> Нумо! Благословіте Господа, усі Господні слуги, що по ночах стоїте у Господнім домі.</p>
<p>2 Піднесіть руки ваші до святині і благословіте Господа!</p>
<p>3 Нехай благословить тебе Господь із Сіону, він, що створив небо й землю. </p>

<h4>ПСАЛМИ 135 <span class="prim_h6"> (134) Хваліте Господа - він Бог єдиний</span></h4>
<p>1 Алилуя. Хваліте ім'я Господнє, хваліте, слуги Господні,</p>
<p>2 що стоїте в домі Господнім, у дворах дому нашого Бога.</p>
<p>3 Хваліте Господа, бо Господь добрий; псалмами величайте ім'я його, бо воно миле.</p>
<p>4 Бо Якова Господь вибрав, Ізраїля собі у власність.</p>
<p>5 Я знаю добре, що Господь великий, і Що Владика наш над усіма богами.</p>
<p>6 Усе, що Господь хоче, чинить; на небі й на землі, на морях і у всіх водних безоднях.</p>
<p>7 Підносить із кінців землі хмари і блискавки для дощу утворює, виводить вітер із своїх сховищ.</p>
<p>8 Він вибив перворідних у Єгипті, так людини, як і скотини.</p>
<p>9 Явив знаки й чудеса посеред тебе, Єгипте, над фараоном і над усіма його слугами.</p>
<p>10 Багато розгромив народів і повбивав царів могутніх.</p>
<p>11 Сихона, царя аморіїв, і Ога, царя Башану, і всі царства ханаанські.</p>
<p>12 І землю їхню віддав у спадщину Ізраїлеві, своєму народові, в насліддя.</p>
<p>13 О Господи, ім'я твоє повіки; пам'ять твоя, о Господи, від роду й до роду.</p>
<p>14 Господь бо заступається за люд свій і над слугами своїми має милосердя.</p>
<p>15 Поган божища - срібло й золото, діло рук людських:</p>
<p>16 уста мають - і не говорять, очі мають - і не бачать,</p>
<p>17 вуха мають - і не чують; навіть і подиху нема в їхньому роті.</p>
<p>18 Ті, що їх виробляють, хай самі, як вони, стануть, усі, що на них покладаються.</p>
<p>19 Доме Ізраїля, благословіте Господа! Доме Арона, благословіте Господа!</p>
<p>20 Доме Леві, благословіте Господа! Ви, що боїтеся Господа, благословіте Господа!</p>
<p>21 Благословен Господь із Сіону, що перебуває у Єрусалимі! Алилуя. </p>

<h4>ПСАЛМИ 136 <span class="prim_h6"> (135) Дяка Богові за різні благодійства</span></h4>
<p>1 Хваліте Господа, бо добрий, бо милість його вічна.</p>
<p>2 Хваліте Бога над богами, бо милість його вічна.</p>
<p>3 Хваліте Володаря над володарями, бо милість його вічна.</p>
<p>4 Він сам один великі дива творить, бо милість його вічна.</p>
<p>5 Він мудрістю створив небо, бо милість його вічна.</p>
<p>6 Розстелив землю над водами, бо милість його вічна.</p>
<p>7 Витворив великії світила, бо милість його вічна.</p>
<p>8 Сонце, щоб днем правило, - бо милість його вічна.</p>
<p>9 Місяць і зорі, щоб правили ніччю, - бо милість його вічна.</p>
<p>10 Він побив Єгипет - його перворідних, -бо милість його вічна.</p>
<p>11 3-між них Ізраїля він вивів, бо милість його вічна.</p>
<p>12 Рукою сильною й простягнутим раменом, бо милість його вічна.</p>
<p>13 Червоне надвоє розділив море, бо милість його вічна.</p>
<p>14 Провів Ізраїля посеред нього, бо милість його вічна.</p>
<p>15 Він кинув фараона та його військо в Червоне море, бо милість його вічна.</p>
<p>16 Він вів народ свій через пустиню, бо милість його вічна.</p>
<p>17 Розбив царів великих, бо милість його вічна.</p>
<p>18 Знищив царів могутніх, бо милість його вічна.</p>
<p>19 Сихона, царя аморіїв, бо милість його вічна.</p>
<p>20 І Ога, царя Башану, бо милість його вічна.</p>
<p>21 І дав їхню землю у спадщину, бо милість його вічна.</p>
<p>22 У спадщину Ізраїлеві, слузі своєму, бо милість його вічна.</p>
<p>23 Він згадав нас у нашім приниженні, бо милість його вічна.</p>
<p>24 І визволив від наших гнобителів, бо милість його вічна.</p>
<p>25 Дає поживу всякій плоті, бо милість його вічна.</p>
<p>26 Хваліте Бога неба, бо милість його вічна. </p>

<h4>ПСАЛМИ 137 <span class="prim_h6"> (136) Туга вигнанців за рідним краєм</span></h4>
<p>1 Над вавилонськими ріками, там ми сиділи й ридали, як згадували Сіон.</p>
<p>2 На вербах, серед нього, повісили ми наші гусла.</p>
<p>3 Бо там пісень у нас просили ті, що в неволю нас забрали, просили радости у нас тії, що мук нам завдавали: «Співайте нам пісень сіонських!»</p>
<p>4 Як нам пісень Господніх на чужій землі співати?</p>
<p>5 Якщо тебе, Єрусалиме, я забуду, нехай забудеться моя десниця!</p>
<p>6 Нехай прилипне язик мій до піднебіння, коли тебе я не згадаю, коли Єрусалим я не поставлю понад найвищу мою радість!</p>
<p>7 Згадай, о Господи, день Єрусалиму синам едомським, що кричали: «Руйнуйте, руйнуйте його аж до підвалин!»</p>
<p>8 О дочко вавилонська, руїннице! Щасливий, хто тобі відплатить те, що ти нам зробила.</p>
<p>9 Щасливий, хто, вхопивши дітей твоїх, розіб'є їх об скелю.</p>

<h4>ПСАЛМИ 138 <span class="prim_h6"> (137) Подяка за доброчинства</span></h4>
<p>1 <h6 class="prim_h6">Давида.</h6> Я буду дякувати, Господи, тобі з усього серця; перед богами буду тобі псалми співати.</p>
<p>2 Упаду ниць перед твоїм святим храмом і буду дякувати імені твоєму за твою милість і твою правду, бо ти понад усяке ім'я возвеличив твоє слово.</p>
<p>3 Тоді, як я візвав до тебе, ти вислухав мене, ти мене підбадьорив, вливши в мою душу силу.</p>
<p>4 Усі царі землі, о Господи, будуть тобі дякувати, скоро почують слова уст твоїх.</p>
<p>5 Будуть співати про путі Господні, велика бо Господня слава.</p>
<p>6 Бо хоч Господь високо, покірного він бачить і гордого він пізнає здалека.</p>
<p>7 Хоч я ходжу посеред лиха, ти мене оживляєш Ти проти ворогів моїх шалених руку простягаєш і твоя десниця мене спасає.</p>
<p>8 Господь почате доведе до краю задля мене. Милість твоя, о Господи, повіки; не покидай діла рук твоїх!</p>

<h4>ПСАЛМИ 139 <span class="prim_h6"> (138) Бог усюди присутній</span></h4>
<p>1 <h6 class="prim_h6">Провідникові хору. Псалом. Давида.</h6> Ти мене випробував, Господи, і знаєш.</p>
<p>2 Знаєш мене, коли сиджу і встаю я. Думки мої здаля розумієш.</p>
<p>3 Чи ходжу я, чи спочиваю, ти добре бачиш; тобі відомі всі мої дороги.</p>
<p>4 Бо ще нема й слова на язиці у мене, а ти, Господи, вже все знаєш.</p>
<p>5 Ти ззаду й спереду мене оточуєш, кладеш на мене твою руку.</p>
<p>6 Що за предивне знання! Для мене занадто високе, недосяжне воно!</p>
<p>7 Куди мені піти від духу твого? Куди мені втекти від обличчя твого?</p>
<p>8 Зійшов би я на небо - ти там єси, ліг би я у Шеолі - і там ти.</p>
<p>9 Взяв би крила зірниці, осівся б на край моря, -</p>
<p>10 і там рука твоя мене б водила, і твоя десниця мене б тримала.</p>
<p>11 Сказав би я: «Принаймні тьма нехай мене покриє, і світло, неначе ніч, мене сповиє», -</p>
<p>12 та навіть темрява для тебе не занадто темна; і ніч, немов день, світить. Так темрява, як і світло!</p>
<p>13 Ти створив моє нутро, ти мене виткав в утробі матері моєї.</p>
<p>14 Хвалю тебе, що сотворив мене так дивно; діла твої предивні, ти душу мою знаєш вельми добре.</p>
<p>15 Кості мої не були сховані від тебе, коли постав я таємничо, коли мене творено в землі глибоко.</p>
<p>16 Очі твої бачили мої вчинки, усі вони записані у твоїй книзі; і дні, що ти мені призначив, коли ані одного із них іще не було.</p>
<p>17 Як мені тяжко думки твої збагнути, Боже! Яка їх сила!</p>
<p>18 Я полічив би їх, та їх від піску більше; якби й скінчив, я був би ще з тобою.</p>
<p>19 Якби ж то ти, Боже, знищив нечестивця, і відступили геть від мене кровожерні,</p>
<p>20 що обговорюють тебе підступно й лукаво повстають на тебе!</p>
<p>21 Хіба я, Господи, не ненавиджу тих, що тебе ненавидять? Хіба я не гидую тими, що повстають на тебе?</p>
<p>22 Я їх страшною ненавистю ненавиджу, вони моїми ворогами стали.</p>
<p>23 Вивідай мене, о Боже, і спізнай моє серце випробуй мене й спізнай мої задуми!</p>
<p>24 І подивись, чи є в мені якась лиха дорога, і веди мене дорогою давньою.</p>

<h4>ПСАЛМИ 140 <span class="prim_h6"> (139) Прохання про захист від ворогів</span></h4>
<p>1 <h6 class="prim_h6">Провідникові хору. Псалом. Давида.</h6> Визволь мене, о Господи, від злого чоловіка, бережи мене від насильницького мужа!</p>
<p>2 Від тих, що злобу в серці замишляють, щодня здіймають колотнечі,</p>
<p>3 гострять язики свої, мов гадюка; отрута змії на устах їхніх.</p>
<p>4 Сохрани мене, Господи, від руки нечестивця, бережи мене від насильницького мужа. Вони задумали мене з ніг збити.</p>
<p>5 Горді сховали на мене тенета і мотуззя і розіп'яли сітку при дорозі, сильце поставили на мене.</p>
<p>6 Я кажу Господеві: «Ти єси - Бог мій! Почуй, Господи, голос мого благання!»</p>
<p>7 Господи, Боже мій, сило мого спасіння! Ти покриваєш голову мою в день бою.</p>
<p>8 Не дай, Господи, щоб грішника бажання збулися, не потурай його лихим задумам.</p>
<p>9 Хай не підносять голови ті, що мене обсіли, хай злоба власних губ їх вкриє.</p>
<p>10 Нехай гаряче вугілля на них упаде, у прірви нехай їх кинуть, щоб не встали більше.</p>
<p>11 Злоріка на землі не встоїться, насильника й злого будуть безнастанно гнати й бити.</p>
<p>12 Я знаю, що Господь бідному вчинить правосуддя, і заступиться за право вбогих.</p>
<p>13 І праведники твоє ім'я прославлятимуть, а праві житимуть перед тобою.</p>

<h4>ПСАЛМИ 141 <span class="prim_h6"> (140) Молитва праведника під час напасти</span></h4>
<p>1 <h6 class="prim_h6">Псалом. Давида.</h6> О Господи! - до тебе я взиваю: Поспішисьдо мене, почуй мій голос, коли до тебе взиваю!</p>
<p>2 Нехай моя молитва стане перед тобою, мов кадило; здіймання рук моїх - немов вечірня жертва</p>
<p>3 Постав, о Господи, моїм устам сторожу; до дверей губ моїх - варту!</p>
<p>4 Не дай схилитися серцеві моєму до чогось злого, ані чинити лихі вчинки з людьми, що творять беззаконня, - їхніх ласощів не хочу їсти.</p>
<p>5 Хай праведник по-доброму б'є мене й виправляє; а олія грішного хай не намастить моєї голови; я все таки молитимусь, не зважаючи на їхні злі вчинки.</p>
<p>6 Якщо суддів їхніх скинуть в ущелини скелі, то почують, що слова мої любі.</p>
<p>7 Немов би хтось розбив і розрив землю, розкидано їхні кості біля пельки Шеолу.</p>
<p>8 До тебе бо, о Господи, мій Боже, мої очі; до тебе прибігаю, не губи душі моєї!</p>
<p>9 Збережи мене від петлі, що її наставили на мене, й від сильця тих, що творять беззаконня.</p>
<p>10 Хай грішники впадуть у власні сіті всі разом, а я пройду безпечно.</p>

<h4>ПСАЛМИ 142 <span class="prim_h6"> (141) Псалмопівець, усіма покинутий, шукає втіхи в молитві</span></h4>
<p>1 <h6 class="prim_h6">Маскіл. Давида, коли він був у печері. Молитва.</h6> Я голосом моїм до Господа взиваю, я голосом моїм до Господа молюся.</p>
<p>2 Скаргу мою перед ним виливаю, скруту мою йому я виявляю.</p>
<p>3 Коли тривожиться у мені дух мій, - ти знаєш мою стежку. На дорозі, де я ступаю, тайно розставили сильце на мене.</p>
<p>4 Поглянь праворуч і подивися: нема нікого, хто за мене дбав би; нема куди мені втікати, нема нікого, хто б мною піклувався,</p>
<p>5 До тебе, Господи, взиваю й кажу: Ти моє прибіжище, в землі живих ти - моя доля!</p>
<p>6 Зверни увагу на моє благання, бо я вельми нещасний. Спаси мене від гонителів моїх, сильніші бо від мене.</p>
<p>7 Виведи з в'язниці мою душу, щоб дякувати імені твоєму. Мене обступлять праведники, бо ти добро мені вчиниш.</p>

<h4>ПСАЛМИ 143 <span class="prim_h6"> (142) Покаянна молитва у скруті</span></h4>
<p>1 <h6 class="prim_h6">Псалом. Давида.</h6> О Господи, почуй мою молитву, у твоїй вірності нахили вухо твоє до мольби моєї; вислухай мене у твоїй правді! </p>
<p>2 І не входь у суд із твоїм слугою, бо ніхто з живих не виправдається перед тобою.</p>
<p>3 Бо мою душу гонить ворог, життя моє у землю топче, він оселює мене в пітьмі, як давно померлих.</p>
<p>4 Дух мій тривожиться у мені й серце моє жахається у мені всередині.</p>
<p>5 Я згадую дні давні, роздумую над усіма вчинками твоїми і над ділами рук твоїх міркую.</p>
<p>6 До тебе простягаю мої руки; моя душа, мов спрагла земля, тебе жадає.</p>
<p>7 Вислухай мене скоро, Господи, бо знемагає дух мій. Не крий обличчя твого від мене, щоб я не став, як ті, що сходять в яму.</p>
<p>8 Дай мені вранці відчути твою милість, бо я на тебе покладаюсь. Вкажи мені дорогу, якою слід мені ходити, до тебе бо підношу мою душу.</p>
<p>9 Спаси мене, о Господи, від ворогів моїх, -до тебе прибігаю!</p>
<p>10 Навчи мене творити твою волю, бо ти Бог мій. Хай дух твій добрий мене веде по землі рівній.</p>
<p>11 Живи мене, о Господи, імени твого ради, у справедливості твоїй виведи з скорботи мою душу.</p>
<p>12 І в гніві твоїм знищ моїх, супротивників! І вигуби всіх гнобителів душі моєї! Бо я - слуга твій. </p>

<h4>ПСАЛМИ 144 <span class="prim_h6"> (143) Цар молиться за перемогу та добробут народу</span></h4>
<p>1 <h6 class="prim_h6">Давида.</h6> Благословен Господь, моя скеля, що навчає руки мої до бою, до війни мої пальці.</p>
<p>2 Він моя милість і моя кріпость, моя твердиня і мій визволитель; мій щит, - і я до нього прибігаю. Він підбиває народи під мене.</p>
<p>3 Господи, що таке людина, що ти піклуєшся про неї, син чоловічий, - що думаєш про нього?</p>
<p>4 Людина схожа на подих, дні її, мов ота минуща тінь.</p>
<p>5 Господи, прихили твоє небо й зійди! Діткнись до гір, - і вони задимують.</p>
<p>6 Заблискай блискавкою і розсип їх, стріли твої пусти й збентеж їх!</p>
<p>7 Простягни з вишніх твою руку, спаси мене і вирятуй мене від вод великих, від рук чужинців,</p>
<p>8 уста яких промовляють брехнею, правиця яких - правиця клятвопорушна.</p>
<p>9 Боже, я нову пісню тобі заспіваю, на десятиструнній гарфі тебе хвалитиму, -</p>
<p>10 тебе, який даєш царям перемогу, який спасаєш Давида, слугу твого, від меча лихого.</p>
<p>11 Спаси мене й визволь із рук чужинців, уста яких промовляють брехнею, правиця яких - правиця клятвопорушна.</p>
<p>12 Сини наші як парості хай будуть, що ростуть у повнім віку молодечім. Дочки наші, немов стовпи наріжні, витесані, немов оті у палаці.</p>
<p>13 Засіки наші нехай будуть повні і постачають усяке збіжжя. Вівці наші хай тисячами котяться, тьмою-тьменною на полях наших.</p>
<p>14 Хай буде навантажена худоба наша; хай не буде ані розколини, ані втрати, ані галасу на майданах наших.</p>
<p>15 Щасливий народ, в якого така доля! Щасливий народ, якому Бог - Господь! </p>

<h4>ПСАЛМИ 145 <span class="prim_h6"> (144) Велич та доброта Божі</span></h4>
<p>1 <h6 class="prim_h6">Хвала. Давида.</h6> Я вознесу тебе, мій Боже, Царю, і благословитиму ім'я твоє по віки вічні.</p>
<p>2 Щодня буду тебе благословляти, і хвалити ім'я твоє по віки вічні.</p>
<p>3 Великий Господь і хвали вельми гідний, і велич його незбагненна.</p>
<p>4 Рід родові діла твої буде славити і возвіщати про твою могутність.</p>
<p>5 Про пишну славу величі твоєї і про чудеса твої розповідатимуть.</p>
<p>6 Про силу діл твоїх страшних говоритимуть, і я буду розповідати твою велич.</p>
<p>7 Будуть звіщати славу великої добрости твоєї і будуть оспівувати твою справедливість.</p>
<p>8 Господь ласкавий і милосердний, повільний до гніву й милістю великий.</p>
<p>9 Добрий Господь до всіх, і його милосердя перед усіма його ділами.</p>
<p>10 Хай, Господи, усі діла твої тебе славлять і святі твої нехай тебе благословлять.</p>
<p>11 Про славу царства твого хай оповідають і говорять про твою могутність,</p>
<p>12 щоб дати синам людським твою силу і пишну славу царства твого.</p>
<p>13 Царство твоє - всіх віків царство, і влада твоя - по всі роди й роди. Вірний Господь у всіх своїх глаголах, святий у всіх своїх творіннях.</p>
<p>14 Господь підтримує всіх тих, що падають, і всіх зігнутих підводить.</p>
<p>15 Очі всіх на тебе уповають, ти їм своєчасно даєш поживу.</p>
<p>16 Ти розтуляєш твою руку і насичуєш усе живе якнайкраще.</p>
<p>17 Справедливий Господь у всіх своїх дорогах і милостивий у всіх своїх ділах.</p>
<p>18 Близько Господь до всіх, які до нього взивають, до всіх тих, що до нього взивають по правді -</p>
<p>19 Він учинить волю тих, які його бояться; заклик їхній почує і спасе їх.</p>
<p>20 Господь береже всіх, які його люблять, а нечестивих усіх погубить.</p>
<p>21 Хай возвістять мої уста хвалу Господеві і хай благословить усякий смертний його святе ім'я по віки вічні.</p>

<h4>ПСАЛМИ 146 <span class="prim_h6"> (145) Хвала Богові Творцеві</span></h4>
<p>1 Алилуя. Хвали, душе моя, Господа! </p>
<p>2 Буду хвалити Господа поки життя мого, псалми співатиму Богові моєму докіль буду жити. </p>
<p>3 Не покладайся на вельмож, на сина чоловічого, який спасти не може.</p>
<p>4 Виходить його дух, і він повертається у землю і того ж дня гинуть його задуми.</p>
<p>5 Щасливий той, кому Бог Якова подає допомогу, в кого надія на Господа, Бога свого,</p>
<p>6 що створив небо й землю, море - й усе, що є в них; що вірність береже повіки,</p>
<p>7 що пригнобленому чинить правосуддя, що дає хліб голодним. Господь визволяє в'язнів,</p>
<p>8 Господь відкриває сліпим очі, Господь випростовує похилих, Господь праведників любить.</p>
<p>9 Господь захожих захищає, підтримує сироту й удову, - дорогу ж нечестивих відвертає.</p>
<p>10 Господь буде царем повіки, твій Бог, Сіоне, по всі роди. Алилуя. </p>

<h4>ПСАЛМИ 147 <span class="prim_h6"> (146) Хвала Богові - могутньому оновителеві Ізраїля</span></h4>
<p>1 Хваліте Господа, бо добрий! Співайте Богу нашому, бо милий! Хвала бо йому подобає.</p>
<p>2 Господь Єрусалим будує, розсіяних Ізраїля збирає.</p>
<p>3 Розбитих серцем він ізціляє і перев'язує їх рани.</p>
<p>4 Він число зір лічить і кожну пойменно називає.</p>
<p>5 Великий наш Господь, велика його сила, і розумові його немає міри.</p>
<p>6 Господь принижених підносить, а нечестивих понижує додолу.</p>
<p>7 Співайте Господеві на подяку, хваліте Бога нашого на гарфі.</p>
<p>8 Він хмарами вкриває небо, готує дощ на землю, ростить траву на горах.</p>
<p>9 Дає для скоту поживу і воронятам, що квилять.</p>
<p>10 Він милується не силою коня і не ноги мужа йому довподоби, -</p>
<p>11 Господь любить тих, що його бояться, що його милости чекають.</p>
<p>12 Слав Господа, Єрусалиме! Хвали, Сіоне, Бога твого!</p>
<p>13 Бо він укріпив брам твоїх засуви, благословив дітей твоїх посеред тебе.</p>
<p>14 Він робить мир у твоїх межах, насичує тебе ситтю пшеничною.</p>
<p>15 Він посилає свій глагол на землю, слово його несеться швидко.</p>
<p>16 Він дає сніг, як вовну; як попіл, іній розсипає,</p>
<p>17 кришками лід кидає, - перед його морозом хто встоїться? -</p>
<p>18 він посилає своє слово і їх розтоплює, подме своїм вітром - течуть води.</p>
<p>19 Він Яковові звістив своє слово, Ізраїлеві свої присуди й свої устави.</p>
<p>20 Ніякому народові він не вчинив так, і присудів своїх він не явив їм. Алилуя.</p>

<h4>ПСАЛМИ 148 <span class="prim_h6"> (147) Небо й земля нехай хвалять Господа</span></h4>
<p>1 Алилуя. Хваліте Господа з неба, хваліте його на висотах!</p>
<p>2 Хваліте його, всі ангели його, хваліте його, всі воїнства небесні!</p>
<p>3 Хваліте його, ви, сонце й місяцю, хваліте його, всі ясні зорі!</p>
<p>4 Хваліте його, ви, небеса небес, - і води, що над небесами,</p>
<p>5 нехай ім'я Господнє хвалять! Бо він повелів, і створились.</p>
<p>6 Поставив їх на віки вічні і дав закон, який не перейде.</p>
<p>7 Хваліте Господа з землі, кити і всі морські безодні!</p>
<p>8 Вогонь і град, сніг і туман, і буйний вітер, який виконує його слово.</p>
<p>9 Гори й усі пагорби, садовина й усі кедри.</p>
<p>10 Звір дикий і скот усілякий, гад і птах крилатий.</p>
<p>11 Царі землі й усі народи, князі й усі земні судді.</p>
<p>12 Хлопці, а й дівчата, старі разом з юнацтвом.</p>
<p>13 Нехай ім'я Господнє хвалять, - високе бо ім'я його єдине. Велич його понад землю й небо:</p>
<p>14 він підняв ріг народу свого. Хвала усім його святим, синам Ізраїля, народові, що йому близький. Алилуя.</p>

<h4>ПСАЛМИ 149 <span class="prim_h6"> (148) Тріюмфальний гимн</span></h4>
<p>1 Алилуя. Співайте Господеві нову пісню, а хвалу йому на зборі праведників.</p>
<p>2 Нехай Ізраїль своїм Творцем радіє, нехай своїм царем сини Сіону веселяться!</p>
<p>3 Хай хвалять його ім'я танком, при бубні й при гарфі хай йому співають.</p>
<p>4 Господь бо благоволить народові своєму оздоблює перемогою покірних.</p>
<p>5 Хай торжествують праведні славі, на своїх ложах хай ликують.</p>
<p>6 Хай хвала Божа буде на устах у них і двосічний меч у руці в них,</p>
<p>7 щоб між народами вчинити від плату між племенами - покарання;</p>
<p>8 щоб їх царів забити у кайдани, а їхніх вельмож - у залізні пута,</p>
<p>9 щоб суд написаний над ними учинити. Це слава всіх його преподобних! Алилуя.</p>

<h4>ПСАЛМИ 150 <span class="prim_h6"> (149) Прикінцеве славослов'я</span></h4>
<p>1 Алилуя. Хваліте Господа в його святині. Хваліте його в його могутній тверді.</p>
<p>2 Хваліте його за його подвиги великі. Хваліте його в його величі безмежній.</p>
<p>3 Хваліте його звуком рогу, хваліте його на гарфі й на гуслах.</p>
<p>4 Хваліте його на бубні й танком. Хваліте його на струнах і сопілці,</p>
<p>5 хваліте його на дзвінких цимбалах, хваліте його на гучних цимбалах.</p>
<p>6 Хай хвалить Господа все, що живе!</p>

</body>
</html>
