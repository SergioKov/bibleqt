<h2></h2>

<h4>ПЛАЧ ЄРЕМІЇ 1 <span class="prim_h6"> Горе Єрусалиму</span></h4>
<p>1 Яким же самотнім зосталося місто, що було повне люду! Стало немов би вдовою! Воно, що між народами було велике, що князювало над краями, - ось данину платить! </p>
<p>2 Плаче ночами гірко, і сльози його на щоках у нього. З усіх, які його любили, нема нікого, хто б його розважив. Усі його друзі зрадили його, стали для нього ворогами.</p>
<p>3 Юда пішов у неволю по утиску та тяжкім рабстві. Він оселився серед народів, не знайшов спочинку... Усі його гонителі його наздогнали у тіснинах.</p>
<p>4 Дороги на Сіон сумують, ніхто не йде на свята. Всі брами його опустіли, священики його зідхають, дівчата його тужать, і самому йому гірко.</p>
<p>5 Противники його взяли гору, а вороги його щасливі, Господь бо засмутив його за його переступів безліч. Діти його пішли в неволю перед противником.</p>
<p>6 І відійшла від дочки Сіону вся її слава. Князі його немов олені стали, що не знаходять собі паші,<br> і пленталися без сили перед тими, що гнали їх.</p>
<p>7 Єрусалим пригадує собі у дні злиднів та тривоги всі свої скарби, що мав із давніх-давен, -тепер, коли народ його падає в ворожі руки, а допомоги йому немає; його гнобителі дивилися на нього, сміялися з його руїн.</p>
<p>8 Згрішив, згрішив Єрусалим, тим і зробивсь осоружний! Усі, що його поважали, ним гордують, бо бачили його наготу. Та й сам він теж зідхає і обертається назад.</p>
<p>9 Нечистота його на полах у нього, та він про свій кінець не думав; тому й упав так низько, і втішника не має. Споглянь, о Господи, на мої злидні, бо ворог зростає!</p>
<p>10 Противник простяг свою руку на усі його скарби. Він бачив, як погани ввійшли в його святиню, яким ти заборонив вступати в твою громаду.</p>
<p>11 Увесь його народ зідхає, хліба шукає. Скарби свої вони за харч віддали, щоб відживити душу.<br> О, зглянься, Господи,й подивися, як я упідлився! </p>
<p>12 Нехай, вас ніколи таке не спіткає, о, всі ви, що дорогою проходите повз! О, гляньте, подивіться, чи є біль, як мій біль, що мені заподіяно, що ним побив мене Господь у день палаючого гніву свого!</p>
<p>13 З висоти він зіслав вогонь у мої кості, і той пожирає. Він сітку розстелив мені під ноги і завернув мене назад. Він завдав мені смутку, - я повсякденно недужий.</p>
<p>14 Ярмо моїх переступів накладено його рукою; і вони, сплетені докупи, тяжать на моїй шиї. Він підбив мою силу. Видав мене Господь їм у руки, я проти них не можу протистати.</p>
<p>15 Усіх моїх хоробрих повалив Господь посеред мене. Він скликав проти мене збори, щоб знищити моїх юнаків. Господь топтав, немов у винотоці, дівицю - дочку Юди.</p>
<p>16 Тому я плачу, і око моє, око проливає сльози, далеко бо від мене мій утішитель, що відживив би мені душу. Діти мої в смутку, бо ворог узяв гору.</p>
<p>17 Сіон простягнув руки, але немає, хто б його розважив. Господь дав наказ проти Якова, щоб вороги його навкруги нього стали. Єрусалим посеред них занечистився.</p>
<p>18 Господь - справедливий, бо я не слухав його слова. О, вчуйте, благаю, всі народи, гляньте на мою муку! Мої дівчата й мої хлопці поволоклися в неволю.</p>
<p>19 Кличу моїх коханців: але вони мене зрадили. Священики мої й мої старші загинуть у місті, шукаючи собі поживи, щоб відживити душу,</p>
<p>20 Зглянься, о Господи, бо мені сумно! Горить у нутрі в мене, серце моє в мені перевернулось, бо я впертий завжди був проти тебе. У полі меч забрав моїх дітей, а вдома - смерть.</p>
<p>21 Почули, що я стогну, - немає, хто б мене розважив. Усі вороги мої почули про моє нещастя та й зраділи, бо ти вчинив це. Коли б ти вже послав той день, що його заповідав, і вони стали такими, як я!</p>
<p>22 Нехай прийде вся їхня злоба перед тебе; обходься з ними так, як обійшовсь ти зо мною за всі мої переступи, бо я стогну без перестання, і серце моє мліє. </p>

<h4>ПЛАЧ ЄРЕМІЇ 2 <span class="prim_h6"> Зруйнування Єрусалиму</span></h4>
<p>1 О як же то у своєму гніві Господь захмарив оту дочку Сіону! Кинув з небес на землю вроду Ізраїля! Не спогадав про свій підніжок у день свого гніву.</p>
<p>2 Зруйнував Господь, не пощадив, усі Якова оселі. Він зруйнував у своїм обуренні твердині дочки Юди, повалив їх на землю; царство з його князями збезчестив.</p>
<p>3 У палкому гніві розбив він усю Ізраїля потугу, відвів назад свою правицю перед супостатом. Він запалив у Якові немов би вогонь горючий, що звідусюди пожирає.</p>
<p>4 Він нап'яв лука свого, немов би ворог, випрямивши правицю, немов би противник, і вибив усе, що миле очам; він на намет дочки Сіону вилив огнем свою досаду.</p>
<p>5 Господь неначе ворогом зробився; він зруйнував Ізраїля, зруйнував усі його палаци, знищив його твердині, збільшив дочці Юди плач і лемент.</p>
<p>6 Він спустошив, неначе сад, шатро своє, знищив свій намет зборів. Господь довів до того, що на Сіоні забуто про свята та суботи; і відкинув у палкому гніві царя та священика.</p>
<p>7 Господь відкинув жертовник свій, знехтував своєю святинею; він видав у ворожі руки мури його будинків. Крик знято в Господньому домі, неначе за якогось свята.</p>
<p>8 Господь намислив розвалити мур дочки Сіону; простягнув мотузку, руки не стримав, щоб не руйнувати; засмутив мур і передмур'я, і вони разом тужать.</p>
<p>9 Запались у землю його ворота, розбив він і зламав його засуви. Цар його з князями між народами, немає закону! Навіть його пророки не мають більш від Господа видіння.</p>
<p>10 Сидять на землі мовчки старі дочки Сіону; посипали собі голови порохом, оперезалися вереттям. Схилили голови додолу дівчата єрусалимські.</p>
<p>11 Очі мої змарніли від сліз, нутро кипить у мене, жовч моя виливається на землю з-за погибелі дочки народу мого, бо діти й немовлята мліють по майданах міських.</p>
<p>12 Просять у матерів своїх: «Хліба! Пити!» І умлівають, мов поранені, по майданах міських і виливають свої душі у материнське лоно.</p>
<p>13 Якого свідка маю тобі дати? До чого мені тебе уподобити, дочко єрусалимська? З чим тебе порівняти, щоб тебе потішити, дівице-дочко сіонська? Рана бо твоя велика, немов море; хто тебе вилікувати може?</p>
<p>14 Пророки твої бачили для тебе видіння пусті й оманливі; не розкривали твого беззаконства, щоб відвернути від тебе неволю; вони для тебе віщували пророцтва пусті та облудні.</p>
<p>15 Сплескують руками над тобою всі перехожі; свищуть, кивають головою над єрусалимською дочкою: «То це те місто, що його звали найбільшою красою, радістю всього світу?»</p>
<p>16 Всі вороги твої на тебе пороззявляли пащеки, свищуть, скрегочуть зубами та примовляють: «Проглинули ми його! Оцього дня ми тільки й чекали! Таки дожили, узріли!»</p>
<p>17 Вчинив Господь те, що задумав, виконав своє слово, що був заповів за днів днедавніх; спустошив без пощади, звеселив ворога над тобою, ріг противників твоїх підніс угору.</p>
<p>18 До Господа взивай зо свого серця, дівице - дочко Сіону! Лий потоком сльози днями й ночами! Не давай собі впину, очей твоїх зіницям не давай спокою!</p>
<p>19 Вставай, голоси уночі з початком кожної сторожі. Вилий водою твоє серце перед лицем Господнім. Здійми до нього твої руки за життя твоїх діток, що мліють з голоду на рогах усіх вулиць.</p>
<p>20 О, зглянься, Господи, й подивися: кому ти учинив так? Щоб жінки та їли плід свій, діток, яких плекали? Щоб у святині в Господній убивано священика й пророка?</p>
<p>21 Лежать на вулицях на землі діти й старі люди. Мої дівчата й мої хлопці від меча полягли; ти убив у день твого гніву, ти мордував без милосердя.</p>
<p>22 Ти поскликав, немов на празник, мої страхіття навкруг мене. В день гніву Господа ніхто не втік, не врятувався. Тих, що я випестила, виховала, винищив мій ворог. </p>

<h4>ПЛАЧ ЄРЕМІЇ 3 <span class="prim_h6"> Скарга; надія; втіха</span></h4>
<p>1 Я - чоловік, що зазнав горя під палицею його гніву.</p>
<p>2 Він вів мене й силував ходити у пітьмі, а не в світлі.</p>
<p>3 Проти мене самого він знову й знову звертає свою руку цілоденно.</p>
<p>4 Він виснажив тіло моє й мою шкіру, він розбив мої кості.</p>
<p>5 Він зводив будову проти мене і оточував мене жовчю та нуждою.</p>
<p>6 Він оселив мене в місцях темних, наче тих, що вже давно померли.</p>
<p>7 Муром обвів мене, щоб я не вийшов; зробив тяжкими мої кайдани.</p>
<p>8 Навіть як я взиваю й допомоги благаю, він відштовхує мою молитву.</p>
<p>9 Дороги мої тесаним камінням закидав, стежки мої викривив він.</p>
<p>10 Ведмедем у засідці зробивсь для мене, левом у сховку.</p>
<p>11 Він збив набік мої дороги, він розірвав мене і обернув на ніщоту.</p>
<p>12 Він нап'яв свого лука і поставив мене стрілі за мету.</p>
<p>13 Дав доступ у моє нутро дітям сагайдака свого.</p>
<p>14 Я став посміховищем для всього мого народу, їх приспівкою цілоденною.</p>
<p>15 Наситив мене гіркотою, і напоїв полином.</p>
<p>16 Він розбив щебенню мої зуби, він повалив мене в попіл. </p>
<p>17 Покинув спокій мою душу, і я забув про щастя.</p>
<p>18 Я мовив: Пропала моя сила, моя на Господа надія!</p>
<p>19 Згадай про мої злидні та мою скорботу, про полин та жовч.</p>
<p>20 Глибоко вбилось усе те мені в пам'ять, і душа моя в мені прибита;</p>
<p>21 Оце пригадую я моєму серцю і тому надіюсь.</p>
<p>22 Ласки Господні не скінчились, не вичерпалось його милосердя.</p>
<p>23 Вони нові щоранку, велика твоя вірність.</p>
<p>24 Господь - мій пай, - моя душа говорить; тому й надіюся на нього,</p>
<p>25 Благий Господь до того, хто його чекає; до душі, яка його шукає.</p>
<p>26 Добре чекати мовчки від Господа спасіння.</p>
<p>27 Добре для людини носити ярмо в юнацтві.</p>
<p>28 Нехай сидить насамоті мовчки, бо він його наклав на нього.</p>
<p>29. Нехай встромить уста свої в порох, ануж: може ще є надія!</p>
<p>30 Нехай наставить тому, хто б'є, щоку, нехай набереться зневаги до наситу! </p>
<p>31 Бо не навіки Господь відкидає.</p>
<p>32 Бо хоч він і засмутить, та знову помилує з доброти своєї великої.</p>
<p>33 Бо він не карає від серця і нерадо засмучує дітей людських.</p>
<p>34 А коли хтось бере під ноги усіх в'язнів країни</p>
<p>35 чи перекручує право людини перед очима Всевишнього,</p>
<p>36 коли ошукує когось у якійсь справі, - хіба Господь того не бачить?</p>
<p>37 Хто щось колись сказав і воно сталось без Господнього веління? </p>
<p>38 Хіба не з уст Всевишнього виходять злидні й нещастя?</p>
<p>39 Чому, поки живе, людина нарікає, чоловік - за кару за гріхи власні?</p>
<p>40 Розвідаймо тільки дороги наші й дізнаймо, повернімося до Господа!</p>
<p>41 Здіймімо серця й руки наші до Бога, що на небі!</p>
<p>42 Ми відпали, збунтувались: ти не простив нам!</p>
<p>43 Огорнув гнівом, гнав нас та убивав немилосердно.</p>
<p>44 Закрив ти себе хмарою, щоб не пройшла молитва.</p>
<p>45 Сміттям та покиддю зробив ти нас серед народів.</p>
<p>46 Всі наші вороги широко уста свої на нас відкрили.</p>
<p>47 Страх і яма нам випала, спустошення й руїна.</p>
<p>48 Потоки вод ллє моє око над руїною дочки народу мого.</p>
<p>49 Око моє стікає без угаву, без перестання,</p>
<p>50 поки Господь з неба не спогляне та не побачить.</p>
<p>51 Око моє печалить мою душу з-за усіх дочок мого міста.</p>
<p>52 Мов пташку, напосілися мене зловити ті, що зо мною ворогують без причини.</p>
<p>53 Життя моє підтяли в ямі й прикидали мене камінням.</p>
<p>54 Води знялися понад голову в мене, і сказав: «Пропав я!»</p>
<p>55 Я візвав твоє ім'я, Господи, із глибокої ями.</p>
<p>56 Почув ти мій голос: «Не затуляй твого вуха від мого стогону, волання мого!»</p>
<p>57 Ти зблизився, коли я візвав до тебе; сказав: «Не бійся!».</p>
<p>58 Ти боронив, о Господи, справи душі моєї; ти викупив моє життя.</p>
<p>59 О Господи, ти бачив мою кривду; розсуди ж мою справу!</p>
<p>60 Ти бачив усю їхню помсту, усі їхні замисли на мене.</p>
<p>61 Ти чув, о Господи, наругу їхню, усі їхні замисли на мене.</p>
<p>62 Уста противників моїх, витівки їхні цілоденне проти мене.</p>
<p>63 Чи вони сидять, чи встають, глянь: я - їхня глумлива пісня.</p>
<p>64 Відплатиш, Господи, їм нагороду за вчинками їхніх рук.</p>
<p>65 Ти їм даси запекле серце; проклін на них твій!</p>
<p>66 Ти гонитимеш їх, о Господи, у гніві і винищиш їх із-під неба. </p>

<h4>ПЛАЧ ЄРЕМІЇ 4 <span class="prim_h6"> Трагедія Єрусалиму під кінець облоги</span></h4>
<p>1 Як потемніло золото, ой, як змінилося золото найліпше! Розкидане святе каміння по рогах усіх вулиць!</p>
<p>2 Сини Сіону дорогії, що їх, немов щире золото, цінували, -ось мають вартість глиняного посуду, роботи ганчарських рук!</p>
<p>3 Навіть шакали дають груди, своїх щеняток годують; дочка ж мого народу стала жорстока, мов струсі в пустині.</p>
<p>4 Язик від спраги в немовлятка до піднебіння прилипає; маленькі дітки просять хліба, та нікому їм дати.</p>
<p>5 Хто споживав ласощі, по вулицях із голоду умліває; а хто на пурпурі був вихований, той тулиться до гною.</p>
<p>6 Безбожність бо дочки народу мого більша, ніж гріх Содому, який зруйновано за хвилину, і руки над тим не трудились.</p>
<p>7 Князі його були над сніг чистіші, вони були від молока біліші, тіло в них було рум'яне над коралі, сафір - їхня шкіра.</p>
<p>8 Обличчя їхнє стало чорніше за вугіль, на вулиці їх не впізнати; шкіра в них до кісток прилипла, засохла, немов задеревіла.</p>
<p>9 Ліпше тим, що від меча полягли, ніж тим, що з голоду загинули; бо ці конали, виснажені, від нестачі плодів з поля.</p>
<p>10 Своїми ж руками ніжні жінки варили власних дітей, що для них за їжу стали тоді, як гинули дочки народу мого.</p>
<p>11 Виладував Господь своє обурення; він вилив палкий гнів свій, запалив вогонь на Сіоні, який пожер його основи.</p>
<p>12 Не вірили царі землі й усі мешканці світу, що супостат і ворог увійде в ворота єрусалимські.</p>
<p>13 А все те за гріхи його пророків, за його священиків переступи, що серед нього проливали кров праведників.</p>
<p>14 Вони, немов сліпі, вулицями блукали, заплямлені кров'ю, так що не можна було приторкнутись до їхньої одежі.</p>
<p>15 «Геть! Нечистий!» - до них кричали. «Геть, геть, не приторкайтесь!» І якщо втікали, блукаючи між народами, не сміли там проживати.</p>
<p>16 Сам Господь порозсівав їх, щоб на них більш не глядіти. Не було до священиків поваги, ані до старших милосердя.</p>
<p>17 Досі виснажуються наші очі, сподіваючись на ту марну допомогу; з наших башт ми виглядали за народом, що не міг спасти нас.</p>
<p>18 І вони підглядали наші кроки, так, що ми не могли ходити по майданах. Близько кінець наш, сповнились дні наші, бо надійшов кінець наш!</p>
<p>19 Ті, що нас гнали, були прудкіші, ніж орли попід небесами; вони по горах за нами гнались, у пустині на нас засідали.</p>
<p>20 Дух наших ніздер, помазаник Господній, потрапив у їхні ями. Про нього ми казали: «Під його тінню житимемо посеред народів.»</p>
<p>21 Радуйся й веселись, дочко едомська, що живеш у краї Уц! Прийде й до тебе чаша, вп'єшся і ти та й засвітиш тілом.</p>
<p>22 Скінчилась кара за твоє беззаконство, о дочко сіонська, він не займе тебе більше в полон! Твої ж провини, о дочко едомська, і гріхи твої викриє він, покарає!</p>

<h4>ПЛАЧ ЄРЕМІЇ 5 <span class="prim_h6"> Звернення до Господа</span></h4>
<p>1 Згадай, о Господи, що сталося з нами! Глянь, подивись на наругу нашу!</p>
<p>2 Спадщина наша припала зайдам, доми наші - чужинцям. </p>
<p>3 Ми сироти без батька, і, а наші матері немов удовиці.</p>
<p>4 Воду нашу за гроші п'ємо, дрова наші набуваємо за плату.</p>
<p>5 Ярмо в нас на шиї, нами поганяють; працюємо, нема нам відпочинку.</p>
<p>6 Ми до Єгипту простягаєм руку та до Ашшуру, щоб насититись хлібом.</p>
<p>7 Батьки наші згрішили, та їх нема вже, а ми несемо кару за їхні беззаконства.</p>
<p>8 Раби над нами вередують, і нікому нас визволити з їхніх рук.</p>
<p>9 Ціною нашого життя здобуваємо хліб свій, наражені мечеві пустині.</p>
<p>10 Шкіра на нас, як піч, гаряча від пекучої голоднечі.</p>
<p>11 Жінок знечещено в Сіоні, дівчат - у містах юдейських.</p>
<p>12 Повішено князів їхніми руками, обличчя старших не поважано.</p>
<p>13 Хлопці носили жорна, а діти спотикались під дровами.</p>
<p>14 Старші в воротях уже більш не сідають, хлопці вже більш не бавляться.</p>
<p>15 Погасла радість у нашім серці, танки наші на жалобу змінились.</p>
<p>16 Вінець упав з голови в нас. Ой, горе нам, бо ми згрішили!</p>
<p>17 От чому серце ниє у нас, ось чому в очах у нас потемніло.</p>
<p>18 Бо гора Сіон опустіла, лисиці бродять по ній! </p>
<p>19 Ти ж, Господи, повіки перебуваєш; престол твій з роду й до роду.</p>
<p>20 Чому ти нас назавжди забуваєш і нас так надовго покидаєш? </p>
<p>21 Наверни нас, Господи, до себе, і ми повернемось: обнови наші дні, як було колись.</p>
<p>22 Невже ти зовсім нас відкинув, на нас без міри прогнівався?</p>

</body>
</html>
