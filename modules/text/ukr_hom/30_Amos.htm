<h2></h2>

<h4>АМОС 1 <span class="prim_h6"> Гріх і покарання сусідніх Ізраїлеві народів</span></h4>
<p>1 Слова Амоса, що був з-між пастухів із Текоа, які він сприйняв про Ізраїля за юдейського царя Уззії та за Єровоама, сина Йоаса, ізраїльського царя, два роки перед землетрусом.</p>
<p>2 І він промовив: Господь гримить з Сіону, з Єрусалиму видає свій голос, і пасовиська чабанів сумують, вершина Кармелю сохне.</p>
<p>3 Так говорить Господь: «За три переступи Дамаску й за чотири, - я не попущу того. За те, що вони молотили залізними саньми Гілеад,</p>
<p>4 я пошлю вогонь на дім Хазаела, й він пожере палаци Бен-Гадада.</p>
<p>5 Я розіб'ю засув Дамаску й знищу мешканців Бікат-Авену й того, що тримає берло в Бет-Едені, й народ арамейський піде в Кір у полон», - слово Господнє.</p>
<p>6 Так говорить Господь: «За три переступи Гази й за чотири, - я не попущу того. За те, що вони виселили цілі валки бранців, щоб їх Едомові видати.</p>
<p>7 Я пошлю вогонь на мури Гази, й він пожере її палаци.</p>
<p>8 Я знищу мешканців з Ашдоду й того, що тримає берло в Аскалоні. Поверну мою руку проти Екрону, і вигине останок філістимлян», - слово Господнє, Боже.</p>
<p>9 Так говорить Господь: «За три переступи Тиру й за чотири, - я не попущу того. За те, що вони видали Едомові цілі загони бранців і не згадали про союз братерський, </p>
<p>10 пошлю вогонь на мури Тиру, що пожере його палаци.»</p>
<p>11 Так говорить Господь: «За три переступи Едому й за чотири, - я не попущу того. За те, що він мечем переслідував свого брата і заглушив у собі милосердя, і гнів його рвав безнастанно, і він зберіг лють свою назавжди, -</p>
<p>12 пошлю вогонь на Теман, що пожере палаци Боцри.»</p>
<p>13, Так говорить Господь: «За три переступи дітей Аммона й за чотири, - я не попущу того. За те, що розтинали жінок вагітних у Гілеаді, щоб поширити свої границі.</p>
<p>14 Я запалю вогонь у мурах Рабби, що пожере його палаци серед крику у день бою, серед бурі у день хуртовини.</p>
<p>15 І цар їхній піде у неволю, сам він і князі його з ним», - слово Господнє.</p>

<h4>АМОС 2 <span class="prim_h6"> Гріх і покарання Моава, Юди та Ізраїля</span></h4>
<p>1 Так говорить Господь: «За три переступи Моава й за чотири, - я не попущу того. За те, що він перепалив кості едомського царя на вапно.</p>
<p>2 Я пошлю вогонь на Моава, що пожере палаци Керійоту; Моав серед метушні загине, серед воєнного крику й суремного звуку.</p>
<p>3 Знищу суддю з-посеред нього й уб'ю усіх його князів з ним», - слово Господнє.</p>
<p>4 Так говорить Господь: «За три переступи Юди й за чотири, - я не попущу того. За те, що відкинули закон Господній і постанов його не пильнували; що брехні їхні звели їх на манівці, брехні, що за ними їхні батьки ходили.</p>
<p>5 Я пошлю вогонь на Юду, що пожере палаци в Єрусалимі.»</p>
<p>6 Так говорить Господь: «За три переступи Ізраїля й за чотири, - я не попущу того. За те, що вони праведника продають за гроші й бідного за пару капців;</p>
<p>7 що топчуть голови вбогих у земний порох, що крутять правом тихих, що батько й син до однієї дівки ходять, щоб знеславити моє святе ім'я;</p>
<p>8 за те, що розлягаються при кожнім жертовнику на взятій у застав одежі та п'ють вино покараних гривною у домі Бога свого.</p>
<p>9 Адже то я був знищив перед ними Аморія, високого, неначе кедр ставний, та, немов дуб, сильного. Я знищив плід його зверху та його коріння знизу.</p>
<p>10 Я вивів вас із Єгипетського краю, водив вас сорок років пустинею, щоб ви посіли землю Аморія;</p>
<p>11 настановив з-поміж ваших синів пророків, і з-поміж юнаків ваших -назореїв. Хіба ж воно не так, діти Ізраїля? - слово Господнє.</p>
<p>12 Ви .ж назореїв вином напували, а пророкам наказали: Не пророкуйте!</p>
<p>13 Ось я придавлю вас, як давить віз, накладений снопами.</p>
<p>14 І для моторного не буде втечі, і сильний не виявить сили, і витязь не врятує життя свого.</p>
<p>15 Ані лучник не встоїться з луком, і прудконогий не спасеться, і їздець не врятує життя свого.</p>
<p>16 Ба, й наймужніший з-між відважних утече в той день голим», - слово Господнє.</p>

<h4>АМОС 3 <span class="prim_h6"> Злочини та покарання Ізраїля</span></h4>
<p>1 Слухайте це слово, що Господь говорить проти вас, діти Ізраїля, проти всієї родини, яку я вивів з Єгипетського краю, кажучи:</p>
<p>2 «Лиш вас я знаю з усіх родин землі: тому й покараю вас за всі ваші провини.</p>
<p>3 Хіба йдуть двоє укупі, якщо не згодились?</p>
<p>4 Хіба рикає лев у лісі, коли він здобичі не має? Хіба левеня здіймає голос з лігва свого, нічого не впіймавши?</p>
<p>5 Чи потрапить у сильце на землі пташка, коли не має принади? Чи здійметься сильце з землі, коли нічого не впіймало?</p>
<p>6 Хіба засурмить сурма у місті я народ не сполохнеться? Чи станеться у місті якесь лихо, що його Бог не спричинив би?</p>
<p>7 Дійсно, Господь Бог не робить нічого, не об'явивши намисли свої своїм слугам-пророкам.</p>
<p>8 Зарикає лев, - хто не настрашиться? Господь Бог заговорив, - хто не запророкує?</p>
<p>9 Оповістіть це на палацах у Ашдоді, й на палацах в Єгипетському краю, і скажіте: Зберіться на горах Самарії і гляньте на величезне в ній безладдя й утиски посеред неї!</p>
<p>10 Вони не знають діяти чесно, -слово Господнє, - вони громадять насильства і здирства у своїх палацах.»</p>
<p>11 Тому ось як говорить Господь Бог: «Ворог обложить край, повалить у тебе твою потугу, пограбовані будуть твої палаци.»</p>
<p>12 Так каже Господь: «Так, як пастух із пельки лева вириває пару ніг чи клаптик вуха, отак сини Ізраїля, що живуть у Самарії, врятуються з кутком від ліжка, з підніжжям від постелі.</p>
<p>13 Слухайте і свідчіть проти дому Якова, - слово Господа Бога, Бога сил.</p>
<p>14 Бо того дня, коли каратиму Ізраїля за його переступи, я покараю і вівтарі у Бетелі: і роги жертовника будуть повідбивані й попадають на землю.</p>
<p>15 Я вдарю по домі зимовім і домі літнім; доми зі слонової кости зникнуть, і кінець прийде на доми великі», - слово Господнє.</p>

<h4>АМОС 4 <span class="prim_h6"> Жіночі розкоші; неминуче покарання Самарії</span></h4>
<p>1 Слухайте це слово, ви, корови башанські, що сидите на горі самарійській, що гнітите убогих, що утискаєте злиденних, що кажете до ваших чоловіків: «Нум лишень, будем пити!»</p>
<p>2 Господь Бог поклявся святістю своєю: «Ось прийдуть певне на вас дні, і вас потягнуть геть гаками, останніх із вас - гарпунами.</p>
<p>3 Ви вийдете через проломи в мурах, кожна - куди потрапить, - і кинуть вас у напрямі Хермону, - слово Господнє.</p>
<p>4 Ідіть у Бетел і грішіте, та у Гілгал - гріхи помножте! Приносьте ранком ваші жертви, що три дні - ваші десятини.</p>
<p>5 Паліть закваску в подячну жертву, кричіть про добровільні дари на все горло, бо ви так любите, о діти Ізраїля, - слово Господа Бога.</p>
<p>6 Я дав вам голі зуби по всіх містах ваших, безхліб'я по всіх селах ваших, та ви до мене не повернулися, - слово Господнє.</p>
<p>7 Я стримав від вас дощ, як було ще три місяці до жнив; пускав його на одне місто, та не пускав на друге; один наділ дощем скроплювано, а другий, на який дощ був не падав, висихав.</p>
<p>8 І пленталися двоє-троє міст до одного міста, щоб води напитись, і не напивались; та ви до мене не повернулися, - слово Господнє.</p>
<p>9 Побив я вас сажкою та зоною; силу ваших садів та ваших виноградників, ваші смоковниці й маслини сарана пожерла, та ви до мене не повернулися, - слово Господнє.</p>
<p>10 Наслав на вас я пошесть, таку, як у Єгипті; вибив мечем ваших юнаків і забрав у полон ваших коней; постав сморід у таборі вашім, що бив вам у ніздра, та ви до мене не повернулися, - слово Господнє.</p>
<p>11 Я деяких з-між вас спустошив, як Бог спустошив був Содом та Гомору; й ви були, мов та головешка, вирвана з пожежі, та ви до мене не повернулися, - слово Господнє.</p>
<p>12 Тому отак, Ізраїлю, вчиню з тобою! Тому, що це вчиню з тобою, готуйсь, Ізраїлю, стрічати Бога твого!»</p>
<p>13 Бо ось він, той, хто утворює гори й творить вітер; хто відкриває людині її задуми, хто робить з ранку пітьму і хто ходить по землі висотах, - Господь, Бог сил - його ім'я.</p>

<h4>АМОС 5 <span class="prim_h6"> Новий заклик чинити добро</span></h4>
<p>1 Слухайте це слово, яке я виголошую над вами, - жалобну пісню, доме Ізраїля:</p>
<p>2 Упала, більш не встане Ізраїлева діва! Лежить на власній землі навзнак, і нікому її підвести!</p>
<p>3 Бо так говорить Господь Бог: «У місті, що виступало тисяччю в похід, зостанеться лиш сотня; у місті ж, що виступало сотнею, зостанеться лиш десять для дому Ізраїля.»</p>
<p>4 Бо так говорить Господь до дому Ізраїля: «Шукайте мене, й житимете.</p>
<p>5 Бетелу не шукайте, та й до Гілгалу не ходіте, і в Версавію не проходьте, бо Гілгал таки піде в неволю, Бетел на ніщо зійде.»</p>
<p>6 Шукайте Господа, і житимете; інакше він кинеться, немов вогонь, на дім Йосифа і пожере його, і нікому буде в Бетелі його гасити.</p>
<p>7 О ви, що обертаєте у полин правосуддя і що кидаєте на землю справедливість!</p>
<p>8 Той, що творить Косаря та Квочку, перемінює темряву на ранок, а з дня робить ніч темну; що кличе води моря і на поверхню землі їх розливає, - Господь, ім'я йому!</p>
<p>9 Він насилає на потужного, мов блискавку, руїну, і спустошення приходить на твердиню.</p>
<p>10 А вони ненавидять суддю у брамі, бридяться тими, що говорять правду.</p>
<p>11 Тому, за те, що топчете вбогого й здираєте хабар із нього хлібом, ви, збудувавши з тесаного каменя доми, - не будете в них жити; ви насадили виноградники препишні, -але вина з них не будете пити.</p>
<p>12 Бо я знаю, яка їх безліч - тих переступів ваших, і які великі гріхи і ваші; ви, що утискаєте праведника, що берете викуп, і відпихаєте убогого при брамі!</p>
<p>13 Тому розсудливий мовчить такого часу, бо то - лихий час.</p>
<p>14 Добра шукайте, не зла, щоб могли жити і щоб Господь, Бог сил, був з вами, як то ви кажете.</p>
<p>15 Ненавидьте зло, любіть добро, встановіть у брамі справедливість, -може, Господь, Бог сил, змилується над решткою Йосифа.</p>
<p>16 Тому так каже Господь, Бог сил, Адонай: «По всіх майданах лемент буде, і по всіх вулицях будуть кричати: Леле, леле! Плугатаря закличуть до жалоби, до плачу - тих, що вміють пісень похоронних.</p>
<p>17 І по всіх виноградниках плач буде, бо я перейду серед тебе, - слово Господнє.</p>
<p>18 Горе вам, що прагнете дня Господнього! Навіщо вам той день Господній? Він - темрява, не світло!</p>
<p>19 Це все одно, якби хтось утік від лева й наскочив на ведмедя, або, ввійшовши в хату, сперся об стіну рукою, а його б гадина вкусила.</p>
<p>20 Хіба ж бо день Господній не буде темрява, а світло? Не пітьма без просвітку?</p>
<p>21 Мені осоружні, мені обридли ваші свята; ваші врочисті збори мені не довподоби.</p>
<p>22 Хоч ви мені й принесете всепалення та ваші хлібні жертви, я їх не прийму. На ваші мирні жертви з годованого скоту я й не погляну. </p>
<p>23 Усунь від мене твоїх пісень гомін! Гри твоїх гарф я слухати не хочу.</p>
<p>24 Нехай тече, неначе води, справедливість - і правда, як ріка потужна.</p>
<p>25 Чи ви, доме Ізраїля, приносили мені в пустині жертви та офіри протягом сорока років?</p>
<p>26 Ви візьмете Сіккута, вашого царя, і зорю бога вашого Кійюна, бовванів ваших, що ви їх собі наробили.</p>
<p>27 Тому я виселю вас за Дамаск», - слово Господнє, - Бог сил його ім'я. </p>

<h4>АМОС 6 <span class="prim_h6"> Марна впевненість багатіїв</span></h4>
<p>1 Горе безжурним на Сіоні та безпечним на горі самарійській, значним у першому з народів, до яких дім Ізраїля приходить! </p>
<p>2 Перейдіть у Калне й гляньте, а звідти йдіть у Хамат Великий, потім спустіться в Гат Філістимлянський. Чи ж вони ліпші, ніж ці царства? Чи ж їхня країна більша, аніж ваша?</p>
<p>3 Ви віддаляєте день лиха й наближаєте насильства осередок.</p>
<p>4 Вилежуєтесь на слонових ложах і розтягаєтесь на їхніх постелях; їсте собі ягнят з отари та телят із хліву.</p>
<p>5 Кричать під звуки гарфи, вигадують собі, немов Давид, музичне знаряддя.</p>
<p>6 П'ють вино в великих чашах, намащуються мастьми вельми дорогими і над руїною Йосифа не вболівають.</p>
<p>7 За те ж підуть тепер у полон на чолі полонених, і гульня тих, що вилежувалися, минеться.</p>
<p>8 Господь Бог поклявся самим собою, - слово Господа, Бога сил: «Мені огидна Якова гординя, його палаци ненавиджу; я видам місто з усім, що є у ньому.»</p>
<p>9 І станеться, коли в одному домі лишиться десять чоловік, вони помруть.</p>
<p>10 І останеться мало хто, щоб виносити спалені кості з хати. І як хтось спитає того, що в самій середині у хаті: «Чи є ще хтось із тобою?» - і той відкаже: «Ні!» - тоді він скаже: «Цить, бо не годиться згадувати ім'я Господнє!»</p>
<p>11 Бо ось Господь накаже, й великий дім на скіпки розпадеться, а малий - на тріски.</p>
<p>12 Чи ж коні бігають по скелях? Чи хтось орав коли волами море? А ви обертаєте правосуддя в отруту, плід справедливости - у полин.</p>
<p>13 О ви, що радуєтесь невідь чому, кажучи: «Чи ж не нашою силою ми здобули собі могутність?»</p>
<p>14 «Та ось, доме Ізраїля, я на вас підійму, - слово Господа, Бога сил, -народ, і вас тіснитимуть від Хамат-входу до Арава-потоку.» </p>

<h4>АМОС 7 <span class="prim_h6"> Спротив маловірів пророцтвам Амосовим</span></h4>
<p>1 От що Господь Бог показав мені у видінні: Ось він створив сарану тоді, коли отава почала гнатися вгору. То була отава по царській косовиці.</p>
<p>2 І як вона перестала їсти траву у країні, я мовив: «Господи Боже, прости, будь ласкав! Як устоїться Яків? Таж він такий маленький!»</p>
<p>3 І жалко стало Господеві того: «Не бути цьому!» - мовив Господь.</p>
<p>4 От що Господь Бог показав мені у видінні: Ось Господь Бог викликав вогонь для суду. І він пожер глибінь велику і намірявсь пожерти землю.</p>
<p>5 Тоді я мовив: «Господи Боже, припини, будь ласкав! Як устоїться Яків? Таж він такий маленький!»</p>
<p>6 І жалко стало Господові того: «І цьому теж не бути!» - мовив Господь Бог.</p>
<p>7 От що він показав мені: Господь стояв на мурі мурованім з повісом у руці.</p>
<p>8 Господь сказав до мене: «Що ти, Амосе, бачиш?» І відповів я: «Повіс.» - Тоді Господь сказав до мене: «Ось я покладу повіс посеред мого люду Ізраїля, Я не прощу йому вже більше!</p>
<p>9 Спустошені будуть висоти Ісаака, Ізраїля святині будуть зруйновані. Я проти дому Єровоама з мечем устану.»</p>
<p>10 Тоді Амасія, бетельський священик, послав до Єровоама, ізраїльського царя, сказати: «Амос змовився на тебе серед дому Ізраїля. Країна не може вже терпіти всіх його слів.</p>
<p>11 Бо ось що Амос каже: Єровоам від меча поляже, й Ізраїль напевно піде в неволю далеко від свого краю.»</p>
<p>12 Далі Амасія сказав до Амоса: «Іди, видющий, тікай геть у землю Юди; там їж собі хліб та й пророкуй там.</p>
<p>13 А в Бетелі не пророкуй більше, бо то царська святиня і дім царський.»</p>
<p>14 І відповів Амос і мовив Амасії; «Я не був ні пророком, ані сином пророка не був я. Я пастухом був і порав сикомори. </p>
<p>15 Та Господь узяв мене від отари і сказав до мене: Іди, пророкуй моєму народові Ізраїлеві.</p>
<p>16 Слухай же тепер слово Господнє. Ти кажеш: Не пророкуй проти Ізраїля, і не проповідуй проти дому Ісаака.</p>
<p>17 За це ж так Господь каже: Жінка твоя стане блудницею у місті, сини твої та дочки від меча поляжуть; поле твоє поділять шворкою, і ти помреш у краю нечистім. Ізраїль же напевно піде в полон, геть із свого краю.»</p>

<h4>АМОС 8 <span class="prim_h6"> Нова погроза карами</span></h4>
<p>1 От що Господь Бог показав мені у видінні: Ось кошик з літніми плодами.</p>
<p>2 І він спитав: «Що ти, Амосе, бачиш?» Я відповів: «Кошик з літніми плодами.» Господь сказав до мене: «Настав кінець моєму народові Ізраїлеві: я не прощу йому вже більше.</p>
<p>3 І співи храму стануть того дня квилінням, - слово Господа Бога; багато трупів буде; на кожне місце кинуте буде мовчання!»</p>
<p>4 Слухайте це, ви, що раді б бідного пожерти і вигубити вбогих краю,</p>
<p>5 кажучи: «Коли мине той новий місяць, щоб нам продати хліб наш? І субота, щоб нам засіки відчинити, і, зменшивши міру й збільшивши ціну шекля, невірною вагою шахрувати?</p>
<p>6 Щоб нам купити бідолах за гроші, вбогого за пару капців, продати висівки пшенишні?»</p>
<p>7 Господь поклявсь гординею Якова: Повіки не забуду ані одного з їхніх учинків.</p>
<p>8 Хіба не затрясеться через це країна; і не затужить кожен, хто живе в ній? Уся вона, немов ріка, піде вгору і скаламутиться, і знов осяде, як ріка Єгипту!</p>
<p>9 «І станеться в той день, - слово Господа Бога, - я сонцю заповім заходити опівдні, нашлю серед ясного дня пітьму на землю.</p>
<p>10 Оберну ваші свята в смуток, усі ваші пісні в лемент. Я наведу на кожен стан вереття, на кожну голову - лисину. Наведу плач, немов по синові одинакові: так воно буде до кінця, немов гіркий день.</p>
<p>11 Ось дні надходять, - слово Господа Бога, - і я пошлю на землю голод; не голод за хлібом, не спрагу за водою, лише за слуханням слова Господнього.</p>
<p>12 І вони будуть плентатись від моря і до моря, від півночі до сходу сонця будуть туди й сюди тинятися, шукаючи слова Господнього, але його не знайдуть.</p>
<p>13 Того дня гарні дівчата й хлопці будуть від спраги умлівати.</p>
<p>14 Ті, що кленуться гріхом Самарії і кажуть: Так певно, як живе твій Бог, о Дане! - або: Так певно, як живе дорога Версавії, - вони впадуть і більш не встануть.» </p>

<h4>АМОС 9 <span class="prim_h6"> Доля Ізраїля вже призначена 1-10; він очищений дочекається Месіянської ери 11-15</span></h4>
<p>1 Я бачив Господа, що стояв при жертовнику. І він мовив: «Удар по главнях, щоб аж одвірки захитались! Я всім їм голови порозбиваю, а тих з них, що зостануться, мечем повбиваю; ані один з них не втече, ані один з них не спасеться.</p>
<p>2 Хоч би в Шеол зарились, то й звідти їх моя рука добуде. Хоч би знялись на небо, я їх і звідти поскидаю.</p>
<p>3 Хоч би сховались на вершині Кармелю, я їх шукатиму і візьму звідти. Хоч би запроторились від мого ока на дні моря, я і там звелю змієві, і він їх кусатиме.</p>
<p>4 Хоч би пішли перед своїми ворогами у неволю, я й там повелю мечеві, й він уб'є їх. Оберну на них мої очі, - та на лихо, не на благо.»</p>
<p>5 Бо Господь, Бог сил, - то він, що землі торкнеться, і вона тане, і всі її мешканці тужать; і вся вона, немов ріка, здіймається вгору й осідає знову, як ріка Єгипту.</p>
<p>6 Він збудував на небі свої високії палаци, він заснував своє склепіння над землею. Він кличе води моря, і на поверхню землі їх розливає; Господь - ім'я йому!</p>
<p>7 «Чи ж ви мені не як кушіїв діти, о діти Ізраїля, - слово Господнє? Чи ж я Ізраїля не вивів з Єгипетського краю, і філістимлян із Кафтору та арамійців із Кіру?</p>
<p>8 Ось очі Господа Бога на грішнім царстві, і я вигублю його з обличчя землі. Однак, не вигублю я зовсім Яковового дому, - слово Господнє.</p>
<p>9 Бо ось ізвелю я і просію дім Ізраїля проміж усі народи, як то просівають у решеті, але й зернятко не впаде на землю.</p>
<p>10 Усі грішники мого народу від меча поляжуть, вони, що кажуть: Не наблизиться, не прийде на нас лихо!</p>
<p>11 Того дня я підведу розвалену Давидову халупу, поправлю в ній проломи, підійму її румовища. Я відбудую її, як була за днів днедавніх, </p>
<p>12 щоб вони заволоділи останком Едома і всіма народами, що на них було призване моє ім'я, - слово Господа, який це зробить.</p>
<p>13 Настане час, - слово Господнє, - коли орач женця застане, а той, що топче грона, - того, що зерно розсіває. Гори точитимуть сік винний, і всі пагірки розтануть.</p>
<p>14 Я відновлю Ізраїля, народ мій, і вони відбудують спустошені міста й будуть у них жити. Насадять виноградники й будуть вино з них пити, і розведуть сади, і їстимуть плоди з них.</p>
<p>15 Я посаджу їх на землі їхній, і їх не вирвуть уже з землі їхньої, що я їм дав», - каже Господь, Бог твій. </p>

</body>
</html>
