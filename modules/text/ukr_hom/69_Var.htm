<h2></h2>

<h4>КНИГА ПРОРОКА ВАРУХА <span class="prim_h6">1. Заголовок 1-2; прочитання книжки у Вавилоні 3-9; вислання грошей до Єрусалиму 10-14; визнання провини 15-22</span></h4>
<p>1 Ось слова книги, що їх написав Варух, син Нерії, сина Махсеї, сина Седекії, сина Хасадії, сина Хілкії, у Вавилоні,</p>
<p>2 п'ятого року, сьомого дня п'ятого місяця, того часу, коли халдеї здобули Єрусалим та спалили його.</p>
<p>3 Варух прочитав слова цієї книги перед Єхонією, сином Йоакима, царем юдейським, і перед усім народом, який зійшовся, щоб слухати читання книги,</p>
<p>4 перед вельможами й царськими синами, перед старшими й перед усім людом, від найменшого до найбільшого, перед усіма тими, що жили в Вавилоні, при річці Суд.</p>
<p>5 І плакав народ, постив і молився перед Господом;</p>
<p>6 і зібрали грошей, хто скільки міг,</p>
<p>7 і послали в Єрусалим до священика Йоакима, сина Хілкії, сина Шалома, й до інших єреїв та до всього люду, що був з ним в Єрусалимі.</p>
<p>8 Варух узяв був, десятого дня місяця Сівана, посуд дому Господнього, забраний з храму, щоб його повернути назад у край Юдейський, посуд срібний, що його зробив Седекія, син Йосії, цар юдейський;</p>
<p>9 тоді як ото Навуходоносор, цар вавилонський, виселив з Єрусалиму й відвів у Вавилон Єхонію, князів, слюсарів, вельмож та простий люд.</p>
<p>10 Вони переказали: - Оце висилаємо вам гроші: купіть за ці гроші жертв на всепалення і за гріхи, ще й кадило; зробіть офіри й принесіть на жертовнику Господа, Бога нашого.</p>
<p>11 Молітеся також і за життя Навуходоносора, царя вавилонського, і за життя Валтасара, його сина, щоб дні їхні були, як дні неба на землі,</p>
<p>12 і щоб Бог дав нам силу й просвітив наші очі, щоб нам жити в тіні Навуходоносора, вавилонського царя, та в тіні Валтасара, його сина, служити їм довгий час і знайти ласку перед ними.</p>
<p>13 За нас також молітеся до Господа, Бога нашого, бо ми згрішили проти Господа, Бога нашого, і гнів Господа та обурення його не відвернулися від нас по нинішний день.</p>
<p>14 Читайте оцю книгу, що ми вам посилаємо, щоб ви про неї звістили в домі Господнім, під час свята й у дні зборів,</p>
<p>15 та й скажіте: Господу, Богу нашому, належить справедливість, а нам сором на обличчях наших, як воно й є нині, - юдеям, мешканцям Єрусалиму,</p>
<p>16 царям нашим, князям нашим, священикам нашим, пророкам нашим та батькам нашим, </p>
<p>17 бо ми згрішили перед Господом; </p>
<p>18 ми були неслухняні супроти нього, не слухалися голосу Господа, Бога нашого, щоб ходити за заповідями, що Господь дав нам.</p>
<p>19 З того часу, коли Господь вивів з Єгипетського краю батьків наших, аж понині, були ми неслухняні супроти Господа, Бога нашого, й відвертались, не слухалися його голосу.</p>
<p>20 Тому й упали на нас нещастя та прокляття, що їх Господь заповів через Мойсея, слугу свого, того дня, коли вивів був батьків наших з Єгипетського краю, щоб дати нам землю, що тече молоком та медом, як воно й є нині. </p>
<p>21 Ми не послухалися голосу Господа, Бога нашого, згідно з усіма словами пророків, яких він послав до нас. </p>
<p>22 Кожний з нас пішов за забаганками свого лихого серця, щоб служити іншим богам та чинити зло перед очима Господа, Бога нашого.</p>

<h4>КНИГА ПРОРОКА ВАРУХА <span class="prim_h6">2. Справедлива кара 1-10; благання про ласку 11-18; визнання своєї провини 19-26; обітниця про поворот 27-35</span></h4>
<p>1 Тому й здійснив Господь слово своє, що виповів був проти нас і проти правителів наших, які правили Ізраїлем, проти царів наших, проти князів наших, проти ізраїльтян та проти юдеїв. </p>
<p>2 Під усім простором небесним не було зроблено того, що він учинив у Єрусалимі згідно з написаним у законі Мойсея,</p>
<p>3 що кожний з нас їстиме м'ясо свого сина, кожен - м'ясо своєї дочки.</p>
<p>4 Він видав їх у підлеглість усім царствам, що навкруги нас, на наругу й дивовижу усім народам навколо, куди Господь їх порозкидав.</p>
<p>5 І вони були під сподом замість бути зверху, за те, що ми згрішили супроти Господа, Бога нашого, й не слухались його голосу.</p>
<p>6 Господеві, Богу нашому, справедливість, нам же та батькам нашим - сором на обличчях наших, як воно й є нині.</p>
<p>7 Усі ті нещастя, що Господь заповів проти нас, спіткали нас, </p>
<p>8 і ми не благали обличчя Господнє й не відвернулись - кожний з нас - від думок нашого лукавого серця. </p>
<p>9 І Господь невсипущий був над нещастям, тож і навів їх на нас, бо Господь справедливий у всіх ділах своїх, що про них нам заповідав. </p>
<p>10 Та ми не слухалися голосу його, не ходили за Господніми веліннями, що їх він був виставив перед нами.</p>
<p>11 Тож і тепер, Господи, Боже Ізраїля, що вивів єси народ твій з Єгипетського краю сильною рукою знаками та чудесами, потугою великою та раменом високим, і звеличився єси ім'ям своїм, як воно й є нині, -</p>
<p>12 згрішили ми, були нечестиві, були несправедливі, Господи Боже наш, супроти всіх твоїх заповідей. </p>
<p>13 Нехай же твій гнів відвернеться від нас, бо мало нас лишилось між народами, де ти порозкидав нас. </p>
<p>14 Вислухай, Господи, нашу молитву й наше благання, і визволь нас, себе ради, й дай нам ласку в тих, які відвели нас у полон,</p>
<p>15 щоб уся земля знала, що ти Господь, Бог наш, бо ім'я твоє прикликане на Ізраїля та на рід його. </p>
<p>16 Господи, споглянь із твого святого житла й згадай за нас, прихили, Господи, своє вухо й вислухай! </p>
<p>17 Розплющ свої очі й подивися, бо не мертві в аді, що їхній дух у них узято з їхнього нутра, дадуть Господеві славу і справедливість,</p>
<p>18 лише душа, що уболіває понад міру, те, що ходить зігнуте й безсиле, та очі померклі й душа голодна - воздадуть тобі, Господи, славу й справедливість.</p>
<p>19 Не заради заслуг батьків наших та царів наших зливаємо ми наше благання перед тобою, Господи, Боже наш.</p>
<p>20 Ти бо зіслав на нас гнів твій і твоє обурення, як заповів був через слуг твоїх пророків, мовлявши:</p>
<p>21 «Так говорить Господь: Нахиліть вашу шию і служіть цареві вавилонському, й ви осядете в землі, що її я дав батькам вашим.</p>
<p>22 Коли ж ви не послухаєтесь голосу Господнього, не служитимете вавилонському цареві, </p>
<p>23 то я зроблю так, що по містах Юди й у Єрусалимі вмовкне голос веселощів та радощів голос, голос молодого й голос молодої, й увесь край стане безлюдним, без мешканців.»</p>
<p>24 Та ми не послухали голосу твого й не служили вавилонському цареві; тоді ти здійснив свої слова, які заповів єси через своїх слуг пророків, мовляв, кості царів наших і кості батьків наших будуть викинуті з їхнього місця.</p>
<p>25 І ось вони справді викинуті на спеку дня й на холод ночі. Вони померли серед страшної нужди з голоду, від меча й від пошести.</p>
<p>26 І вчинив єси зо свого дому, що на нього прикликане твоє ім'я, те, чим він є сьогодні, з-за злоби дому Ізраїля та дому Юди.</p>
<p>27 Однак, ти, Господи, Боже наш, чинив з нами за всією твоєю добротою й за всією твоєю милістю,</p>
<p>28 як заповів єси був через слугу свого Мойсея, коли був повелів йому перед синами Ізраїля списати твій закон, мовлявши:</p>
<p>29. «Як ви не послухаєтесь мого голосу, ота велика сила народу напевно стане малою між народами, серед яких я вас порозкидаю;</p>
<p>30 бо знаю, що вони мене не послухаються, це бо народ тугошиїй. А в країні їхнього вигнання вони схаменуться</p>
<p>31 й зрозуміють, що я - Господь, Бог їхній. Я дам їм серце й вуха, що будуть слухати,</p>
<p>32 і вони прославлять мене в землі свого вигнання та й згадають моє ім'я</p>
<p>33 і відвернуться від своєї впертости і від своїх лихих учинків, коли пригадають собі долю своїх батьків, які згрішили перед Господом.</p>
<p>34 Тоді я поверну їх назад у край, про який я клявся їхнім батькам Авраамові, Ісаакові та Якову, і вони ним заволодіють. Я розмножу їх і вони не поменшають.</p>
<p>35 Я заключу з ними союз вічний і буду їхнім Богом, а вони будуть моїм народом. Я не прожену більше свого народу, Ізраїля, з землі, яку я їм дав.»</p>

<h4>КНИГА ПРОРОКА ВАРУХА <span class="prim_h6">3. Благання про визвіл 1-8; шлях до мудрости 9-31; вона Божа 32-36; і уділена людям 37-38</span></h4>
<p>1 Господи Вседержителю, Боже Ізраїля, душа скорботна й дух прибитий взиває до тебе:</p>
<p>2 Вислухай, Господи, і змилуйсь, бо ми згрішили супроти тебе. </p>
<p>3 Ти возсідаєш на троні відвічно, ми ж вікуємо в загибелі.</p>
<p>4 Господи Вседержителю, Боже Ізраїля! Вислухай молитву тих в Ізраїлі, що призначені на смерть, і синів тих, які згрішили проти тебе, які не слухали голосу Господа, свого Бога, через віщо нас і обсіла біда.</p>
<p>5 Не споминай переступів батьків наших, але згадай того часу про твою могутність і твоє ім'я; </p>
<p>6 ти - Господь, Бог наш, і ми восхвалимо тебе, Господи, </p>
<p>7 бо ти тому вклав острах перед тобою у наше серце, щоб ми прикликали твоє ім'я. Ми прославимо тебе під час нашого вигнання, бож ми викинули з свого серця всю несправедливість наших батьків, які згрішили перед тобою.</p>
<p>8 Ось ми сьогодні на нашому вигнанні, куди ти нас порозкидав на наругу, на прокляття й на кару за всі провини батьків наших, які відступили від Господа, Бога нашого.</p>
<p>9 Слухай, Ізраїлю, заповіді життя, насторож вухо, щоб розсудку навчитись.</p>
<p>10 Чому, Ізраїлю, через віщо сидиш у краї ворожім, марнієш у землі чужосторонній?</p>
<p>11 Ти мертвими опоганився, тебе вважають побіч тих, що в аді.</p>
<p>12 Бо ти полишив джерело мудрости.</p>
<p>13 Якщо б ти ходив шляхом Божим, ти жив би вічно в мирі.</p>
<p>14 Збагни, де знання і де сила, де розум, щоб тобі також знати, де довголіття, де життя, де світло очей та мир.</p>
<p>15 Хто знайшов її місце? Хто ввійшов у її скарби?</p>
<p>16 Де начальники народів і ті, що земних звірів опанували,</p>
<p>17 ті, що з небесним птаством гралися, ті, які накопичували золото й срібло, предмет людського уповання, і майно яких краю не мало?</p>
<p>18 Де ті, що так старанно обробляли срібло, що діла їхні були недослідимі?</p>
<p>19 Нема їх, вони спустились до аду, і на їхнє місце інші постали.</p>
<p>20 Молодші уздріли світло і на землі жили, але дороги мудрости не спізнали,</p>
<p>21 ані її стежок не збагнули, ані її не прийняли; так само й їхні діти далеко віддалились від її дороги.</p>
<p>22 Не було про неї чути в Ханаані, не було її видно у Темані.</p>
<p>23 Навіть сини Агарі, що на цій землі розуму шукають, і купці Мідіяну та Теми, що в притчах розмовляють та розуму шукають, дороги мудрости не взнали, ані стежок до неї не відкрили.</p>
<p>24 Який же він, Ізраїлю, великий, -дім Божий! Яке просторе місце, де володіє він!</p>
<p>25 Великий і безкраїй, звисочений і незміренний!</p>
<p>26 Там велетні народились, славетні спервовіку, високі на зріст, боєздатні.</p>
<p>27 Але не їх Бог собі вибрав, не їм вказав, як прямувати до знання,</p>
<p>28 тим і загинули, не мавши науки, пропали з-за свого безуму.</p>
<p>29. Хто знявсь на небо, узяв її звідти і зніс із хмар додолу?</p>
<p>30 Хто пройшов море, знайшов її, і придбав її за золото найдобірніше? </p>
<p>31 Ніхто не відає її дороги, ніхто стежки її не знає.</p>
<p>32 Та той, хто відає все, знає її; він розумом своїм звідав, - він, який землю утвердив повіки, четвероногими виповнив її;</p>
<p>33 який посилає світло, - і воно йде, закликає його, - і воно його слухається, тремтівши.</p>
<p>34 Зорі блищать на своїх чатах і веселяться;</p>
<p>35покличе їх, - вони відкликаються: «Ось ми!» І світять радісно для того, хто створив їх.</p>
<p>36 Такий наш Бог; ніхто йому не рівний!</p>
<p>37 Він звідав усі дороги знання і дав його Якову, слузі своєму, Ізраїлеві, улюбленцеві своєму.</p>
<p>38 А потім вона й на землі з'явилась і з людьми перебувала.</p>

<h4>КНИГА ПРОРОКА ВАРУХА <span class="prim_h6">4. Мудрість у законі 1-4; кара не на довгий час 5-9; голосіння Єрусалиму 10-13; провід у дорозі 14-16; Божа допомога 17-20; визволення наближається 21-35; поворот виселенців 36-37</span></h4>
<p>1 Вона - це книга велінь Божих, закон, що перебуває вічно. Усі ті, які пильнують її, будуть жити; а ті що покидають її, повмирають. </p>
<p>2 Повернись, Якове, вхопись її; простуй до її блиску, до її світла.</p>
<p>3 Не віддавай іншому своєї слави, своїх пільг - народові чужому! </p>
<p>4 Які ж бо ми, Ізраїлю, щасливі, - бо те, що вгодне Богові, знане нам!</p>
<p>5 Бадьорся, мій народе, пропам'ятко Ізраїлів! 6. Ви були продані народам не на загин, але через те, що прогнівили Бога, вас ворогам віддано.</p>
<p>7 Ви бо роздратували того, хто створив вас, жертвувавши не Богові, а демонам.</p>
<p>8 Забули того, що годував вас, відвічного Бога, і засмутили Єрусалим, вашу годувальницю.</p>
<p>9 Бо, бачивши той гнів, який зійшов на вас від Бога, вона мовила: «Послухайте, сусідки Сіону! Навів Бог на мене великий смуток.</p>
<p>10 Я бачила неволю моїх синів і моїх дочок, яку наслав на них Предвічний.</p>
<p>11 Я з радістю годувала їх, а відпустила із плачем та смутком.</p>
<p>12 Ніхто хай не радіє надо мною, що стала удовою, покинутою всіма. З-за гріхів дітей моїх я опустіла, бо відхилились вони від Божого закону;</p>
<p>13 про його заповіді знати не хотіли, шляхом його велінь не простували, ані стежками навчань не ступали, по його правді.</p>
<p>14 Хай прийдуть сусідки Сіону! Згадайте про неволю моїх синів і дочок, яку зіслав на них Предвічний. </p>
<p>15 Бо він наслав на них народ здалека, народ зухвалий, чужомовний який до старих не має шани, який до дітей милосердя не має;</p>
<p>16 який забрав геть улюбленців удовиці і лишив її самітною, без дочок. </p>
<p>17 Як мені допомогти вам?</p>
<p>18 Той, хто попустив на вас оті лиха, визволить вас із рук ворогів ваших.</p>
<p>19 Рушайте, діти, рушайте, а я, полишена, залишуся самотою!</p>
<p>20 Я скинула одежу щастя, накинула свою молитовну волосяницю; взиватиму до Вічного по всі дні мої.</p>
<p>21 Бадьортеся, діти, закликайте до Бога! Він визволить вас від насильства, від рук ворожих.</p>
<p>22 Бо я сподіваюсь від Предвічного для вас рятунку, і прийде мені радість від Святого через ту милость, що надійде вам незабаром від Предвічного, вашого Спасителя.</p>
<p>23 Я випровадила вас із смутком та сльозами, та Бог мені вас, із радістю і веселощами, поверне назавжди.</p>
<p>24 Бо як нині сусідки Сіону бачать полон ваш, так узріють вони незабаром, зіслане Богом, спасіння, яке прийде до вас із славою великою та Вічного блиском.</p>
<p>25 Мої діти, терпляче переносіте гнів, що прийшов на вас від Бога. Переслідував тебе ворог твій, але ти скоро його загибель побачиш і на карк йому наступиш.</p>
<p>26 Мої ніжні діти ходили дорогами тряскими, їх ухоплено, неначе череду, яку ворог забирає.</p>
<p>27 Бадьортеся, дітки, закликайте до Бога, бо той, хто попустив на вас це лихо, про вас згадає!</p>
<p>28 А що ваша думка була звернена на те, щоб блукати геть від Бога, то, навернувшись, удесятеро більш його шукайте.</p>
<p>29. Бо той, хто попустив на вас нещастя, поверне вам спасіння й радість вічну.»</p>
<p>30 Бадьорся, Єрусалиме, бо той, хто тобі дав ім'я, тебе потішить.</p>
<p>31 Горе тим, які тебе утискали і раділи твоїм падінням!</p>
<p>32 Горе містам, яким служили твої діти! Горе місту, яке твоїх синів узяло в полон!</p>
<p>33 Бо як воно раділо твоїм падінням і веселилось твоїм занепадом, так буде сумувати над власним запустінням.</p>
<p>34 Я заберу в нього радість велелюдного міста, і його бундючність обернеться на смуток.</p>
<p>35 Вічного вогонь опаде його багатоденне, демони житимуть у ньому довгочасно.</p>
<p>36 Поглянь на схід, Єрусалиме, подивися на радість, що йде тобі від Бога!</p>
<p>37 Ось бо повертаються твої сини, яких ти була відпустила. Повертаються громадою зі сходу на захід, на веління Святого, радіючи Божого славою.</p>

<h4>КНИГА ПРОРОКА ВАРУХА <span class="prim_h6">5. Далі про поворот</span></h4>
<p>1 Скинь, Єрусалиме, одежу твого смутку й недолі, надягни назавжди красу Божої величі!</p>
<p>2 Вдягнись у плащ Божої правди, вклади на голову вінець величі Предвічного.</p>
<p>3 Бо Бог явить твою славу усій піднебесній.</p>
<p>4 Ім'я твоє буде від Бога ось яке навіки: «Мир справедливости і слава побожности.»</p>
<p>5 Підведись, Єрусалиме, і стань на високості та й глянь на схід: ось твої діти, зібрані від заходу сонця аж до сходу словом Святого, радіють, що Бог згадав їх.</p>
<p>6 Вийшли бо з тебе пішки, гонені ворогами, а Бог приводить їх назад до тебе, і їх несуть у славі, мов на престолі царськім.</p>
<p>7 Бо Бог повелів знизити кожну високу гору й у сі пагорби відвічні, провалля ж заповнити, утворити з них рівнину, щоб Ізраїль ступав безпечно у величі Божій. 8. Ліси й кожне дерево запашне на веління Боже Ізраїлеві тінь даватимуть.</p>
<p>9 Бо Бог вестиме з радістю Ізраїля до світла величі своєї, - милостиво й справедливо.</p>

</body>
</html>
