<h2></h2>

<h4>ДІЯННЯ АПОСТОЛІВ <span class="prim_h6">1. Передмова 1-5; Вознесіння 6-14; вибір Матій 15-26</span></h4>
<p>1 Першу книгу я написав, о Теофіле, про все, що Ісус робив та що навчав від початку</p>
<p>2 аж до дня, коли вознісся, давши Святим Духом накази апостолам, яких собі вибрав. </p>
<p>3 Він показував їм себе також у численних доказах живим після своєї муки, з'являючись сорок день їм і розповідаючи про Боже Царство. </p>
<p>4 Тоді ж саме, як споживав хліб-сіль із ними, він наказав їм Єрусалиму не кидати, але чекати обітниці Отця, що її ви від мене чули; </p>
<p>5 бо Йоан христив водою, ви ж будете хрищені по кількох цих днях Святим Духом.</p>
<p>6 Отож, зійшовшися, вони питали його: «Господи, чи цього часу знову відбудуєш Ізраїлеві царство?» </p>
<p>7 Він відповів їм: «Не ваша справа знати час і пору, що їх Отець призначив у своїй владі. </p>
<p>8 Та ви приймете силу Святого Духа, що на вас зійде, і будете моїми свідками в Єрусалимі, у всій Юдеї та Самарії й аж до краю землі.» </p>
<p>9 І сказавши це, коли вони дивились, знявся угору, і хмара його взяла з-перед очей їхніх. </p>
<p>10 І як вони дивилися пильно на небо, коли він відходив, два мужі стали коло них у білій одежі </p>
<p>11 і сказали: «Мужі галилейські! Чого стоїте, дивлячись на небо? Оцей Ісус, який від вас був взятий на небо, так само прийде, як його ви бачили відходячого на небо.»</p>
<p>12 Тоді вони повернулися в Єрусалим з гори, що зветься Оливною, що близько Єрусалиму - день ходи в суботу. </p>
<p>13 Увійшовши (в місто), зійшли на горницю, де вони перебували, а саме: Петро і Йоан, Яків і Андрій, Филип і Тома, Вартоломей і Матей, Яків Алфеїв і Симон Зилот та Юда, (син) Якова.</p>
<p>14 Всі вони пильно й однодушно перебували на молитві разом з жінками і Марією, матір'ю Ісуса, та з його братами.</p>
<p>15 І ставши тими днями Петро серед братів, - зібралось їх разом яких 120, - промовив: </p>
<p>16 «Мужі брати! Треба було, щоб збулося Писання, що Дух Святий прорік був устами Давида про Юду, який зробився проводирем тих, що схопили Ісуса.</p>
<p>17 Він же був прилічений до нас і прийняв частку служіння цього.</p>
<p>18 Придбавши, отже, собі поле за свою злочинну нагороду, він упав сторч головою і тріснув надвоє, і все його нутро вилилось. </p>
<p>19 Оце стало відомим усім, хто мешкає в Єрусалимі, так що те поле було прозвано їхньою мовою Гакелдама, тобто поле крови. </p>
<p>20 Бо в книзі, псалмів написано: Хай огорожа його стане пусткою і ніхто у ній хай не мешкає. І: Нехай його уряд візьме другий.</p>
<p>21 Треба, отже, щоб із цих мужів, що були в нашім товаристві за ввесь той час, коли Господь Ісус жив з нами, </p>
<p>22 почавши від хрищення Йоана аж до дня, коли він від нас вознісся, - щоб один з них був разом з нами свідком його воскресіння.»</p>
<p>23 І поставили двох: Йосифа, що зветься Варсавою, на прізвище Юст, і Матія.</p>
<p>24 І, помолившись, сказали: «Ти, Господи, всіх серцезнавче, вкажи, кого з цих двох ти вибрав,</p>
<p>25 щоб узяти місце тієї служби й апостольства, що від нього Юда відпав, щоб відійти на своє місце.</p>
<p>26 І кинули жереб, жереб же впав на Матія, і його зараховано до одинадцятьох апостолів. </p>

<h4>ДІЯННЯ АПОСТОЛІВ <span class="prim_h6">2. Зіслання Святого Духа 1-13; проповідь Петра 14-41; перша християнська громада 42-47</span></h4>
<p>1 А як настав день П'ятидесятниці, всі вони були вкупі на тім самім місці.</p>
<p>2 Аж ось роздався зненацька з неба шум, неначе подув буйного вітру, і сповнив увесь дім, де вони сиділи.</p>
<p>3 І з'явились їм поділені язики, мов вогонь, і осів на кожному з них.</p>
<p>4 Усі вони сповнились Святим Духом і почали говорити іншими мовами, як Дух давав їм промовляти.</p>
<p>5 А перебували в Єрусалимі між юдеями побожні люди з усіх народів, що під небом.</p>
<p>6 І як зчинився той шум, зійшлась велика юрба і хвилювалася, бо кожний чув, як вони говорили його мовою.</p>
<p>7 Здивовані й остовпілі, вони один до одного казали: «Хіба не галилеяни всі оці, що розмовляють? </p>
<p>8 Як же воно, що кожний з нас чує нашу рідну мову:</p>
<p>9 партяни, мідяни, еламії, і мешканці Месопотамії, Юдеї і Каппадокії, Понту й Азії,</p>
<p>10 Фригії і Памфілії, Єгипту й околиць Лівії, що біля Кирени, римляни, що тут перебувають,</p>
<p>11 юдеї і прозеліти, крітяни й араби - ми чуємо їх, як вони нашими мовами проголошують величні діла Божі?»</p>
<p>12 Всі дивувались і, збентежені, один до одного казали: «Що б це могло бути?»</p>
<p>13 Інші ж з насмішкою казали: «То вони молодим вином повпивалися.»</p>
<p>14 Тоді Петро виступив з одинадцятьма, підняв свій голос і так до них промовив: «Мужі юдейські та всі ви, мешканці Єрусалиму! Нехай це буде вам відомим, і вислухайте моє слово:</p>
<p>15 Люди ці не п'яні, як ви гадаєте, бо тільки третя година дня.</p>
<p>16 Але це те, що був сказав Пророк Йоіл:</p>
<p>17 - І буде останніми днями, - каже Бог, - я виллю мого Духа на всяке тіло. Ваші сини й ваші дочки будуть пророкувати, і ваші юнаки будуть бачити видіння, і старшим вашим будуть сни снитись.</p>
<p>18 І на слуг моїх і на слугинь моїх я сими днями виллю мого Духа, і вони будуть пророкувати.</p>
<p>19 І я дам чуда вгорі на небі, і знаки внизу на землі: кров, вогонь і кіптяву диму.</p>
<p>20 Сонце обернеться у темряву, місяць у кров, перш, ніж настане день Господній, великий і славний.</p>
<p>21 А кожний, хто призве ім'я Господнє, той спасеться.</p>
<p>22 Мужі ізраїльські! Послухайте оці слова: Ісуса Назарянина, якого Бог засвідчив серед вас силою, чудами і знаками, що їх Бог зробив між вами через нього, як ви самі знаєте, -</p>
<p>23 отого (Ісуса), згідно з визначеною постановою і передбаченням Божим, ви видали і вбили руками беззаконних, прибивши до хреста;</p>
<p>24 його Бог воскресив, порвавши пута смерти, бо неможливо було, щоб вона держала його в своїй владі.</p>
<p>25 Бо Давид про нього казав: Я бачив Господа передо мною завжди, бо він у мене по правиці, щоб я не захитався.</p>
<p>26 Ось чому звеселилось моє серце і зрадів мій язик. До того й тіло моє відпочине в надії.</p>
<p>27 Бо ти не зоставиш душі моєї в аді і не даси твоєму святому бачити зітління.</p>
<p>28. Ти дав мені дороги життя знати; сповниш мене радощами перед твоїм видом.</p>
<p>29. Мужі брати! Дозвольте мені сміло вам сказати про патріярха Давида, що помер і був похований, і гріб його у нас по цей день.</p>
<p>30 Але, бувши пророком і знавши, що Бог клятвою йому поклявся посадити на його престолі потомка з його лона,</p>
<p>31 він предвидів і говорив про Христове воскресіння, що ані його душа не була зоставлена в аді, ані його тіло не бачило зітління.</p>
<p>32 Оцього Ісуса Бог воскресив, - ми всі цьому свідки.</p>
<p>33 Він, отже, вознесений Божою правицею, одержав від Отця обіцяного Святого Духа й вилив його: ось воно те, що ви бачите й чуєте.</p>
<p>34 Давид бо не зійшов на небо, сам же він каже: Господь мовив Владиці моєму: Сядь праворуч мене,</p>
<p>35 поки не покладу ворогів твоїх підніжком ніг твоїх.</p>
<p>36 Нехай, отже, ввесь дім Ізраїля напевно знає, що Бог зробив Господом і Христом оцього Ісуса, якого ви розіп'яли.»</p>
<p>37 Почувши це, вони розжалобилися серцем і сказали до Петра й до інших апостолів: «Що нам робити, мужі брати?»</p>
<p>38 Петро ж до них: «Покайтесь», каже, «і нехай кожний з вас охриститься в ім'я Ісуса Христа на відпущення гріхів ваших, і ви приймете дар Святого Духа.</p>
<p>39 Для вас бо ця обітниця і для дітей ваших та й для всіх тих, що далеко, скільки б їх покликав Господь, наш Бог.»</p>
<p>40 І ще іншими багатьма словами він свідчив їм та умовляв їх: «Рятуйтеся від цього лукавого поріддя.»</p>
<p>41 Ті ж, що прийняли його слово, охристились, і того дня до них пристало яких три тисячі душ.</p>
<p>42 Вони постійно перебували в апостольській науці та спільності, на ламанні хліба й молитвах.</p>
<p>43 І страх напав на кожну душу: багато було чудес і знаків, що їх апостоли робили.</p>
<p>44 Всі віруючі були вкупі й усе мали спільним.</p>
<p>45 Вони продавали свої маєтки та достатки й роздавали їх усім, як кому чого треба було.</p>
<p>46 Щодня вони однодушно перебували у храмі, ламали по домах хліб і споживали харчі з радістю і в простоті серця;</p>
<p>47 хвалили Бога і втішалися любов'ю всього люду. Господь же додавав щодня (до церкви) тих, що спасалися.</p>

<h4>ДІЯННЯ АПОСТОЛІВ <span class="prim_h6">3. Оздоровлення кривого 1-10; проповідь Петра у храмі 11-26</span></h4>
<p>1 Петро і Йоан ішли у храм на молитву о дев'ятій годині.</p>
<p>2 А був там чоловік кривий від лона матері своєї, якого приносили і клали щодня біля дверей храму, що звалися Красними, просити милостині від тих, що йшли до храму.</p>
<p>3 Як тільки він побачив Петра і Йоана, що саме входили у храм, попросив у них милостиню.</p>
<p>4 Петро з Йоаном, споглянувши на нього, сказали: «Глянь на нас!»</p>
<p>5 Той вдивлявсь у них, сподіваючися щось від них дістати.</p>
<p>6 Петро промовив: «Срібла й золота нема у мене; що ж маю, те тобі даю: В ім'я Ісуса Христа Назарянина, встань і ходи!»</p>
<p>7 І схопивши його за правицю, підвів його, і тієї хвилі окріпли його ноги з суглобами.</p>
<p>8 Встав той, зірвавшись, і почав ходити й увійшов з ними у храм, ходячи, підскакуючи і хвалячи Бога.</p>
<p>9 Увесь народ бачив, як він ходив і хвалив Бога.</p>
<p>10 Вони пізнали його, що це той, який сидів при Красних дверях храму для милостині, і сповнилися страхом та здивуванням над тим, що йому сталося.</p>
<p>11 Тому ж, що він тримався Петра й Йоана, увесь народ, здивований, прибіг до них у притвор, званий Соломоновим.</p>
<p>12 Побачивши це Петро, промовив до народу: «Мужі ізраїльські! Чому дивуєтеся з цього? Чому ви дивитесь на нас, немов би ми вчинили власною силою і (нашим) благочестям те, що оцей ходить?</p>
<p>13 Бог Авраама, Ісаака і Якова, Бог отців наших, прославив слугу свого Ісуса, що його ви видали й відреклися перед Пилатом, коли цей присудив його пустити;</p>
<p>14 ви ж Святого і Праведного зреклися і просили, щоб вам помилувано чоловіка душогубця,</p>
<p>15 а Творця життя вбили, якого Бог воскресив з мертвих, чому ми свідки.</p>
<p>16 І через віру в його ім'я - оцього, що ви бачите й знаєте, його ім'я закріпилось, і віра, що через нього, дала йому повне видужання перед усіма вами.</p>
<p>17 Однак, браття, я знаю, що ви через незнання це зробили, як і ваші князі;</p>
<p>18 та Бог здійснив це так, що наперед звістив устами всіх пророків, що Христос має страждати.</p>
<p>19 Тож покайтеся і наверніться, щоб ваші гріхи були стерті;</p>
<p>20 і щоб так прийшли від Господа часи відпочинку, і він прислав призначеного вам Христа Ісуса. </p>
<p>21 Треба було, щоб його прийняло небо аж до часу відновлення усього, про що Бог споконвіку говорив устами своїх святих пророків.</p>
<p>22 Мойсей сказав: Господь, Бог наш, піднесе вам Пророка, як мене, з-посеред братів ваших. Ви слухатиметесь його в усьому, що вам скаже.</p>
<p>23 А кожний, хто не буде слухатися того Пророка, буде викорінений з народу. -</p>
<p>24 Так само всі пророки від Самуїла й ті, що говорили потім, звіщали про ці дні.</p>
<p>25 Ви - сини пророків і Завіту, що Бог був заключив із вашими батьками, кажучи до Авраама: В твоїм потомстві будуть благословенні всі сім'ї землі. -</p>
<p>26 Вам насамперед Бог воскресив слугу свого і послав його, щоб він благословив вас та відвертав кожного з вас від поганих учинків.»</p>

<h4>ДІЯННЯ АПОСТОЛІВ <span class="prim_h6">4. Петро та Йоан перед синедріоном 1-22; християни моляться 23-31; життя перших християн 32-37</span></h4>
<p>1 Коли вони ще промовляли до народу, надійшли священики, наставник храму й садукеї,</p>
<p>2 незадоволені тим, що вони народ навчають та звіщають в Ісусі воскресіння мертвих, </p>
<p>3 і наклали на них руки та й кинули їх у в'язницю аж до ранку, бо вже був вечір.</p>
<p>4 Однак, багато з тих, що чули слово, увірували, а число чоловіків - було яких 5 000.</p>
<p>5 На другий день зібралися їхні начальники, старші та книжники в Єрусалим, </p>
<p>6 і первосвященик Анна, і Каяфа, і Йоан, й Олександер, і скільки було з первосвященичого роду. </p>
<p>7 Вони поставили їх посередині й питали: «Якою силою або яким ім'ям ви це зробили?»</p>
<p>8 Тоді Петро, наповнений Духом Святим, до них промовив: «Начальники народу й старші!</p>
<p>9 Коли вже нас допитують сьогодні про добре діло, зроблене недужому, і як він став здоровим, </p>
<p>10 то нехай буде відомо всім і всьому народові ізраїльському, що ім'ям Ісуса Христа Назарянина, якого ви розіп'яли, а якого Бог воскресив з мертвих, - ним цей стоїть здоровий перед вами. </p>
<p>11 Він - отой камінь, яким ви, будівничі, знехтували і який став головним на розі. </p>
<p>12 І нема ні в кому іншому спасіння, бо й імени немає іншого під небом, що було дане людям, яким ми маємо спастися.»</p>
<p>13 Побачивши сміливість Петра і Йоана та зрозумівши, що вони люди неписьменні й невчені, дивувались і спізнали, що вони були з Ісусом; </p>
<p>14 та бачивши, що вилікуваний чоловік стоїть з ними, не могли нічого сказати проти.</p>
<p>15 Звелівши вивести їх з синедріону, вони почали радитися між собою і говорили:</p>
<p>16 «Що нам із цими людьми робити? Бож вони зробили явне чудо; воно стало відомим всім мешканцям Єрусалиму, і заперечити його ми не можемо.</p>
<p>17 Але, щоб воно більше не поширювалося в народі, ми заборонимо їм під загрозою не говорити більш в це ім'я нікому з людей.»</p>
<p>18 І покликавши їх, наказали, щоб вони ні слова не говорили, ані не навчали іменем Ісуса.</p>
<p>19 Та Петро і Йоан сказали їм у відповідь: «Чи воно справедливо перед Богом вас більше слухати, ніж Бога, - розсудіть! </p>
<p>20 Не можемо бо ми не говорити про те, що самі бачили та чули.»</p>
<p>21 Ті, погрозивши знов їм, бо не знайшли нічого, за що б їх покарати, відпустили їх задля народу, всі бо прославляли Бога за те, що сталося.</p>
<p>22 Чоловік же, над яким сталося це чудо оздоровлення, мав понад сорок років.</p>
<p>23 А як їх відпустили, вони прибули до своїх і розповіли, що первосвященики і старші до них сказали.</p>
<p>24 Ці, вислухавши, однодушно піднесли голос до Бога й сказали: «Владико! Ти створив небо і землю, і море, і все, що в них є.</p>
<p>25 Ти сказав Духом Святим через уста батька нашого Давида: Чого заметушилися погани й задумали народи марне?</p>
<p>26 Царі землі зібралися, і князі зійшлися докупи на Господа і на помазаника його.</p>
<p>27 Зійшлися бо справді у цім місті проти слуги твого святого Ісуса якого ти помазав, Ірод і Понтій Пилат з поганами й людьми ізраїльськими,</p>
<p>28. зробити те, що твоя всемогутність і мудрість уже наперед були постановили, щоб сталося.</p>
<p>29. І нині, Господи, споглянь на їхні погрози й дай твоїм слугам з повною сміливістю проповідувати твоє слово.</p>
<p>30 Простягни твою руку на вилікування, нехай стаються знаки і чудеса іменем святого слуги твого Ісуса.» </p>
<p>31 А як вони молилися, затряслось те місце, де вони зібралися, і всі сповнилися Святим Духом, і сміливо звіщали слово Боже.</p>
<p>32 Громада вірних мала одне серце й одну душу, і ні один не називав своїм щось з того, що кому належало, але все в них було спільне.</p>
<p>33 Апостоли з великою силою свідчили про воскресіння Господа Ісуса й були всім вельми любі. </p>
<p>34 Тому й ніхто з них не був у злиднях, бо ті, що були власниками земель або мали доми, їх продавали, приносили гроші за продане</p>
<p>35 та й клали в ноги апостолів, - і роздавалось це кожному за його потребою.</p>
<p>36 А Йосиф, якого апостоли прозвали Варнавою, що значить син утіхи, левіт, родом з Кіпру,</p>
<p>37 мав поле; продавши його, він приніс гроші й поклав у ногах апостолів. </p>

<h4>ДІЯННЯ АПОСТОЛІВ <span class="prim_h6">5. Ананія і Сафіра 1-11; зріст першої громади 12-16; ув'язнення апостолів 17-33; порада Гамалиїла 34-42</span></h4>
<p>1 Один чоловік, на ім'я Ананія, з своєю жінкою Сафірою продав маєток </p>
<p>2 і сховав дещо з ціни, - а знала про те і його жінка; решту ж приніс і поклав у ногах апостолів. </p>
<p>3 Тоді Петро сказав: «Ананіє, чому то сатана наповнив твоє серце, щоб обманути Святого Духа і ховати частину ціни поля? </p>
<p>4 Хіба те, що ти мав, не твоє було, і коли його продав, гроші не були у твоїй владі? Чому ж ото ти зважився у своєму серці на той учинок? Ти обманув не людей, а Бога.» </p>
<p>5 Почувши ці слова, Ананія впав та й умер. І страх великий огорнув усіх тих, що чули те.</p>
<p>6 Тоді молодші встали, обгорнули його, взяли набік і поховали. </p>
<p>7 Через яких може три години, не знаючи, що сталося, увійшла його жінка. </p>
<p>8 Озвався Петро до неї: «Скажи мені, чи ви за стільки то були продали поле?» Вона відповіла: «Так, за стільки.» </p>
<p>9 Тоді Петро до неї: «Як то, що ви змовилися, щоб спокушувати Господнього Духа? Ось ноги тих, що поховали твого чоловіка на порозі, вони й тебе винесуть.» </p>
<p>10 І вмить вона впала йому в ноги та й умерла. Хлопці ж увійшли й застали її мертву, і, винісши, поховали біля її чоловіка.</p>
<p>11 Великий страх обняв усю Церкву і всіх, що чули про те.</p>
<p>12 Руками апостолів робилося багато знаків і чудес у народі. Усі вони перебували однодушно у притворі Соломона,</p>
<p>13 і ніхто сторонній не насмілювався до них пристати; однак народ хвалив їх вельми.</p>
<p>14 Віруючих дедалі більше й більше приставало до Господа, сила жінок і чоловіків;</p>
<p>15 так, що й на вулиці виносили недужих і клали на постелях і на ліжках, щоб, як ітиме Петро, бодай тінь його на когонебудь з них упала.</p>
<p>16 Сила людей збиралась навіть з довколишніх міст Єрусалиму, несучи хворих та тих, що їх мучили нечисті духи, і вони всі видужували.</p>
<p>17 Устав тоді первосвященик і всі ті, що були з ним, - то була секта садукеїв, - і, повні заздрощів, </p>
<p>18 наклали руки на апостолів і вкинули їх до громадської в'язниці.</p>
<p>19 Але вночі ангел Господень відчинив двері в'язниці й, вивівши їх, мовив:</p>
<p>20 «Ідіть і, ставши в храмі, говоріть до народу всі слова життя цього.»</p>
<p>21 Почувши це, вони удосвіта ввійшли у храм і почали навчати. Тим часом прийшов первосвященик і ті, що були з ним, скликали синедріон і всіх старших синів Ізраїля і послали у в'язницю привести їх.</p>
<p>22 Та як слуги прибули, не знайшли їх у в'язниці і, повернувшися, оповіли: </p>
<p>23 «В'язницю ми знайшли замкнену з усякою безпекою і сторожів на варті при дверях, та, відчинивши, всередині ми не знайшли нікого.» </p>
<p>24 Почувши ці слова, наставник храму і перовосвященики збентежилися, (не знаючи), що воно могло статися.</p>
<p>25 Аж тут прибув хтось і звістив: «Он ті мужі, яких ви вкинули у в'язницю, стоять у храмі і народ навчають.» </p>
<p>26 Тоді наставник пішов із слугами, привів їх, та не насильно, боялись бо народу, щоб не побив їх камінням.</p>
<p>27 Привівши їх, поставили перед синедріоном, а первосвященик спитав їх: </p>
<p>28. «Чи ж ми не були вам заборонили строго цим ім'ям не навчати? І ось ви вашою наукою сповнили Єрусалим і хочете навести на нас кров цього чоловіка!» </p>
<p>29. Озвавшись тут Петро й апостоли, сказали: «Слухатися слід більше Бога, ніж людей! </p>
<p>30 Бог батьків наших воскресив Ісуса, якого ви вбили, повісивши на дереві.</p>
<p>31 Його Бог підняв правицею своєю, як князя і Спаса, щоб дати Ізраїлеві покаяння і відпущення гріхів. </p>
<p>32 І ми свідки цих подій, і Дух Святий, що його Бог дав тим, які йому коряться.» </p>
<p>33 Почувши це, вони розлютилися і задумали їх убити.</p>
<p>34 Тоді один фарисей, на ім'я Гамалиїл, законовчитель, поважаний усім народом, устав серед синедріону, повелів вивести на хвилину людей, </p>
<p>35 і сказав до них: «Мужі ізраїльські! Зважайте на те, що маєте робити цим людям. </p>
<p>36 Останніми цими днями встав був Тевда і казав, що він хтось великий; до нього пристало яких чотириста чоловіка; його вбито, й усі, що за ним тягнули, розпорошилися і зійшли нінащо. </p>
<p>37 А після цього, під час перепису, устав був Юда галилейський і потягнув народ за собою, але й він загинув, і всі ті, що за ним тягнули, були розігнані.</p>
<p>38 Отож, я нині кажу вам: Зоставте тих людей, лишіть їх, бо коли від людей цей задум чи ця справа, вона сама собою розпадеться. </p>
<p>39 Коли ж від Бога, ви не здолієте звести їх зо світу, - щоб ви часом не стали противниками Бога.» Послухалися вони його ради.</p>
<p>40 І, прикликавши апостолів, вибили їх і, заборонивши говорити в ім'я Ісуса, відпустили.</p>
<p>41 Вийшли апостоли з синедріону, раді, що удостоїлися перенести зневагу за ім'я Ісуса.</p>
<p>42 І щодня в храмі й по домах не переставали навчати й звіщати Христа Ісуса. </p>

<h4>ДІЯННЯ АПОСТОЛІВ <span class="prim_h6">6. Вибір дияконів 1-7; Стефан перед синедріоном 8-15</span></h4>
<p>1 Тими ж днями, коли учнів ставало дедалі більше, зчинилось нарікання гелленістів на євреїв, що вдів їхніх занедбано в щоденній службі. </p>
<p>2 Тоді дванадцятеро прикликали громаду учнів і сказали: «Не личить нам лишити слово Боже і при столах служити.</p>
<p>3 Нагледіть собі, отже, з-поміж вас, брати, сімох мужів доброї слави, повних Духа та мудрости, а ми їх поставимо для цієї служби;</p>
<p>4 самі ж ми будемо пильно перебувати у молитві і служінні слова.»</p>
<p>5 Вподобалось це слово всій громаді й вибрали Стефана, мужа, повного віри і Святого Духа, Филипа, Прохора, Ніканора, Тимона, Пармена та Миколая, прозеліта з Антіохії,</p>
<p>6 і поставили їх перед апостолами і, помолившись, поклали на них руки.</p>
<p>7 І росло слово Боже та множилось число учнів у Єрусалимі вельми, і велика сила священиків були слухняні вірі.</p>
<p>8 Стефан же, повний благодаті й сили, творив чуда й великі знаки в народі.</p>
<p>9 І встали деякі з синагоги, так званої лібертинів, киренеїв, олександрійців, а й з Кілікії та з Азії і сперечалися із Стефаном,</p>
<p>10 але не могли встоятися супроти мудрости й духа, що ним говорив.</p>
<p>11 Тоді вони підмовили людей, щоб сказали: «Ми чули, як він говорив образливі слова проти Мойсея та проти Бога.»</p>
<p>12 І підбурили народ, старших та книжників і, наскочивши, схопили і привели його в синедріон.</p>
<p>13 Там вони поставили свідків, які говорили: «Цей чоловік не перестає говорити проти цього святого місця та Закону.</p>
<p>14 Ми чули, як він говорив, що Ісус, отой Назарянин, зруйнує це місце й переінакшить звичаї, які Мойсей був передав нам.»</p>
<p>15 І коли всі, що засідали в синедріоні, пильно дивилися на нього, бачили його обличчя, немов обличчя ангела.</p>

<h4>ДІЯННЯ АПОСТОЛІВ <span class="prim_h6">7. Промова Стефана 1-53; і каменування його 54-60</span></h4>
<p>1 А первосвященик спитав: «Чи воно справді так?»</p>
<p>2 Він же відповів: «Мужі брати й отці, слухайте: Бог слави з'явився батькові нашому Авраамові, як він ще був у Месопотамії, перш ніж він оселивсь у Харані,</p>
<p>3 і сказав до нього: Вийди з землі твоєї і з роду твого, і йди в землю, яку покажу тобі.</p>
<p>4 Тоді він вийшов з Халдейської землі й оселивсь у Харані; а звідси, як умер його батько, (Бог) переселив його у цю землю, в якій живете нині.</p>
<p>5 І не дав йому в ній спадщини ані на ступінь ноги, але обіцяв дати її йому в посілість, і його потомкам після нього, хоч у нього й не було дитини.</p>
<p>6 А Бог сказав йому, що його потомство буде захожим у чужій країні, і його поневолять, і будуть гнобити чотириста років.</p>
<p>7 Але народ, що вони йому будуть служити, - сказав Бог, - я буду судити, а після цього вони вийдуть і служитимуть мені на оцім місці.</p>
<p>8 І дав йому союз обрізання, тож Авраам породив Ісаака й на восьмий день його обрізав, а Ісаак - Якова, а Яків -дванадцять патріярхів.</p>
<p>9 А патріярхи із заздрости продали Йосифа у Єгипет, та Бог був з ним</p>
<p>10 і визволив його з усіх його скорбот, і дав йому мудрість і ласку перед фараоном, царем єгипетським, а цей настановив його правителем над Єгиптом та над усім домом.</p>
<p>11 Аж тут настала голоднеча по всьому Єгипті й Ханаані та велике лихо, і наші батьки не знаходили поживи.</p>
<p>12 Зачувши ж Яків, що в Єгипті є збіжжя, послав туди перше батьків наших;</p>
<p>13 а другим разом Йосиф дав себе пізнати своїм братам, і фараонові стало відомим походження Йосифа.</p>
<p>14 А Йосиф послав і прикликав до себе свого батька Якова й усю родину - сімдесят п'ять душ.</p>
<p>15 От і зійшов Яків у Єгипет і помер, сам він і батьки наші.</p>
<p>16 І перенесли їх у Сихем, і поклали в гробі, що його Авраам був собі купив за ціну срібла в синів Хамора у Сихемі.</p>
<p>17 Якже наближався час обітниці, що нею Бог поклявся був Авраамові, народ розрісся і намножився в Єгипті,</p>
<p>18 аж поки настав інший цар в Єгипті, що не знав Йосифа.</p>
<p>19 Він, обходячись підступно з нашим людом, гнобив батьків наших і змушував їх викидати власних дітей, щоб вони не жили.</p>
<p>20 І саме під ту пору народився Мойсей і був угодний Богу; його годовано три місяці у домі батька його.</p>
<p>21 Коли ж він був викинутий, взяла його дочка фараонова і вигодувала його собі за сина.</p>
<p>22 І Мойсея вивчено всієї мудрости єгиптян, і він був сильний у своїх словах і ділах.</p>
<p>23 А як йому сповнилося сорок років, спало йому на думку відвідати братів своїх, синів Ізраїля;</p>
<p>24 і як він побачив, що одному з них чинили кривду, заступився за нього і відомстив покривдженого, вбивши єгиптянина.</p>
<p>25 Брати його, гадав собі, зрозуміють, що Бог його рукою давав спасіння їм; але вони не зрозуміли.</p>
<p>26 На другий день з'явився їм, як вони бились, і єднав їх у мирі, кажучи: Мужі, ви ж брати, чому один одному завдаєте кривду?</p>
<p>27 А той, що кривдив ближнього, відіпхнув його і мовив: Хто це тебе поставив над нами князем і суддею?</p>
<p>28. Чи не хочеш ти й мене вбити, як учора вбив єгиптянина?</p>
<p>29. При цім же слові втік Мойсей і жив приходнем у землі Мідіянській, де породив двох синів.</p>
<p>30 Коли минуло сорок років, з'явився йому в пустині гори Синаю ангел у полум'ї куща вогняного. </p>
<p>31 Мойсей, побачивши, здивувався тим видінням; та коли підійшов ближче, щоб придивитись, пролунав голос Господній:</p>
<p>32 Я - Бог твоїх батьків, Бог Авраама, Ісаака та Якова. - Увесь тремтячи, Мойсей не зважувався глянути.</p>
<p>33 Тоді Господь сказав до нього: Скинь з ніг твоїх взуття, бо місце, де стоїш - земля свята.</p>
<p>34 Бачив я, бачив муку мого народу в Єгипті і стогін його почув я, і от зійшов їх визволити. Ходи ж тепер, пошлю тебе в Єгипет. -</p>
<p>35 Оцього Мойсея, якого вони відцурались, кажучи: Хто тебе поставив князем і суддею? - оцього Бог послав як князя та збавителя, за посередництвом ангела, що йому в кущі з'явився.</p>
<p>36 Оцей вивів їх, робивши чудеса та знаки в Єгипетській землі й у Червонім морі, й у пустині сорок років.</p>
<p>37 Це той Мойсей, що сказав синам Ізраїля: Бог воздвигне з-поміж братів ваших пророка, як мене.</p>
<p>38 Це той що в громаді, на пустині був з ангелом, який говорив до нього на горі Синай, та з нашими батьками; то він одержав живі слова, щоб вам їх передати.</p>
<p>39 Це той, якому батьки наші коритись не хотіли, а відіпхнули його й серцями своїми повернулись у Єгипет,</p>
<p>40 кажучи, Аронові: Зроби нам богів, які б ходили перед нами; бо той Мойсей, що вивів нас з Єгипетського краю - не відаємо, що з ним сталося.</p>
<p>41 І теля зробили собі тими днями, і жертви приносили бовванові, і були раді ділом рук своїх.</p>
<p>42 І відвернувся Бог і видав їх, щоб служили небесному війську, як то написано у книзі пророків:<br> Чи ви приносили мені заколене і жертви за сорок років у пустині, доме Ізраїля?</p>
<p>43 Ви носили намет Молоха і зорю бога Рефана, образи, що ви собі зробили, щоб їм поклонятись! Тому виселю вас поза Вавилон.</p>
<p>44 У наших батьків був намет свідоцтва у пустині, як повелів був той, хто говорив до Мойсея зробити його за зразком, що його він бачив.</p>
<p>45 Його наші батьки взяли і винесли з Ісусом у землю, що нею погани володіли, яких Бог вигнав був з-перед обличчя батьків наших, аж до днів Давида,</p>
<p>46 що знайшов ласку перед Богом і просив знайти житло для Бога Якова.</p>
<p>47 А Соломон збудував йому дім. </p>
<p>48 Та не в рукотворених проживає Всевишній як пророк говорить:</p>
<p>49 Небо - престол мій, земля ж -підніжок ніг моїх. Який дім ви мені збудуєте, каже Господь, або яке місце мого відпочинку?</p>
<p>50 Хіба то не моя рука створила те все?</p>
<p>51 Ви, твердошиї та необрізані серцем і вухом! Ви завжди противитеся Духові Святому! Які батьки ваші, такі й ви.</p>
<p>52 Кого з пророків не гонили батьки ваші? Вони вбили тих, що наперед звіщали прихід Праведного, якого ви тепер стали зрадниками й убивцями;</p>
<p>53 ви, що одержали закон через звістування ангелів, але не зберігали його.»</p>
<p>54 Почувши це, вони розлютилися своїм серцем і скреготали зубами на нього.</p>
<p>55 (Стефан же), повний Духа Святого, дивлячись у небо, побачив славу Божу й Ісуса, який стояв по правиці Бога,</p>
<p>56 і мовив: «Ось бачу відкрите небо і Сина Чоловічого, який стоїть по правиці Бога.»</p>
<p>57 Вони ж закричали голосом великим і, затуливши вуха свої, кинулись на нього разом</p>
<p>58 та вивели за місто, і почали каменувати. Свідки ж поклали свою одежу у ногах хлопця, що звався Савло.</p>
<p>59 І каменували Стефана, який взивав, мовивши: «Господи Ісусе, прийми дух мій!»</p>
<p>60 А впавши на коліна, закликав сильним голосом: «Господи, не постав їм цього за гріх!» І промовивши це, смертю заснув.</p>

<h4>ДІЯННЯ АПОСТОЛІВ <span class="prim_h6">8. Переслідування в Єрусалимі 1-3; Филип у Самарії 4-8; Симон ворожбит 9-25; Филип христить етіопського вельможу 26-40</span></h4>
<p>1 Савло ж погоджувався з його вбивством. І настало того дня велике переслідування Церкви, що в Єрусалимі. Всі, крім апостолів, розсипались по селах Юдеї та Самарії.</p>
<p>2 Побожні люди поховали Стефана і зчинили великий плач по ньому.</p>
<p>3 Савло ж руйнував Церкву: вдираючись до хат, виволікав чоловіків та жінок і передавав їх у в'язницю.</p>
<p>4 Ті, отже, що порозсипались, ходили по країні й звіщали слово (Боже).</p>
<p>5 Так і Филип, прийшовши в місто Самарію, проповідував їм Христа.</p>
<p>6 А народ однодушне уважав на те, що Филип говорив, слухаючи його й бачивши ті знаки, що він чинив,</p>
<p>7 бо з багатьох виходили нечисті духи, що в них були, кричачи голосом великим, і сила паралітиків та кривих видужувала.</p>
<p>8 Радість же була велика в тім місті.</p>
<p>9 А був перед тим у тому місті один чоловік, Симон на ім'я, що займався чаклунством і дивував люд самарійський та видавав себе за щось велике.</p>
<p>10 За ним усі від найменшого до найбільшого слідом ходили, кажучи: «Цей чоловік - сила Божа, що її звуть великою.»</p>
<p>11 Отож вони до нього були уважні, бо він довго дивував їх чарами своїми.</p>
<p>12 Та як повірили Филипові, що звіщав їм царство Боже й ім'я Ісуса Христа, христились чоловіки й жінки. </p>
<p>13 Увірував тоді й сам Симон і, охристившись, перебував з Филипом; а бачивши знаки й великі чуда, що робились, дивувався.</p>
<p>14 Довідавшися, що Самарія прийняла слово Боже, апостоли, які були в Єрусалимі, послали до них Петра і Йоана.</p>
<p>15 Ці прийшли й помолилися за них, щоб вони прийняли Духа Святого,</p>
<p>16 бо він ще не зійшов був ні на кого з них, а лише були охрищені в ім'я Господа Ісуса.</p>
<p>17 Тоді поклали на них руки, і вони прийняли Святого Духа.</p>
<p>18 Якже побачив Симон, що через накладання апостольських рук дається Дух, приніс їм гроші </p>
<p>19 і каже: «Дайте й мені таку владу, щоб той, на кого я покладу руки, прийняв Святого Духа.»</p>
<p>20 Петро ж сказав до нього: «Срібло твоє нехай з тобою буде на погибіль, бо ти за гроші думав придбати дар Божий.</p>
<p>21 Нема тобі у цій справі ні частки, ні спадщини, бо твоє серце не праве перед Богом. </p>
<p>22 Покайся, отже, за лукавство своє і проси Господа, може буде відпущена тобі ця думка твого серця;</p>
<p>23 бо ти, як бачу, в гіркій жовчі і путах неправди.»</p>
<p>24 А Симон відповів, кажучи: «Моліться ви до Господа за мене, щоб на мене ніщо не найшло з того, що ви сказали.»</p>
<p>25 Отож, вони, засвідчивши і звістивши слово Господнє, повернулися в Єрусалим, і благовістили чимало сіл самарійських.</p>
<p>26 Ангел же Господній промовив до Филипа, кажучи: «Встань та піди на південь, на дорогу, що йде з Єрусалиму в Газу; вона безлюдна.»</p>
<p>27 І встав він і пішов. Аж ось, етіопський муж, скопець, вельможа Кандаки, етіопської цариці, що був над усім її скарбом та що прийшов був в Єрусалим на прощу, -</p>
<p>28. він повертався, сидячи на своїй колісниці й читаючи пророка Ісаю.</p>
<p>29. Сказав Дух до Филипа: «Підійди і пристань до цієї колісниці.»</p>
<p>30 Підбіг Филип і почув, що той читав пророка Ісаю, і сказав до нього: «Чи розумієш, що читаєш?»</p>
<p>31 А він відповів: «Та як можу, коли ніхто мене не наставить?» І попросив Филипа зійти й сісти біля нього.</p>
<p>32 Місце ж Писання, що той читав було це: «Його вели на заріз, мов овечку, мов те ягнятко перед тим, хто стриже його, безголосне; так він не відкриває рота свого.</p>
<p>33 В його приниженні відмовили йому суд. Рід його хто може оповісти? Життя бо його від землі вирвано.»</p>
<p>34 Озвався скопець і мовить до Филипа: «Скажи, будь ласка, про кого це пророк говорить? Про себе самого, чи про іншого кого?»</p>
<p>35 Тоді Филип відкрив уста свої і, почавши від цього Писання, благовістив Ісуса йому.</p>
<p>36 А коли вони їхали шляхом, прибули до води якоїсь, і скопець каже: «Он вода! Що забороняє мені охриститись?»</p>
<p>37 Сказав же Филип: «Коли віриш з усього серця, - можна.» Відповідаючи, сказав: «Вірю, що він є Син Божий.»</p>
<p>38 І повелів, щоб колісниця стала, і вони обидва - Филип та скопець - зійшли у воду і він охристив його. </p>
<p>39 А коли вони вийшли з води, Дух Господній пірвав Филипа, і скопець не бачив його більше; він їхав, радіючи, дорогою своєю. </p>
<p>40 Филип же опинився в Азоті й по дорозі звіщав Євангелію всім містам, аж поки не прийшов у Кесарію. </p>

<h4>ДІЯННЯ АПОСТОЛІВ <span class="prim_h6">9. Навернення Савла 1-30; Петро оздоровляє Енея 31-35; і Тавиту 36-43</span></h4>
<p>1 Савло, іще дихаючи погрозою та вбивством на Господніх учнів, прийшов до архиєрея</p>
<p>2 і попросив у нього листів у Дамаск до синаног, щоб, коли знайде якихнебудь чоловіків та жінок, що тримаються цього визнання, привести їх зв'язаними в Єрусалим.</p>
<p>3 Коли ж він був у дорозі й наближався до Дамаску, зненацька засяяло навкруг нього світло з неба,</p>
<p>4 і він, упавши на землю, почув голос, що говорив до нього: «Савле, Савле! Чого мене переслідуєш?»</p>
<p>5 Він запитав: «Хто ти, Господи?» А той: «Я - Ісус, що його ти переслідуєш.</p>
<p>6 Встань же, та йди в місто, і тобі скажуть, що маєш робити.»</p>
<p>7 А мужі, що йшли з ним, стояли онімілі з дива, бо вони чули голос, але не бачили нікого.</p>
<p>8 Встав Савло з землі, і хоч очі його були відкриті, не бачив він нічого. Тож узяли його за руку і ввели у Дамаск.</p>
<p>9 Був він там три дні невидючим; не їв і не пив нічого.</p>
<p>10 А був у Дамаску один учень, на ім'я Ананія. Господь сказав до нього у видінні: «Ананіє!» Той озвався: «Ось я, Господи.»</p>
<p>11 Тоді Господь до нього: «Встань та йди на вулицю, що зветься Простою, і шукай у домі Юди Савла, на ім'я Тарсянина: он він молиться.»</p>
<p>12 І бачив (Савло) у видінні чоловіка, на ім'я Ананія, як він увійшов і поклав на нього руки, щоб прозрів знову.</p>
<p>13 Ананія ж відповів: «Господи, чув я від багатьох про того чоловіка, скільки він зла заподіяв твоїм святим в Єрусалимі.</p>
<p>14 Та й тут він має владу від архиєреїв в'язати всіх, що прикликають твоє ім'я.»</p>
<p>15 Але Господь сказав до нього: «Іди, бо він для мене вибране знаряддя, щоб занести моє ім'я перед поган, царів, і синів Ізраїля.</p>
<p>16 Я бо йому покажу, скільки він має витерпіти за моє ім'я.»</p>
<p>17 Відійшов Ананія і, увійшовши в дім та поклавши на Савла руки, мовив: «Савле, брате! Господь послав мене, Ісус, що з'явився тобі в дорозі, якою ти йшов, щоб ти прозрів знову і сповнився Святим Духом.»</p>
<p>18 І вмить немов луска з очей йому впала, і він прозрів знову, і зараз же христився. </p>
<p>19 Потім прийняв поживу та покріпився на силах. І перебув кілька днів з учнями, які були в Дамаску;</p>
<p>20 і зараз же почав по синагогах проповідувати Ісуса, що він - Син Божий.</p>
<p>21 Усі, що чули, дивувались і казали: «Чи це не той, що в Єрусалимі лютував проти тих, які це ім'я призивають, та й що сюди прибув на те, щоб зв'язаними їх вести до архиєреїв?»</p>
<p>22 А Савло дедалі дужчав і бентежив юдеїв, які мешкали в Дамаску, доводячи, що цей (Ісус) - Христос.</p>
<p>23 Як минуло доволі часу, юдеї змовилися, щоб його вбити,</p>
<p>24 але Савло довідався про їхню змову. День і ніч чатували вони при воротях, щоби його вбити. </p>
<p>25 Та учні взяли його вночі й по мурі спустили в коші.</p>
<p>26 Прибувши ж у Єрусалим, він пробував пристати до учнів, та всі його боялися, не віривши, що він учень.</p>
<p>27 Тоді Варнава взяв його, привів до апостолів і розповів їм, як він у дорозі бачив Господа і що говорив до нього, і як він проповідував відважно в Дамаску ім'я Ісуса.</p>
<p>28. І він був з ними, виходячи і входячи до Єрусалиму та проповідуючи сміливо ім'я Господнє;</p>
<p>29. а й розмовляв і змагався з гелленістами, однак вони намагались його вбити.</p>
<p>30 Брати ж, довідавшись про те, відвели його в Кесарію і вислали в Тарс.</p>
<p>31 Отож, Церква по всій Юдеї, Галилеї і Самарії мала спокій; будуючись і ходячи в Господнім страсі, наповнялася вона втіхою Святого Духа.</p>
<p>32 І сталося, що Петро, обходячи всі усюди, прибув і до святих, що мешкали в Лідді.</p>
<p>33 Там він знайшов одного чоловіка, на ім'я Еней, що лежав на ліжку вісім років і був паралітик. </p>
<p>34 Петро сказав до нього: «Енею, Ісус Христос тебе оздоровляє. Устань і сам постели собі ліжко!» І вмить той підвівся.</p>
<p>35 І бачили його всі мешканці Лідди та Сарону, і навернулися вони до Господа.</p>
<p>36 Була ж у Яффі одна учениця, на ім'я Тавита, що значить у перекладі Дорка (Сарна). Вона була повна добрих діл та милостині, що чинила.</p>
<p>37 І сталося тими днями, що вона занедужала й умерла. Обмили її і поклали в горниці.</p>
<p>38 А що Лідда лежить близько Яффи, учні, почувши, що Петро там, послали двох чоловіків з просьбою до нього: «Не отягайся прийти аж до нас!»</p>
<p>39 Петро негайно рушив з ними. І як прийшов, вони його повели наверх у горницю, де всі вдови оточили його з плачем, показуючи йому туніки й плащі, що їх робила Дорка, бувши з ними.</p>
<p>40 Велівши всім вийти з хати, Петро став на коліна й почав молитися, а повернувшись до тіла, мовив: «Тавито, встань!» І та відкрила свої очі й, побачивши Петра, сіла.</p>
<p>41 Він же подав їй руку та й підвів її і, прикликавши святих та вдів, поставив її живою.</p>
<p>42 Довідалась про це вся Яффа, і багато повірило в Господа.</p>
<p>43 Доволі днів Петро перебув у Яффі в одного гарбаря Симона.</p>

<h4>ДІЯННЯ АПОСТОЛІВ <span class="prim_h6">10. Навернення сотника Корнилія 1-33; проповідь Петра 34-43; перше хрищення поган 44-48</span></h4>
<p>1 А був у Кесарії один чоловік на ім'я Корнилій, сотник, з полку, що звався італійським,</p>
<p>2 побожний і богобоязливий з усім своїм домом; він чинив народові великі милостині й завжди Богові молився.</p>
<p>3 Бачив він - десь коло дев'ятої години дня - ясно у видінні ангела Божого, що ввійшов до нього та йому мовив: «Корнилію!»</p>
<p>4 Той видивився на нього і, переляканий, озвався: «Що, Господи?» А він сказав до нього: «Твої молитви і твої милостині піднялись перед Богом, і він згадав про тебе.</p>
<p>5 Пошли ж тепер людей у Яффу і приведи Симона, що зветься Петром.</p>
<p>6 Він гостює в одного гарбаря Симона, що має дім край моря.»</p>
<p>7 І коли ангел, що говорив до нього, відійшов, Корнилій покликав двох із своїх домових слуг та побожного воїна з тих, що стало з ним перебували,</p>
<p>8 і, розповівши їм усе, послав їх у Яффу.</p>
<p>9 Другого ж дня, як ті були в дорозі й наближалися до міста, Петро зійшов на крівлю помолитись коло шостої години.</p>
<p>10 Він зголоднів і захотілося йому їсти. І от, як йому готували, найшов захват на нього:</p>
<p>11 бачить він небо відкрите, а з нього сходить якась річ, неначе скатерка велика, прив'язана чотирма кінцями, і спускається на землю.</p>
<p>12 Були ж у ній всякі чотириногі, плазуни земні й небесні птиці.</p>
<p>13 І пролунав до нього голос: «Устань, Петре, заколи і їж!»</p>
<p>14 Петро ж відповів: «Ніколи, Господи, бо я ніколи не їв нічого поганого й нечистого.»</p>
<p>15 І знову, вдруге, залунав голос до нього: «Що Бог очистив, ти не погань.»</p>
<p>16 Це сталося тричі, і зараз же річ ота піднялась на небо.</p>
<p>17 Якже збентежений Петро питав себе самого, що це могло б бути за видіння, що він бачив, - он люди, послані Корнилієм, розпитавши про Симонову хату, стали біля дверей</p>
<p>18 і, покликавши, спитали, чи тут гостює Симон, на прізвище Петро.</p>
<p>19 А як Петро роздумував над тим видінням, Дух сказав до нього: «Он три чоловіки тебе шукають.</p>
<p>20 Устань же, зійди вниз і піди з ними без усякого вагання, бо то я послав їх.»</p>
<p>21 Зійшов Петро до тих мужів і мовив: «Ось я! Я той, кого ви шукаєте. Яка причина вашого приходу?»</p>
<p>22 Ті відповіли: «Корнилій сотник, муж праведний і богобоязливий, доброї слави в усього юдейського народу, був святим ангелом повідомлений покликати тебе до свого дому й послухати слів твоїх.»</p>
<p>23 Отже, він запросив їх до себе та прийняв їх. Другого дня він устав і рушив з ними; дехто з братів з Яффи теж пішли з ним.</p>
<p>24 Наступного ж дня він увійшов у Кесарію. А Корнилій, скликавши рідню та близьких приятелів, чекав їх.</p>
<p>25 І саме як Петро входив, Корнилій вийшов йому назустріч і, припавши йому до ніг, уклонився. </p>
<p>26 Петро ж підвів його, кажучи: «Встань, бо я теж людина.»</p>
<p>27 І, розмовляючи з ним, увійшов до середини, знайшов багато зібраних,</p>
<p>28. і до них промовив: «Ви знаєте, що юдеєві не дозволено приставати до чужинця чи входити до нього. Та Бог мені об'явив, що не слід уважати ніяку людину за погану чи за нечисту.</p>
<p>29. Тому я без вагання прибув на ваш поклик. Питаю, отже, з якої причини ви по мене посилали?» </p>
<p>30 Корнилій відповів: «Ось уже четвертий день, як я о цій годині, о дев'ятій, молився у своїй хаті, аж ось передо мною став чоловік у сяючій одежі</p>
<p>31 і мовив: Корнилію, твоя молитва вислухана і твої милостині згадані перед Богом.</p>
<p>32 Пошли, отже, в Яффу і приклич Симона, що зветься Петром. Він перебуває в хаті Симона гарбаря, край моря. </p>
<p>33 Я зараз же послав по тебе, і ти добре зробив, що прийшов. І оце тепер ми всі перед Богом стоїмо, щоб слухати все, що Господь тобі наказав.»</p>
<p>34 Тоді Петро почав говорити, мовивши: «Я справді розумію, що Господь не дивиться на особу, </p>
<p>35 а в кожному народі, хто його боїться і чинить правду, той йому приємний.</p>
<p>36 Він послав своє слово синам Ізраїля, звіщаючи їм мир через Ісуса Христа, що є Господом усіх. </p>
<p>37 Ви знаєте, що сталося по всій Юдеї, почавши з Галилеї, після хрищення, що проповідував Йоан:</p>
<p>38 про Ісуса з Назарету, якого Бог помазав Святим Духом та силою і який прийшов, добро творячи та зціляючи всіх, що їх диявол поневолив, бо Бог був з ним.</p>
<p>39 І ми свідки всього того, що він чинив у краю Юдейськім та в Єрусалимі; його вони, повісивши на дереві, убили. </p>
<p>40 Того Бог на третій день воскресив і дав йому з'явитись, </p>
<p>41 не всьому народові, але вибраним Богом свідкам, нам, що з ним їли й пили після того, як він воскрес із мертвих.</p>
<p>42 І він нам повелів проповідувати народові і свідчити, що то він призначений Богом суддя живих і мертвих.</p>
<p>43 Йому свідчать усі пророки, що кожен, хто вірує в нього, через його ім'я одержує відпущення гріхів.»</p>
<p>44 Петро ще говорив слова ці, як Святий Дух зійшов на всіх, хто слухав промову.</p>
<p>45 Всі вірні обрізані, що прибули з Петром, дивувались, що дар Святого Духа вилився і на поган; </p>
<p>46 бо чули, як ті говорили мовами й величали Бога. Тоді Петро озвався:</p>
<p>47 «Чи може хтось боронити води, щоб оці не христились, що, як і ми, одержали Святого Духа?» </p>
<p>48 І повелів, щоб їх христили во ім'я Ісуса Христа. Тоді вони попросили його зостатись у них кілька днів.</p>

<h4>ДІЯННЯ АПОСТОЛІВ <span class="prim_h6">11. Петро оповідає про хрищення поган 1-18; Церква в Антіохії 19-30</span></h4>
<p>1 Апостоли і брати, які були в Юдеї, довідалися, що й погани прийняли слово Боже.</p>
<p>2 А як Петро прийшов в Єрусалим, обрізані накинулись на нього:</p>
<p>3 «Чого, - мовляв, - увійшов єси до необрізаних і їв з ними?»</p>
<p>4 Отут Петро й почав їм викладати за порядком усю справу:</p>
<p>5 «Я, - каже, - був у місті Яффі й молився, і бачив у захваті видіння: якась річ спускалася, неначе скатерка велика, прив'язана за чотири кінці, -сходила з неба й наблизилась аж до мене.</p>
<p>6 Приглянувсь я пильно до неї і спостеріг та й побачив чотироногих землі, звірів і плазунів, і птиць небесних.</p>
<p>7 Почув я і голос, що говорив до мене: Встань, Петре, заколи і їж! </p>
<p>8 Та я озвався: Ніколи, Господи, ніколи бо ніщо погане або нечисте не входило в мої уста.</p>
<p>9 І вдруге голос мені відповів з неба: Що Бог очистив, ти не погань. -</p>
<p>10 Це сталося тричі і знову все було взяте на небо.</p>
<p>11 І ось у ту саму мить три чоловіки, що були послані до мене з Кесарії, стали перед домом, де ми були.</p>
<p>12 І Дух сказав мені йти з ними без усякого вагання. Пішли зо мною і цих шість братів, і ввійшли ми в дім до того чоловіка.</p>
<p>13 А він розповів нам, як бачив ангела в себе вдома, що з'явився йому, і мовив: Пошли в Яффу за Симоном, що зветься Петро.</p>
<p>14 Він тобі оповість слова, якими ти спасешся, ти й увесь дім твій. - </p>
<p>15 Ледве почав я говорити, як Дух Святий зійшов на них, як і на нас напочатку. </p>
<p>16 І я згадав слово Господнє, як він говорив: Йоан христив водою, ви ж будете охрищені Святим Духом.</p>
<p>17 Коли, отже, Бог дав такий самий дар їм, як і нам, що увірили в Господа Ісуса Христа, то хто я такий, щоб міг був стати Богові на перешкоді?»</p>
<p>18 Почувши це, замовкли і хвалили Бога, кажучи: «Отже й поганам дав Бог покаяння, щоб мали життя.»</p>
<p>19 Ті ж, що були розсипалися через гоніння з приводу Стефана, досягли аж до Фінікії, Кіпру та й Антіохії, нікому не проповідуючи слова, крім юдеїв.</p>
<p>20 Були ж між ними деякі мужі з Кіпру та з Кирени, які прийшли в Антіохію та промовляли й до греків, благовіствуючи їм Господа Ісуса.</p>
<p>21 Рука Господня була з ними, і велике число було тих, що увірували й навернулись до Господа. </p>
<p>22 Чутка про це дійшла до вух Церкви, що в Єрусалимі, і вони вислали Варнаву в Антіохію.</p>
<p>23 Коли він прийшов і побачив ласку Божу, зрадів і підбадьорив усіх триматися Господа рішучим серцем,</p>
<p>24 бо він був чоловік добрий, повний Святого Духа та віри. І пристало багато людей до Господа.</p>
<p>25 Тоді (Варнава) вирушив у Тарс розшукати Савла</p>
<p>26 і, знайшовши, привів його в Антіохію. Вони збирались цілий рік у церкві й силу людей навчали. В Антіохії вперше учнів називано християнами.</p>
<p>27 Прибули ж тими днями в Антіохію пророки з Єрусалиму. </p>
<p>28. Один з них, Агав на ім'я, встав і прорік Духом, що на всім світі має бути велика голоднеча, яка й настала за Клавдія.</p>
<p>29. Тож учні, кожний з них по спромозі, ухвалили послати братам, що жили в і Юдеї, допомогу; </p>
<p>30 що й зробили, пославши її старшим через руки Варнави і Савла.</p>

<h4>ДІЯННЯ АПОСТОЛІВ <span class="prim_h6">12. Ув'язнення і чудесне визволення Петра 1-19; смерть Ірода 20-25</span></h4>
<p>1 Під ту пору цар Ірод підняв руку, щоб гнобити деяких із Церкви.</p>
<p>2 Він стяв мечем Якова, Йоанового брата.</p>
<p>3 Побачивши, що це подобалося юдеям, він звелів, крім того, ще й Петра схопити; а були дні Опрісноків.</p>
<p>4 Схопивши його, він посадив його у в'язницю і передав чотирьом чвіркам вояків, щоб стерегли його, бажаючи вивести його перед народ по Пасці.</p>
<p>5 Отож, Петра стерегли у в'язниці, а Церква молилася горливо Богові за нього.</p>
<p>6 Коли ж Ірод намірявся вивести його, Петро, закутий двома ланцюгами, спав тієї ночі, між двома вояками, а сторожі при дверях стерегли в'язницю.</p>
<p>7 Нараз з'явився ангел Господній, і у в'язниці засяяло світло. Він, вдаривши Петра по боці, збудив його, кажучи: «Вставай чимскорше!» І ланцюги впали з рук у нього.</p>
<p>8 Далі сказав до нього ангел: «Підпережися і надінь свої сандалі.» (Петро) зробив так. Знову сказав до нього: «Накинь на себе плащ і йди за мною.»</p>
<p>9 Вийшов Петро й ішов за ним; не знав він, чи це правда, що робив ангел; він думав, що видіння бачить.</p>
<p>10 Минули вони першу варту і другу, і прийшли до залізної брами, що веде в місто; вона сама собою їм відчинилась. Вийшли вони та пройшли одну вулицю, й ангел нараз відступив від нього.</p>
<p>11 Тоді Петро, опритомнівши, мовив: «Тепер я справді знаю, що Господь послав ангела свого і вирвав мене з руки Ірода й від усього, чого очікував юдейський народ.»</p>
<p>12 Цілком свідомий, він пішов у дім Марії, Матері Йоана, що звався Марком, де досить багато зібрались і молилися.</p>
<p>13 Як він постукав у хвіртку брами, вийшла послухати дівчина, на ім'я Рода;</p>
<p>14 і, пізнавши голос Петра, з радощів не відчинила брами, а вбігши, сповістила, що Петро стоїть при брамі.</p>
<p>15 Ті їй сказали: «Ти збожеволіла!» Вона ж таки своє твердила. Тоді вони сказали: «То його ангел.» </p>
<p>16 А Петро далі стукав. І відчинили і, побачивши його, нестямилися.</p>
<p>17 Махнувши їм рукою, щоб мовчали, він докладно оповів їм, як Господь вивів його з в'язниці, і мовив: «Оповістіть це Яковові і братам.» І, вийшовши, пішов у друге місце.</p>
<p>18 Коли ж настав день, поміж вояками настала чимала тривога: що воно могло з Петром статись? </p>
<p>19 Ірод послав, щоб його розшукати; та, не знайшовши, вчинив сторожам допит і повелів їх на смерть скарати. Потім він пішов з Юдеї в Кесарію і перебував там.</p>
<p>20 Ірод був сильно лютий на тирян та сидонян. Ці, змовившись разом, прибули до нього та, притягнувши на свій бік Власта, царського постельника, просили миру, бо край їхній живився із царського.</p>
<p>21 І от призначеного дня Ірод, надягнувши царські шати і сівши на трибуні, держав до них промову.</p>
<p>22 Народ же викрикував: «Це голос Бога, не людини.»</p>
<p>23 В ту ж саму мить ангел Господній вдарив його за те, що він не віддав Богові слави. Черви пожерли його, і він помер.</p>
<p>24 А слово Боже росло і множилося.</p>
<p>25 Варнава ж та Савло, виконавши службу й узявши з собою Йоана, прозваного Марком, повернулися з Єрусалиму.</p>

<h4>ДІЯННЯ АПОСТОЛІВ <span class="prim_h6">13. Перша апостольська подорож Павла 1-3; Павло на Кіпрі 4-12; Павло в Антіохії 13-52</span></h4>
<p>1 Були ж в Антіохії, у Церкві, що там була, пророки й учителі як ось: Варнава, Симон, прозваний Ніґер, Лукій Киренейський, Манаен, вихований з Іродом тетрархом, і Савло.</p>
<p>2 Якось одного разу, коли вони служили Господеві й постили, Дух Святий промовив: «Відлучіть мені Варнаву і Савла на діло, до якого я їх покликав.»</p>
<p>3 Тоді вони, попостивши й помолившися, поклали на них руки і відпустили.</p>
<p>4 Ті ж, вислані Святим Духом, прибули в Селевкію, а звідти відпливли до Кіпру.</p>
<p>5 Прибувши в Саламіну, почали звіщати слово Боже в юдейських синагогах. Помічником же був при них Йоан.</p>
<p>6 Пройшовши увесь острів аж до Пафосу, знайшли одного чоловіка, ворожбита, ложного юдейського пророка, на ім'я Вар-Ісус,</p>
<p>7 який був з проконсулом Сергієм Павлом, розумною людиною. Цей, покликавши Варнаву і Савла, хотів почути слово Боже.</p>
<p>8 Але Елімас, ворожбит - так бо перекладається його ім'я - виступив проти них, і намагався проконсула від віри відвернути.</p>
<p>9 Тоді Савло, він же й Павло, повний Святого Духа, глянув на нього пильно</p>
<p>10 і мовив: «О повний всякого підступу і всякого лукавства, сину диявола, вороже всякої правди! Чи ж не перестанеш перекручувати прості дороги Господні?</p>
<p>11 Оце тепер на тобі рука Господня: ти станеш сліпим і дочасу не бачитимеш сонця.» І зараз же впала на нього темрява й морок, і він, обертаючися на всі боки, шукав, хто б його повів за руку. </p>
<p>12 Тоді проконсул, бачивши, що сталося, увірував, вельми здивований наукою Господньою.</p>
<p>13 А з Пафосу ті, що були з Павлом, пустилися на море й прибули в Пергу Памфілійську, але Йоан, відлучившися від них, повернувся в Єрусалим.</p>
<p>14 Вони ж, пройшовши поза Пергію, прийшли в Антіохію Пісідійську і дня суботнього ввійшли до синагоги й посідали.</p>
<p>15 А по прочитанні закону та пророків наставники синагоги послали їм сказати: «Мужі брати, як маєте якесь слово втіхи для народу, скажіте.»</p>
<p>16 Встав тоді Павло і, давши знак рукою, мовив: «Мужі ізраїльські й ви, що боїтеся Бога, слухайте! </p>
<p>17 Бог цього народу, Ізраїля, вибрав наших батьків і підняв угору цей народ, під час його побуту в Єгипетській землі, і потужньою рукою вивів їх із неї.</p>
<p>18 І сорок років годував у пустині;</p>
<p>19 вигубивши ж сім народів у землі Ханаанській, дав їм у спадщину їхню землю,</p>
<p>20 майже по чотириста п'ятдесятьох роках. А після цього дав їм суддів аж до пророка Самуїла. </p>
<p>21 Потім вони домагалися царя, і Бог дав їм Саула, сина Кіша, мужа з покоління Веніямина: сорок років.</p>
<p>22 Та (Бог), відкинувши його, настановив їм царем Давида, якому так засвідчив: Я знайшов Давида, сина Єссея, чоловіка мені до серця, що виконає всю мою волю.</p>
<p>23 З його потомства, згідно з обітницею, Бог воздвиг Ізраїлеві Спасителя Ісуса,</p>
<p>24 під час коли Йоан перед його приходом проповідував усьому ізраїльському народові хрищення покаяння.</p>
<p>25 Сповнивши шлях свій, Йоан мовив: Я не той, за кого ви мене вважаєте, та он іде за мною, якому я не гідний взуття розв'язати.</p>
<p>26 Мужі брати, сини роду Авраама, і ті між вами, що бояться Бога! Вам послане оте слово спасіння.</p>
<p>27 Та мешканці Єрусалиму і князі їхні не визнали його, а засудивши його, сповнили слова пророків, які читаються щосуботи.</p>
<p>28. І хоча й не знайшли ніякої смертельної вини на ньому, вимагали у Пилата вбити його.</p>
<p>29. А коли виконали все, що було про нього написане, знявши його з хреста, поклали до гробу.</p>
<p>30 Та Бог воскресив його з мертвих,</p>
<p>31 і він багато днів являвся тим, що прийшли з ним з Галилеї в Єрусалим, які й тепер свідками його перед народом.</p>
<p>32 І ми звіщаємо вам ту обітницю, що була зроблена батькам нашим.</p>
<p>33 Бог її здійснив нам, їхнім дітям, воскресивши Ісуса, як написано у другому псалмі: Ти - мій син; я сьогодні зродив тебе. -</p>
<p>34 А що він воскресив його з мертвих, так що він більш не повернеться у зітління, то (Бог) так промовив: Я дам вам святощі Давида, речі певні. -</p>
<p>35 Ось чому то в іншому місці він каже: Ти не даси твоєму Святому побачити зітління. -</p>
<p>36 Давид же, служивши свого часу волі Божій, помер і був прилучений до своїх предків, і зітління бачив.</p>
<p>37 Той же, що його Бог воскресив, не бачив зітління.</p>
<p>38 Нехай, отже, вам, мужі брати, буде відомо, що ним звіщається вам прощення гріхів, і від усього, в чому ви не могли виправдатися законом Мойсея,</p>
<p>39 ним кожний віруючий виправдується.</p>
<p>40 Уважайте ж, щоб з вами не сталося те, що сказано в пророків:</p>
<p>41 Глядіть, презирливі, дивуйтеся і щезніть, бо діло я зроблю за ваших днів, якому не повірите, коли хтось розповість вам.»</p>
<p>42 Якже вони виходили, їх запросили, щоб вони й наступної суботи говорили їм про те саме.</p>
<p>43 А коли збори розійшлися, чимало юдеїв і побожних прозелітів пішли слідом за Павлом та за Варнавою, які в розмові з ними їх умовляли, щоб перебували в благодаті Божій.</p>
<p>44 Наступної суботи зібралося майже все місто слухати слово Боже.</p>
<p>45 Побачивши той натовп, юдеї сповнилися заздрощів і перечили словам Павла, і хулили.</p>
<p>46 Тоді Павло й Варнава, набравшися сміливости, сказали: «Для вас треба було наперед промовляти слово Боже; та коли ви його відкидаєте від себе й уважаєте себе негідними вічного життя, ось ми звернемося до поган.</p>
<p>47 Так бо звелів Господь нам: Я тебе поставив світлом поганам, щоб ти був спасінням аж до кінців землі.»</p>
<p>48 Чуючи це погани, зраділи і прославляли слово Господнє, та й увірували усі ті, що були призначені до вічного життя.</p>
<p>49 І ширилося слово Господнє по всій країні.</p>
<p>50 Але юдеї підбурили побожних і визначних жінок і перших у місті, і ці вчинили гоніння на Павла і на Варнаву та й прогнали їх із землі своєї. </p>
<p>51 Вони ж, обтрясши на них порох з ніг у себе, пішли в Іконію;</p>
<p>52 учні ж сповнювалися радощами і Святим Духом.</p>

<h4>ДІЯННЯ АПОСТОЛІВ <span class="prim_h6">14. Павло в Іконії, Лістрі та Дербі 1-7; оздоровлення кривонародженого 8-18; Павло в інших містах 19-28</span></h4>
<p>1 В Іконії вони ввійшли, як звичайно, в юдейську синагогу й промовляли так, що увірувала велика сила юдеїв і греків. </p>
<p>2 Юдеї ж, які зоставилися невірними, підбурили й роз'ятрили настрій поган проти братів. </p>
<p>3 Та все ж таки Павло й Варнава перебули досить часу, одважно промовляючи у Господі, який свідчив слову своєї благодаті й зізволяв, що знаки й чудеса творились їх руками. </p>
<p>4 І розділився народ у місті: одні пристали до юдеїв, другі ж тримались апостолів. </p>
<p>5 Коли ж погани і юдеї разом з їхньою старшиною кинулися, щоб їм заподіяти зневагу та їх каменувати, </p>
<p>6 вони, збагнувши це, втекли в міста Лікаонські, Лістру та Дербу й околицю, </p>
<p>7 і там звіщали Євангелію.</p>
<p>8 У Лістрі сидів один чоловік, недужий на ноги, кульгавий від утроби матері своєї, який не ходив ніколи.</p>
<p>9 Він слухав, як Павло говорив; глянувши на нього пильно і, побачивши, що він мав віру, щоб спастися, </p>
<p>10 сказав голосом великим: «Устань на твої ноги просто!» Той скочив і почав ходити. </p>
<p>11 Як же народ побачив, що Павло зробив, підняв свій голос, гукаючи по-лікаонському: «Боги в людській подобі зійшли до нас.»</p>
<p>12 І назвали Варнаву Зевсом, а Павла Гермесом, бо цей мав провід у слові.</p>
<p>13 І от жрець Зевса, що перед містом, привів до брами биків з вінками й хотів разом з народом принести жертву.</p>
<p>14 Довідавшись про це апостоли, Варнава та Павло, роздерли на собі одежу й кинулись між народ, кричачи:</p>
<p>15 «Люди добрі, що це ви робите? Таж і ми такі самі, як ви, люди, що проповідуємо вам, щоб ви від цих марнот навернулись до живого Бога, який створив небо й землю, і море, й усе, що є в них,</p>
<p>16 який за минулих поколінь дозволяв усім народам ходити своїми шляхами,</p>
<p>17 хоч і не лишив себе без усякого свідоцтва, добро творячи, даючи вам з неба дощ та врожайні пори, сповняючи харчами й радощами серця ваші!»</p>
<p>18 Таке кажучи, ледве народ спинили, щоб не приносили їм жертви.</p>
<p>19 Аж тут з Антіохії та Іконії надійшли юдеї, які, привабивши на свій бік чернь, каменували Павла й виволікли геть за місто, думавши, що він умер,</p>
<p>20 Та коли учні його обступили, він устав і повернувсь у місто. Наступного дня вийшов з Варнавою в Дербу.</p>
<p>21 А як звістили Євангелію в тім місті й придбали чимало учнів, повернулись назад у Лістру, Іконію й Антіохію,</p>
<p>22 підсилюючи серця учнів і заохочуючи твердо триматись віри, бо через багато страждань нам треба ввійти в царство Боже.</p>
<p>23 Вони настановили їм по церквах старших, а після молитви і посту, передали їх Господові, в якого ті увірували.</p>
<p>24 І перейшовши Пісідію, прибули в Памфілію.</p>
<p>25 Звістивши слово в Пергії, спустились в Атталію,</p>
<p>26 а звідтіля відпливли в Антіохію, звідкіль були віддані ласці Божій на діло, яке довершили.</p>
<p>27 Прибувши ж і зібравши Церкву, розповідали все, що Бог учинив з ними та як він відчинив поганам двері віри.</p>
<p>28. І перебули з учнями чимало часу.</p>

<h4>ДІЯННЯ АПОСТОЛІВ <span class="prim_h6">15. Собор в Єрусалимі 1-21; апостольська постанова 22-35; друга подорож Павла 36-41</span></h4>
<p>1 Тим часом деякі, що прийшли з Юдеї, навчали братів: «Коли ви не обріжетеся за звичаєм Мойсея, не зможете спастися.»</p>
<p>2 По чималій суперечці та змаганні Павла і Варнави з ними, вирішено, щоб Павло і Варнава, і деякі інші з них, пішли в цій справі в Єрусалим до апостолів і старших.</p>
<p>3 Тож вони, виряджені Церквою, проходили через Фінікію і Самарію, розповідаючи про навернення поган, і чинили всім братам велику радість.</p>
<p>4 Прибувши ж у Єрусалим, вони були прийняті Церквою, апостолами та старшими й оповіли, що Бог зробив через них.</p>
<p>5 Та деякі з секти фарисеїв, що були увірували, встали, кажучи, що треба їх обрізати та наказати, щоб берегли закон Мойсея.</p>
<p>6 От і зібралися апостоли та старші, щоб розглянути цю справу.</p>
<p>7 По довгій суперечці встав Петро і до них промовив: «Мужі брати! Ви знаєте, що вже віддавна Бог вибрав був мене між вами, щоб погани з уст моїх чули слово Євангелії й увірували.</p>
<p>8 І серцевідець Бог засвідчив їм, давши їм Святого Духа, як і нам,</p>
<p>9 і не вчинив ніякої різниці між нами та між ними, очистивши вірою серця їхні.</p>
<p>10 Чого ж ото тепер спокушаєте Бога, бажаючи накинути учням на шию ярмо, якого ні батьки наші, ані ми не здоліли нести?</p>
<p>11 А втім, ми благодаттю Господа Ісуса віруємо, що спасемося так само, як ті.»</p>
<p>12 Затихла вся громада й почала слухати Варнаву та Павла, як вони розповідали про ті знаки та чуда, що їх Бог учинив був через них між поганами.</p>
<p>13 А як вони замовкли, озвався Яків і мовив: «Мужі брати, вислухайте мене! </p>
<p>14 Симон розповів, як Бог спершу навідався до поган, щоб узяти з-поміж них народ для імени його.</p>
<p>15 З тим згоджуються і слова пророків, як написано:</p>
<p>16 А після цього я повернуся і відбудую намет Давида занепалий; я його руїну відбудую і знов його поставлю,</p>
<p>17 щоб решта людей Господа шукала, і всі народи, на яких призване ім'я моє, - каже Господь, що чинить це,</p>
<p>18 йому відоме споконвіку.</p>
<p>19 Тому я думаю, що не треба турбувати тих із поган, що навертаються до Бога,</p>
<p>20 але їм приписати, щоб стримувалися від нечистот ідольських, від розпусти, від задушеного та від крови.</p>
<p>21 Мойсей бо з давен-давна має по містах своїх проповідників, що його читають у синагогах щосуботи.»</p>
<p>22 Тоді апостоли і старші разом з усією Церквою схвалили вибрати кількох з-між себе і послати в Антіохію з Павлом та Варнавою: Юду, званого Варсавою, і Силу, мужів-проводирів поміж братами. </p>
<p>23 Вони написали і доручили через них ось що: «Апостоли і старші, брати ваші, братам з поган в Антіохії, Сирії та Кілікії, привіт!</p>
<p>24 Через те, що ми чули, як деякі з нас, вийшовши без нашого доручення, потурбували вас словами та схвилювали ваші душі,</p>
<p>25 то ми й постановили однодушно вибрати мужів і їх до вас послати разом з любим нам Варнавою та Павлом,</p>
<p>26 людьми, що душі свої віддали за ім'я Господа нашого Ісуса Христа.</p>
<p>27 Отож, ми вислали вам Юду й Силу, і вони усно викладуть те саме.</p>
<p>28. Подобалось бо Святому Духові й нам ніякого більше не складати на вас тягару, крім цього необхідного:</p>
<p>29. стримуватися від ідоложертвенного м'яса, крови, душенини та розпусти. Ви добре зробите, коли будете берегтися цього. Будьте здорові.»</p>
<p>30 Висланці ж прийшли в Антіохію і, скликавши громаду, доручили листа,</p>
<p>31 а вони, прочитавши його, зраділи тією втіхою.</p>
<p>32 Юда та Сила, які й самі були пророки, втішили і скріпили братів частим словом.</p>
<p>33 По деякім часі брати відпустили їх у мирі до тих, що їх вислали.</p>
<p>34 Сила задумав зостатися там.</p>
<p>35 Павло ж з Варнавою лишилися в Антіохії, де вони з багатьма іншими навчали та звіщали слово Господнє.</p>
<p>36 По кількох днях Павло промовив до Варнави: «Повернімось і відвідаймо братів у кожному місті в яких ми були звіщали Господнє слово, щоб довідатися, як маються.»</p>
<p>37 А Варнава хотів узяти з собою і Йоана, прозваного Марком.</p>
<p>38 Та Павло вважав ліпше не брати з собою того, хто відлучився від них у Памфілії і не пішов був з ними на роботу.</p>
<p>39 І виникла гостра суперечка, так, що вони розстались. Варнава взяв із собою Марка й відплив до Кіпру.</p>
<p>40 А Павло, вибравши Силу, рушив у дорогу, переданий братами Господній благодаті.</p>
<p>41 І проходив він через Сирію та Кілікію, зміцняючи Церкви.</p>

<h4>ДІЯННЯ АПОСТОЛІВ <span class="prim_h6">16. У дорозі через Малу Азію 1-8; Павло подається до Македонії та проповідує у Филиппах 9-15; ув'язнення Павла й Сили 16-24; звільнення і хрищення в'язничного 25-40</span></h4>
<p>1 І він прибув у Дербу і Лістру. А був там один учень, Тимотей на ім'я, син однієї жінки, віруючої юдейки, а батька грека.</p>
<p>2 Він мав добру славу між братами Лістри й Іконії.</p>
<p>3 Павло хотів узяти його з собою і, взявши, обрізав із-за юдеїв, що були в тих місцях; усі бо знали, що його батько був грек.</p>
<p>4 Якже проходили через міста, передавали їм, щоб берегти ті постанови, що їх були схвалили апостоли і старші в Єрусалимі.</p>
<p>5 Отак Церкви утверджувались у вірі й росли числом щоденно.</p>
<p>6 Вони пройшли через Фригію і Галатський край, а Дух Святий заборонив їм звіщати слово в Азії. </p>
<p>7 Дійшовши до Місії, вони пробували пройти у Вітинію, та Дух Ісуса їм того не дозволив, </p>
<p>8 і, пройшовши Місію, прибули до Троади.</p>
<p>9 Аж тут з'явилось Павлові вночі видіння: один македонець стоїть і, благаючи його, каже: «Перейди в Македонію і допоможи нам.»</p>
<p>10 Як тільки він побачив це видіння, ми зараз же старались вийти в Македонію, зрозумівши, що Бог нас покликав звіщати їм Євангелію.</p>
<p>11 Відпливши з Троади, ми подались просто на Самотракію, а другого дня на Неаполь,</p>
<p>12 звідти ж направилися на Филиппи, столичне місто частини Македонії -(римської) колонії. Ми перебули днів кілька у тім місті.</p>
<p>13 Суботнього ж дня вийшли поза браму над річку, де звичайно відбувалася молитва, та й посідавши, розмовляли з жінками, що там були зійшлися.</p>
<p>14 А слухала нас одна жінка, на ім'я Лідія, купчиха кармазином з міста Тіятир, що почитала Бога. Господь відкрив їй серце так, що вона вважала на слова Павлові.</p>
<p>15 Коли ж охристилася вона і її дім, запросила нас, кажучи: «Як ви мене визнали за вірну Господові, ввійдіть і перебувайте у моїм домі.» І примусила нас.</p>
<p>16 Іншим разом, як ми йшли на молитву, зустріла нас одна служниця, що мала духа віщуна, і віщуванням справляла панам своїм великий заробіток.</p>
<p>17 Ідучи слідом за Павлом і за нами, вона кричала: «Ці люди - слуги Всевишнього Бога, які звіщають вам путь спасіння!»</p>
<p>18 Чимало днів вона таке робила. Набридло це Павлові й, повернувшися, він сказав до духа: «Велю тобі ім'ям Ісуса Христа вийти з неї!» І в ту ж мить він вийшов.</p>
<p>19 Побачивши її пани, що їхня надія на заробіток пропала, схопили Павла й Силу і потягли на майдан до влади.</p>
<p>20 Привівши ж їх до воєвод, сказали: «Ці люди колотять наше місто; це юдеї.</p>
<p>21 Вони навчають звичаїв, яких нам, римлянам, не дозволено ані приймати, ані виконувати.» </p>
<p>22 І натовп кинувся на них спільно, а воєводи, здерши з них одежу, звеліли їх сікти різками;</p>
<p>23 завдавши їм чимало ран, кинули у в'язницю, наказавши тюремникові пильно стерегти їх.</p>
<p>24 Він же, прийнявши такий наказ, вкинув їх у в'язницю до самої середини й забив їх ноги у колоди.</p>
<p>25 Павло та Сила опівночі молилися і співали Богу, а в'язні слухали їх.</p>
<p>26 Раптом зчинився землетрус великий, так що підвалини в'язниці затряслися: зненацька відчинилися всі двері, і кайдани на всіх розв'язалися.</p>
<p>27 Якже прокинувся тюремник і побачив відчинені темничні двері, витяг меч і хотів себе вбити, гадаючи що в'язні повтікали.</p>
<p>28. Аж тут Павло скрикнув голосом великим, кажучи: «Не завдавай собі ніякого лиха, всі бо ми тут!»</p>
<p>29. І, попросивши світла, тюремник ускочив до в'язниці й, тремтячи, кинувсь у ноги Павлові та Силі;</p>
<p>30 а вивівши їх звідти, мовив: «Панове, що мені слід робити, щоб спастися?» </p>
<p>31 Ті відповіли: «Віруй у Господа Ісуса, і спасешся ти і твій дім.»</p>
<p>32 І вони йому звіщали слово Господнє і всім, що були в його домі.</p>
<p>33 А він, узявши їх тієї години вночі, обмив їхні рани й охристився з усіма своїми.</p>
<p>34 Як же запровадив їх до себе в господу, то накрив стіл і веселився з усім домом, який увірував в Бога.</p>
<p>35 Коли настав день, воєводи послали лікторів, кажучи: «Відпусти тих людей.»</p>
<p>36 Тюремник доніс ті слова Павлові: «Прислали воєводи, щоб вас відпустити; виходьте ж тепер і йдіть собі в мирі.»</p>
<p>37 Але Павло промовив до них: «Нас, римлян, без судової розправи прилюдно вибили різками і кинули в тюрму, а тепер потай нас виганяють? Ні бо! Нехай самі прийдуть і виведуть нас!»</p>
<p>38 Ліктори донесли ці слова воєводам. А ті, почувши, що вони римляни, злякались</p>
<p>39 і, прийшовши, попросили в них вибачення; а як вивели, попросили вийти з міста.</p>
<p>40 Вони, вийшовши з в'язниці, зайшли до Лідії і, побачившися з братами та втішивши їх, вийшли.</p>

<h4>ДІЯННЯ АПОСТОЛІВ <span class="prim_h6">17. Павло в Солуні 1-9; у Верії 10-15; в Атенах 16-21; проповідь в Ареопагу 22-34</span></h4>
<p>1 Перейшовши через Амфіполь та Аполлонію, прийшли в Солунь, де була юдейська синагога. </p>
<p>2 За своїм звичаєм, Павло ввійшов до них і змагався з ними три суботи про Писання,</p>
<p>3 вияснюючи і доводячи, що Христові треба було страждати й воскреснути з мертвих та що цей власне є Христос, - той Ісус, якого я вам звіщаю.</p>
<p>4 І деякі з них дали себе переконати і пристали до Павла та Сили, - а й велике число богобоязливих греків і жінок знатних чимало.</p>
<p>5 Але заздрісні юдеї назбирали з майдану якихось негідників, збили докупи натовп і заходилися підбурювати місто. Ставши перед домівкою Ясона, шукали їх, щоб вивести до народу.</p>
<p>6 А не знайшовши їх, поволокли Ясона й деяких братів до наставників міста, гукаючи: «Ось вони - ті, що підбурили ввесь світ і прийшли аж сюди.</p>
<p>7 Ясон прийняв їх до себе. Усі вони йдуть проти кесаревих наказів, говорячи, що є інший цар - Ісус.» </p>
<p>8 Так збунтували народ та начальників, які це слухали.</p>
<p>9 Взявши ж від Ясона й інших запоруку, вони їх відпустили.</p>
<p>10 Брати негайно вислали вночі Павла та Силу у Верію, а ці, прибувши туди, пішли в синагогу юдеїв.</p>
<p>11 Ці були благородніші від солунян: вони прийняли слово з повним запалом, щодня досліджували Писання, чи так воно є. </p>
<p>12 Багато ж із них увірували, - і жінок поважних грецьких та й чоловіків чимало.</p>
<p>13 Якже довідались юдеї із Солуня, що Павло звіщає слово Боже й у Верії, прийшли й туди підбурювати і бунтувати народ.</p>
<p>14 Тоді брати негайно відпустили Павла, щоб ішов аж до моря, а Сила й Тимотей зостались там. </p>
<p>15 Ті ж, що проводжали Павла, провели його аж до Атен і повернулись, одержавши наказ для Сили й Тимотея, щоб прийти до нього якнайшвидше.</p>
<p>16 Коли Павло чекав їх в Атенах, дивлячись на місто, повне ідолів, дух його кипів у ньому. </p>
<p>17 Він, отже, розмовляв з юдеями й побожними у синагозі та кожного дня на ринку з кимбудь.</p>
<p>18 Дехто навіть із філософів епікурейців та стоїків з ним дискутували. А деякі казали: «Що він, отой торохтій, хоче сказати?» Інші ж: «Та щось так виглядає, немов би він був проповідник чужих богів.» А це тому, що проповідував Ісуса й воскресіння.</p>
<p>19 Взяли вони його з собою і повели в Ареопаг, кажучи: «Чи можемо ми знати, що то за нова наука, якої ти навчаєш?</p>
<p>20 Бо дивні речі ти нам оповідаєш. Тому й хочемо знати, що б воно могло бути.»</p>
<p>21 Атеняни бо всі, а й захожі чужинці, що жили між ними, на те тільки витрачали час, щоб або щось говорити, або слухати новин.</p>
<p>22 Тоді Павло підвівся серед Ареопагу і промовив: «Мужі-атеняни, зо всього бачу, що ви вельми побожні.</p>
<p>23 Переходячи через ваше місто і приглядаючися до ваших святощів, я знайшов жертовник, на якому було написано: Невідомому богові. Те, отже, чому ви, не відаючи його, поклоняєтеся, те я вам звіщаю.</p>
<p>24 Бог, що створив світ і все, що в ньому, він, бувши Владикою неба і землі, не живе у рукотворних храмах,</p>
<p>25 ані не приймає служби з рук людських, немов би він потребував чогось, даючи сам усім життя, дихання і все.</p>
<p>26 Він створив з одного ввесь рід людський, щоб він жив по всій земній поверхні, призначивши встановлені часи і границі їхнього оселення,</p>
<p>27 щоб вони шукали Бога, чи, може, навпомацьки не знайдуть його, -хоч він від кожного з нас недалеко.</p>
<p>28. У ньому бо живемо, рухаємося й існуєм, як деякі з ваших поетів сказали: Бо й ми з його роду. </p>
<p>29. Бувши, отже, з Божого роду, ми не повинні думати, що божество подібне до золота чи срібла, чи каміння, твору мистецтва і людської вигадки.</p>
<p>30 Та, не зважаючи на ті часи незнання, Бог тепер усюди звіщає людям, щоб усі каялися,</p>
<p>31 бо він настановив день, коли він буде судити світ по справедливості, через чоловіка, якого він призначив і всім дав поруку, воскресивши його з мертвих.»</p>
<p>32 (Почувши про воскресіння мертвих), деякі почали реготатись, а деякі казали: «Про це послухаємо тебе іншим разом.»</p>
<p>33 Тож Павло вийшов з-посеред них.</p>
<p>34 Та деякі мужі пристали до нього й увірували, серед яких і Діонисій Ареопагіт та одна жінка, на ім'я Дамаріса, й інші з ними.</p>

<h4>ДІЯННЯ АПОСТОЛІВ <span class="prim_h6">18. Павло в Корінті 1-11; перед Галліоном 12-17; поворот до Антіохії 18-22; третя подорож 23-28</span></h4>
<p>1 Після цього Павло вийшов з Атен і прибув до Корінту.</p>
<p>2 Він тут знайшов одного юдея, на ім'я Акила, родом з Понту, що прибув недавно з Італії, і Прискиллу, його жінку, - бо Клавдій був звелів усім юдеям вийти з Риму; - і він пристав до них.</p>
<p>3 А що він був того самого ремесла, то перебував у них і працював, бо ремесло їхнє було - намети виробляти.</p>
<p>4 Щосуботи ж вів бесіди в синагозі й переконував юдеїв та греків.</p>
<p>5 Якже прибули з Македонії Сила та Тимотей, Павло запопадливо взявся за слово, засвідчуючи юдеям, що Ісус є Христос.</p>
<p>6 А що вони противилися і хулили, він обтрусив свою одежу й до них мовив: «Кров ваша хай впаде на голову вашу! Я - чистий; віднині піду між поган.»</p>
<p>7 І, вийшовши звідтіль, пішов у господу до одного на ім'я Тит Юст, який був богобійний, а його дім був сумежний синагозі.</p>
<p>8 Крисп, голова синагоги, увірував у Господа з усім своїм домом, та й багато корінтян, чувши (слово), увірували і христились.</p>
<p>9 Уночі ж Господь сказав до Павла у видінні: «Не бійся, говори лиш, не мовчи,</p>
<p>10 бо я з тобою, і ніхто не нападе на тебе, щоб тобі завдати лиха, бо я маю багато людей у цім місті.»</p>
<p>11 І він перебув рік і шість місяців, навчаючи їх слова Божого.</p>
<p>12 Коли Галліон був проконсулом Ахаї, юдеї однодушно піднялись проти Павла й привели його на суд,</p>
<p>13 кажучи: «Цей проти закону намовляє людей шанувати Бога.»</p>
<p>14 І як Павло хотів відкрити уста, Галліон сказав до юдеїв: «Якби йшлося про якусь кривду чи якийсь злочин, я б вислухав вас, юдеї, як воно й слушно.</p>
<p>15 Коли ж ведуться суперечки про слова й імена та про закон ваш, - самі глядіть. Не хочу бути я суддею у цих справах.»</p>
<p>16 І прогнав їх із суду.</p>
<p>17 Тоді всі греки схопили Состена, голову синагоги, і заходились його бити перед судом. А Галліонові було про те цілком байдуже.</p>
<p>18 Павло ж, перебувши там ще доволі днів, попрощався з братами і відплив у Сирію, а з ним Прискилла й Акила. Він остриг собі голову в Кенхреях, бо мав обіт.</p>
<p>19 Прибули вони в Ефес, і він зоставив їх там, а сам, увійшовши в синагогу, диспутував з юдеями.</p>
<p>20 І коли ці просили зостатись у них довше, він не згодився, </p>
<p>21 але, попрощався з ними, мовивши: «Я знову до вас повернуся, як на те воля Божа», - і відплив з Ефесу.</p>
<p>22 Зійшовши в Кесарію, він пішов, щоб привітати Церкву, та й пішов у Антіохію.</p>
<p>23 І перебувши там деякий час, він рушив далі і пройшов за порядком Галатський край та Фригію, утверджуючи всіх учнів.</p>
<p>24 Один юдей, на ім'я Аполлос, олександрієць родом, людина красномовна й сильна в Писанні, прибув до Ефесу.</p>
<p>25 Він був наставлений на шлях Господній і, палаючи духом, бесідував і навчав точно про Ісуса, дарма, що знав тільки хрищення Йоана.</p>
<p>26 Отож, він сміливо почав говорити в синагозі. А почувши його Прискилла й Акила, взяли його до себе й точніше виклали йому путь Божу.</p>
<p>27 Коли ж він хотів піти в Ахаю, брати заохотили його до того й написали учням, щоб його прийняли. І він, прибувши, багато допомагав тим, що увірували, завдяки ласці,</p>
<p>28. бо сильно поконував юдеїв, доводячи з Письма прилюдно, що Ісус - Христос.</p>

<h4>ДІЯННЯ АПОСТОЛІВ <span class="prim_h6">19. Павло в Ефесі 1-20; заворушення проти Павла 21-40</span></h4>
<p>1 Як Аполлос був у Корінті, Павло, пройшовши через горішні околиці, прибув у Ефес і, знайшовши там деяких учнів,</p>
<p>2 спитав їх: «Чи отримали ви Святого Духа, коли увірували?» Ті йому відповіли: «Та ми й не чули, чи є Святий Дух.»</p>
<p>3 І він спитав: «Яким хрищенням ви христились?» Ці відповіли: «Хрищенням Йоана.»</p>
<p>4 Тоді Павло промовив: «Йоан христив хрищенням покаяння, кажучи людям, щоб вірували в того, що по ньому прийде, тобто в Ісуса.»</p>
<p>5 Почувши це, вони христились в ім'я Господа Ісуса.</p>
<p>6 Як Павло поклав на них руки, зійшов на них Дух Святий, і вони почали говорити мовами й пророкувати.</p>
<p>7 А було їх усього яких дванадцять чоловік.</p>
<p>8 Увійшовши у синагогу, три місяці там промовляв відважно, бесідуючи і переконуючи про Царство Боже.</p>
<p>9 Як же деякі запекло не хотіли вірувати і злословили перед народом путь (Господню), він їх покинув і, відокремивши учнів, щодня провадив з ними бесіди в школі Тирана.</p>
<p>10 І так воно тяглось два роки, так що всі ті, що жили в Азії, юдеї і погани, чули слово Господнє. </p>
<p>11 Та й чуда неабиякі творив Бог руками Павла:</p>
<p>12 досить було прикласти до недужих хустинку чи хвартух, які були діткнулись його тіла, і недуги їх покидали, і виходили злі духи.</p>
<p>13 Деякі з юдейських мандрівних заклиначів пробували й собі призивати ім'я Господа Ісуса на тих, що мали злих духів, кажучи: «Заклинаю вас Ісусом, якого Павло проповідує.»</p>
<p>14 То були сім синів якогось Скеви, юдейського первосвященика, які таке робили.</p>
<p>15 Злий дух озвався до них, кажучи: «Ісуса я знаю і Павла знаю; ви ж, хто такі?»</p>
<p>16 І наскочив на них той чоловік, в якому був злий дух, і перемігши їх - одних і других, - подужав так їх, що вони голі і поранені втекли з того дому.</p>
<p>17 Довідались про це всі юдеї і погани, що мешкали в Ефесі, і страх напав на них усіх, і славилося ім'я Господа Ісуса.</p>
<p>18 Багато з тих, що увірували, приходили і признавались та об'являли свої вчинки.</p>
<p>19 Чимало з тих, що чарували, позносивши докупи книги, палили їх перед усіма. І злічено ціну їх на п'ятдесят тисяч срібняків.</p>
<p>20 Отак, завдяки Господній силі, слово зростало і зміцнялось.</p>
<p>21 А коли це здійснилося, Павло постановив у своїм дусі перейти через Македонію і Ахаю та й удатися до Єрусалиму, кажучи: «Коли там буду, треба мені (потім) і Рим побачити.»</p>
<p>22 І він послав у Македонію двох із своїх помічників, Тимотея й Ераста, сам же затримався деякий час в Азії.</p>
<p>23 А під ту пору зчинився чималий розрух з приводу путі (Господньої).</p>
<p>24 Один бо, на ім'я Димитрій, золотар, робив срібні храмики Артеміди: тим давав ремісникам чималий заробіток.</p>
<p>25 Зібрав він їх і (інших) робітників, які робили подібне, і до них промовив: «Мужі, ви знаєте, що від цієї праці залежить добробут наш,</p>
<p>26 і бачите та й чуєте, що не лиш в Ефесі, але сливе в усій Азії оцей Павло переконав і звів багато люду, кажучи, що це не боги, яких зроблено руками.</p>
<p>27 І це загрожує не лише привести наше ремесло до занепаду, але й допровадити до того, що храм великої богині Артеміди вважатимуть ні за що; та й скінчиться тим, що та, яку вся Азія і ввесь світ шанує, буде позбавлена своєї величі.»</p>
<p>28. Почувши це, вони сповнились гнівом і закричали: «Велика ефеська Артеміда!»</p>
<p>29. І місто наповнилося заколоту. А вони кинулися, як один, гурмою до театру, схопивши Ґая та Аристарха, македонян, що були з Павлом.</p>
<p>30 Якже Павло хотів продертися в юрбу, учні не пустили його.</p>
<p>31 Ба й дехто з азійських начальників, що були йому приятелями, послали до нього і просили, щоб не удавався до театру.</p>
<p>32 Тож одні одне кричали, другі друге. Збори були бурхливі, але більшість не знали, чого зібралися.</p>
<p>33 Деякі з юрби намовили Олександра, якого юдеї наперед висували, й Олександер дав знак рукою, що хотів виправдатись перед народом.</p>
<p>34 Та коли довідалися, що він юдей, всі в один голос гукали яких дві години: «Велика ефеська Артеміда!»</p>
<p>35 Нарешті писар міста втихомирив натовп і промовив: «Мужі ефеські! Чи є на світі чоловік, який не знав би, що місто Ефес - охоронець великої Артеміди та її образу, який упав з неба?</p>
<p>36 Отже тому, що того не можна заперечити, вам треба вгамуватись і нічого необачного не чинити.</p>
<p>37 Ви бо привели цих людей, які ні святокрадці, ні богохульники супроти нашої богині.</p>
<p>38 Коли ж Димитрій та ті, що з ним, ремісники, мають на когось скаргу, то на те є суди, є проконсули; хай позивають одні одних.</p>
<p>39 А як ви домагаєтесь чогось більше, то це вирішиться на законних зборах.</p>
<p>40 Інакше бо грозить нам небезпека, що нас обвинуватять у бунті за те, що сталося сьогодні, - коли збагнути, що нема ніякої причини, яка б дала нам змогу виправдати оце збіговисько.» Сказавши це, розпустив громаду. </p>

<h4>ДІЯННЯ АПОСТОЛІВ <span class="prim_h6">20. Павло в Македонії та Греції 1-6; воскрешає юнака в Троаді 7-12; з Троади до Мілету 13-16; промова Павла до ефеських пастирів 17-38</span></h4>
<p>1 А як утихомирився заколот Павло скликав до себе учнів, утішив їх і, попрощавшися з ними, вибрався в дорогу до Македонії.</p>
<p>2 Пройшовши через ті країни й підбадьоривши там вірних багатьма словами, він прибув у Грецію, </p>
<p>3 де перебув три місяці. Юдеї вчинили проти нього змову, саме як він збирався відплисти в Сирію, і він вирішив повернутись через Македонію.</p>
<p>4 Разом з ним пішов Сопатр, син Пірра, з Верії, Аристарх та Секунд із Солуня, Гай з Дерби та Тимотей, а й азіяти Тихик та Трофим.</p>
<p>5 Ці вирушили перед нами й чекали в Троаді;</p>
<p>6 ми ж відплили від Филиппів після днів Опрісноків і за п'ять день прибули до них у Тріаду, де ми сім день перебули.</p>
<p>7 А першого дня тижня, як ми зібралися, щоб хліб ламати, Павло, що мав вибратися в дорогу наступного дня, розмовляв з ними і затягнув бесіду до півночі.</p>
<p>8 Було ж у горниці, де ми зібралися, світичів досить.</p>
<p>9 Один юнак, Євтих на ім'я, сів на вікні, і коли Павло говорив задовго, його огорнув глибокий сон, і він зо сну схилився додолу, упав наниз із третього поверху, і його підняли мертвим.</p>
<p>10 Павло зійшов додолу, припав до нього, обнявши, і мовив: «Не тривожтесь, бо його душа в ньому.»</p>
<p>11 Потім зійшов на гору, ламав хліб і їв. Довго вів він бесіду, аж до світанку, і лиш тоді пустився у дорогу.</p>
<p>12 А хлопця привели живого і втішились безмірно.</p>
<p>13 А ми наперед пішли до корабля, і поплили в Ассос, звідки ми мали взяти Павла; бо так він був наказав, бажаючи сам простувати суходолом.</p>
<p>14 Коли ж він зійшовся з нами в Ассосі, ми взяли його й прибули в Мітилену.</p>
<p>15 На другий день ми відпливли звідти і, попливши проти Хіосу, причалили до Самосу, а далі, наступного дня прибули в Мілет. </p>
<p>16 Бо Павло вирішив плисти попри Ефес, щоб не баритися в Азії; поспішав бо, щоб, по змозі, на день П'ятидесятниці бути в Єрусалимі.</p>
<p>17 З Мілету він послав у Ефес і прикликав пресвітерів Церкви.</p>
<p>18 Коли ж вони прийшли до нього, він до них промовив: «Ви знаєте, як з першого дня, коли я вступив у Азію, увесь час поводився я з вами, </p>
<p>19 служивши Господеві в повній покорі, в сльозах та у напастях, що їх я зазнав від підступів юдейських;</p>
<p>20 як я не ухилявся ні від чого, що могло бути вам корисним, щоби вам звіщати та навчати прилюдно і по домах,</p>
<p>21 засвідчуючи юдеям та грекам, щоб повернулися до Бога й увірували в Господа нашого Ісуса.</p>
<p>22 І ось тепер, зв'язаний Духом, я йду в Єрусалим, не відаючи, що там мене спіткає,</p>
<p>23 - тільки, що Дух Святий мені свідчить у кожнім місті, кажучи, що мене кайдани і муки чекають. </p>
<p>24 Та я життя моє ні за що вважаю, щоби лише закінчити шлях свій і службу, що я прийняв від Господа Ісуса, - звіщати Євангелію Божої благодаті.</p>
<p>25 І ось тепер я знаю, що ви не бачитимете вже більше обличчя мого, ви всі, між якими я пройшов, проповідуючи Царство.</p>
<p>26 Тому й свідкую перед вами нині, що я - чистий від крови всіх.</p>
<p>27 Я бо не ухилявся вам об'явити всю волю Божу.</p>
<p>28. Зважайте на самих себе й на все стадо, над яким Дух Святий поставив вас єпископами, щоб пасли Церкву Божу, що її він придбав кров'ю власною.</p>
<p>29. Я знаю, що по моїм відході ввійдуть поміж вас вовки хижі, які не щадитимуть стада.</p>
<p>30 Та й з-поміж вас самих повстануть люди, що говоритимуть погубні речі, щоб потягнути за собою учнів.</p>
<p>31 Тому чувайте, пригадуйте собі, що я три роки, ніч і день, не переставав кожного з вас із сльозами наводити на розум.</p>
<p>32 А тепер передаю вас Богові і слову його благодаті, що може збудувати й дати вам спадщину між усіма освяченими.</p>
<p>33 Ні срібла, ні золота, ані одежі я не вимагав ні від кого.</p>
<p>34 Ви самі знаєте, що моїм потребам і тих, які зо мною, служили оці руки.</p>
<p>35 У всьому я показав вам, що, так працюючи, треба допомагати слабосильним і пам'ятати слова Господа Ісуса, що сам сказав: «Більше щастя - давати, ніж брати.»</p>
<p>36 Промовивши це, він упав на коліна і з усіма ними почав молитися.</p>
<p>37 Усі тоді ревно заридали і, припавши Павлові на шию, цілували його,</p>
<p>38 смуткуючи найбільше з-за слів, які він сказав, що вже більше не побачити їм його обличчя. І вони провели його до корабля. </p>

<h4>ДІЯННЯ АПОСТОЛІВ <span class="prim_h6">21. Подорож Павла до Єрусалиму 1-14; Павло в єрусалимській громаді 15-26; юдеї нападають на Павла 27-40</span></h4>
<p>1 І розлучившися з ними, ми попливли простою дорогою і прибули на Кос, а другого дня на Родос, звідси ж - у Патару. </p>
<p>2 Найнявши корабель, що плив у Фінікію, ми сіли і попливли.</p>
<p>3 Коли виринув перед нами Кіпр, ми лишили його ліворуч і попливли в Сирію та й пристали до Тиру, бо там мав корабель скинути вантаж.</p>
<p>4 А знайшовши учнів, ми перебули там сім день. Вони під впливом Духа говорили Павлові не йти в Єрусалим.</p>
<p>5 Коли скінчились нам дні побуту, ми вирушили, і як ми йшли, то нас проводжали всі з жінками і дітьми аж за місто. На березі ми стали на коліна і помолилися.</p>
<p>6 Потім поцілували ми одні одних на прощання і сіли на корабель; вони ж вернулися додому.</p>
<p>7 А ми, скінчивши плавбу, прибули з Тиру у Птолемаїду і, привітавши братів, перебули в них один день.</p>
<p>8 На другий день ми далі вибралися у дорогу і, прибувши в Кесарію, увійшли в дім Филипа євангелиста, одного з сімох, і зосталися в нього.</p>
<p>9 Було ж у нього четверо дочок-дівчат, які пророкували.</p>
<p>10 І коли ми більше днів перебули, якийсь пророк, Агав на ім'я, прибув з Юдеї.</p>
<p>11 Він прийшов до нас і, взявши пояс Павла, зв'язав собі руки й ноги та й мовив: «Святий Дух каже це: Отак юдеї зв'яжуть В Єрусалимі того чоловіка, що йому належить цей пояс, і видадуть в руки поган.»</p>
<p>12 Коли ми це почули, заходилися просити, ми й тамошні, щоб він не йшов до Єрусалиму.</p>
<p>13 Тоді Павло озвався: «Що ви робите, плачучи і надриваючи моє серце? Таж я готовий не тільки бути зв'язаний, але й життя своє покласти в Єрусалимі за ім'я Господа Ісуса.»</p>
<p>14 Коли ж годі було його переконати, ми погодилися, кажучи: «Нехай буде воля Господня.»</p>
<p>15 А по цих днях, узявши клунки, ми пустилися в Єрусалим.</p>
<p>16 Учні з Кесарії теж пішли з нами і привели нас до якогось Мнасона з Кіпру, старого учня, в якого ми мали оселитися.</p>
<p>17 Коли ми прибули в Єрусалим брати радо нас прийняли. </p>
<p>18 На другий день Павло пішов з нами до Якова, де й усі старші зібрались.</p>
<p>19 І, привітавши їх, він розповів їм докладно те, що Бог учинив поміж поганами завдяки його службі.</p>
<p>20 А вони, послухавши, прославляли Бога і сказали йому: «Бачиш, брате, скільки тисяч є між юдеями, що увірували, і всі вони ревнителі закону.</p>
<p>21 Та вони про тебе чули, що ти всіх юдеїв поміж поганами навчаєш відступства від Мойсея, говорячи, щоб не обрізували дітей і не дотримувались звичаїв.</p>
<p>22 Що ж, отже? Люди, певно, збіжаться, бо почують, що ти прибув.</p>
<p>23 Зроби, отже, що ми тобі порадимо. Є тут у нас чотири чоловіки, що зв'язані обітом.</p>
<p>24 Візьми їх, очисться з ними і заплати за них, щоб вони обстригли собі голови, і всі взнають, що це неправда, що вони про тебе чули, а, навпаки, ти також тримаєшся закону.</p>
<p>25 Відносно ж поган, які увірували, то ми послали те, що ухвалили: берегтись ідоложертвенного м'яса, крови, задушеного м'яса та розпусти.»</p>
<p>26 Тоді Павло, взявши тих чоловіків, на другий день очистився з ними, ввійшов у храм й об'явив реченець, за якого, по сповненні днів очищення, за кожного з них мала бути принесена офіра.</p>
<p>27 Якже тих сім день добігало до кінця, юдеї з Азії, побачивши Павла у храмі, збунтували ввесь натовп і наклали на нього руки, </p>
<p>28. гукаючи: «Мужі ізраїльські, на поміч! Ось той, що всіх навчає всюди проти нашого народу, проти закону й проти цього місця! Та мало того: він увів у храм греків і опоганив це святе місце!» </p>
<p>29. Бо бачили перед тим у місті разом з ним Трофима, ефесянина, і гадали, що Павло його впровадив до храму.</p>
<p>30 Тоді заворушилось усе місто, зчинилося збіговисько народу і, схопивши Павла, почали тягнути його з храму й негайно зачинили двері.</p>
<p>31 А як вони хотіли його вбити, дійшла до тисяцького чоти вістка, що ввесь Єрусалим заметушився.</p>
<p>32 Він зараз же з вояками та сотниками бігом на них накинувся; якже ті побачили тисяцького та вояків, перестали Павла бити. </p>
<p>33 Тоді тисяцький, наблизившися до нього, схопив його і звелів зв'язати двома ланцюгами. Потім спитав, хто він такий і що зробив.</p>
<p>34 А в натовпі одні одне, другі друге кричали. Не мігши довідатися чогось певного через метушню, він наказав відвести його у твердиню.</p>
<p>35 Коли Павло дійшов до сходів, - вояки мусіли його нести з приводу розшалілої юрби;</p>
<p>36 народ бо йшов за ним гурмою і кричав: «Геть його!»</p>
<p>37 І коли саме Павла вводили у твердиню, він сказав до тисяцького: «Чи можна мені щось тобі сказати?» Той озвався: «Вмієш по-грецькому?</p>
<p>38 То ти не той єгиптянин, що цими днями збунтував і вивів у пустиню чотири тисячі опришків?» </p>
<p>39 «Я - відповів Павло- юдей із Тарсу, громадянин міста, що не без слави у Кілікії. Дозволь мені, будь ласка, звернутися до народу.» </p>
<p>40 Коли той дозволив, Павло став на сходах, дав знак рукою до народу, а як настала велика тиша, промовив до них єврейською мовою: </p>

<h4>ДІЯННЯ АПОСТОЛІВ <span class="prim_h6">22. Павло промовляє до юдеїв 1-21; ув'язнення Павла 22-30</span></h4>
<p>1 «Мужі брати й батьки! Послухайте тепер мою оборону перед вами.»</p>
<p>2 Почувши, що він до них говорить єврейською мовою, вони ще більше притихли.</p>
<p>3 І він промовив: «Я - юдей, родом з Тарсу в Кілікії, але вихований у цім місті при ногах Гамалиїла, навчений докладно батьківського закону та ревнитель Бога, як і ви всі сьогодні.</p>
<p>4 Я переслідував путь цю аж до смерти, кидаючи в кайдани та запроторюючи в тюрми чоловіків і жінок;</p>
<p>5 як і первосвященик може мені бути свідком і вся старшина; я навіть брав від них листи до братів у Дамаску й ішов туди, щоб привести і тих, які там були, зв'язаними в Єрусалим, щоб їх покарати.</p>
<p>6 І сталося, як я був у дорозі й наближався до Дамаску, десь опівдні, зненацька велике світло з неба засяяло навкруг мене; </p>
<p>7 я повалився на землю і почув голос, що казав до мене: Савле, Савле! Чого ти мене переслідуєш?</p>
<p>8 А я озвався: Хто ти, Господи? Він же сказав до мене: Я - Ісус Назарянин, що його ти переслідуєш.</p>
<p>9 Ті ж, що були зо мною, бачили світло, та не розуміли того, що говорив до мене. </p>
<p>10 Я спитав: Що мені, Господи, робити? Господь сказав до мене: Встань, іди в Дамаск; там тобі скажуть усе, що тобі постановлено робити.</p>
<p>11 Коли ж я від сяйва того світла не бачив, ті, що були зо мною, повели мене за руку, і я прибув до Дамаску.</p>
<p>12 А був там якийсь Ананія, чоловік побожний за законом, доброї слави в усіх місцевих юдеїв. </p>
<p>13 Він прийшов до мене і, приступивши близько, сказав мені: Савле брате, прозри! І я тієї хвилини глянув на нього.</p>
<p>14 А він мовив: Бог батьків наших тебе наперед призначив спізнати його волю, бачити Праведника й чути з його уст голос;</p>
<p>15 бо будеш перед усіма людьми йому свідком того, що ти чув і бачив.</p>
<p>16 Чому ж іще зволікаєш? Встань, охристися та обмий твої гріхи, призвавши його ім'я.</p>
<p>17 І сталося зо мною, як я повернувсь у Єрусалим і молився у храмі: я потрапив у захоплення. </p>
<p>18 І я побачив його, який до мене мовив: Спішись, вийди швидко з Єрусалиму, бо вони не приймуть твого свідоцтва про мене.</p>
<p>19 А я сказав: Господи, та вони добре знають, що я кидав у в'язниці та бив по синагогах тих, що вірують у тебе.</p>
<p>20 А коли лилась кров Стефана, твого свідка, то і я сам стояв при тому й похваляв тих, що його вбивали, і стеріг їхню одежу.</p>
<p>21 Та він до мене мовив: Іди, бо я пошлю тебе до поган далеко.»</p>
<p>22 І слухали вони його аж до цього слова, а потім зняли свій голос, кажучи: «Геть із землі такого! Йому не жити!»</p>
<p>23 І як вони кричали та одежею жбурляли й кидали в повітря порох,</p>
<p>24 тисяцький звелів увести його в твердиню і наказав бичами його допитати, щоб дізнатись, чого вони на нього так кричали.</p>
<p>25 А як вони його простягнули лід ременями, Павло сказав до сотника, що стояв: «Чи дозволено вам бичувати римського громадянина, та ще й без суду?»</p>
<p>26 Почувши це сотник, пішов до тисяцького й доніс, кажучи: «(Вважай), що наміряєшся робити, бо цей чоловік - римський громадянин.»</p>
<p>27 І прийшов до Павла тисяцький та й питає: «Скажи мені, чи ти римлянин?» А він: «Так!»</p>
<p>28. Тоді тисяцький сказав: «Я за великі гроші здобув це громадянство.» А Павло мовив: «А я в ньому народився.»</p>
<p>29. І зараз відступили від нього ті, що хотіли робити над ним допит; та й тисяцький злякався, довідавшися, що то був римський громадянин і що він його зв'язав.</p>
<p>30 Наступного дня, бажаючи довідатися достеменно, в чому юдеї його винуватять, він зняв з нього кайдани і звелів зібратися первосвященикам і всій раді, і привівши Павла, поставив його перед ними.</p>

<h4>ДІЯННЯ АПОСТОЛІВ <span class="prim_h6">23. Павло перед юдейською радою 1-11; змова проти Павла 12-22; Павло в'язень Кесарії 23-35</span></h4>
<p>1 Поглянувши на синедріон, Павло мовив: «Мужі брати, я по цей день цілком за добрим сумлінням поводився перед Богом.» </p>
<p>2 Аж тут первосвященик Ананія велів тим, що стояли біля нього, бити його по устах.</p>
<p>3 Тоді Павло сказав до нього: «Бог тебе буде бити, стіно побілена! Як? Ти сидиш, щоб мене судити за законом, і наперекір законові велиш мене бити?»</p>
<p>4 Присутні ж сказали: «Ти зневажаєш Божого первосвященика!»</p>
<p>5 А Павло мовив: «Не знав я, брати, що то первосвященик; написано бо: Ти не будеш говорити зле проти начальника твого народу.»</p>
<p>6 Павло ж знаючи, що одна частина (ради) складалася з садукеїв, а друга з фарисеїв, кликнув у синедріоні: «Мужі брати! Я фарисей, син фарисеїв. За надію у воскресіння мертвих мене судять!» </p>
<p>7 Як тільки він це мовив, виникла незгода між фарисеями та садукеями, і розкололися збори;</p>
<p>8 бо садукеї кажуть, що нема воскресіння ні ангела, ні духа, а фарисеї визнають одне і друге.</p>
<p>9 І зчинився великий галас. Деякі книжники з групи фарисеїв, підвівшися, твердо заявили: «Ми не знаходимо нічого злого в цьому чоловіці; а що, як до нього говорив дух або ангел?»</p>
<p>10 Через те ж, що спір ставав дедалі більший, тисяцький, боячися, щоб вони не розірвали Павла, звелів загонові зійти і вирвати його з-поміж них і відвести в твердиню.</p>
<p>11 А наступної ночі Господь став перед ним і мовив: «Бадьорся! Як ти свідчив про мене в Єрусалимі, так свідчитимеш і в Римі.»</p>
<p>12 Коли настав день, деякі з юдеїв, скликавши збори, урочисто склали клятву, що не будуть нічого ні їсти, ні пити, поки не вб'ють Павла.</p>
<p>13 Було ж їх більше сорока тих, що таку вчинили змову.</p>
<p>14 Вони прийшли до первосвящеників та до старших, і казали: «Ми поклялися клятвою нічого не споживати, поки не вб'ємо Павла.</p>
<p>15 Ви ж тепер разом з радою переконайте тисяцького, щоб він вивів його до вас, ніби ви хочете розвідатись докладніше про його справу, а ми тоді, як він наблизиться, готові його вбити.»</p>
<p>16 Та син сестри Павла, довідавшися про засідку, пішов у твердиню, увійшов і попередив Павла. </p>
<p>17 Покликавши одного з сотників, Павло сказав до нього: «Запровадь цього хлопця до тисяцького, бо має йому щось сказати.»</p>
<p>18 Той узяв його, привів до тисяцького й каже: «В'язень Павло покликав мене і просив відвести цього хлопця до тебе: він має щось тобі сказати.»</p>
<p>19 Взяв тисяцький його за руку, відвів набік і почав питати: «Що маєш мені оповісти?»</p>
<p>20 «Юдеї, - відповів той, -змовилися просити тебе, щоб ти завтра припровадив Павла у синедріон, наче, щоб докладніше розпитатися про нього.</p>
<p>21 Та ти не вір їм, бо з них більш ніж сорок чоловік на нього засідають, поклявшися ні їсти, ані пити, поки його не вб'ють. І он тепер вони готові, чекаючи твоєї на це згоди.»</p>
<p>22 Тисяцький, отже, відпустив хлопця, наказавши йому: «Нікому не розповідай, що ти мені відкрив це.»</p>
<p>23 І покликавши двох сотників, він мовив: «Тримайте вже з третьої години вночі готовими в дорогу до Кесарії дві сотні піхотинців, сімдесят комонних та дві сотні легко озброєних.</p>
<p>24 Нехай також будуть готові коні, щоб посадити на них Павла та привезти живим-здоровим до правителя Фелікса.»</p>
<p>25 І написав листа такого змісту:</p>
<p>26 «Клавдій Лісій вельможному правителеві Феліксові привіт!</p>
<p>27 Оцього чоловіка, що його юдеї були схопили й намірялися вбити, я, прибувши із загоном, вирвав, довідавшися, що він римський громадянин.</p>
<p>28. Бажаючи дізнатися про причину, за яку вони його винуватили, я привів його на їхню раду;</p>
<p>29. я пересвідчився, що його винуватять у спірних точках їхнього закону, а немає в нього ніякої вини, що потягала б за собою смерть або кайдани.</p>
<p>30 Тому ж, що мені донесено було про змову, яка готувалася на цього чоловіка, я його зараз послав до тебе, звелівши й винуватцям оскаржити його перед тобою. Бувай здоров!»</p>
<p>31 Отож, вояки, згідно з одержаними наказами, взяли Павла і вночі повели в Антипатриду.</p>
<p>32 Другого ж дня, зоставивши комонних, щоб ішли з ним далі, повернулися в твердиню.</p>
<p>33 Прибувши в Кесарію, вони передали правителеві листа й поставили перед ним також Павла. </p>
<p>34 Той, прочитавши лист, спитав його, з якої він країни; а як дізнався, що з Кілікії, мовив: </p>
<p>35 «Я тебе вислухаю, коли прийдуть теж твої винуватці.» І велів стерегти його в Преторії Ірода. </p>

<h4>ДІЯННЯ АПОСТОЛІВ <span class="prim_h6">24. Павло перед судом Фелікса 1-9; промова 10-21; ув'язнення Павла 22-27</span></h4>
<p>1 Через п'ять днів прибув первосвященик Ананія з кількома старшими та захисником, якимсь Тертулом, й обвинувачували Павла перед правителем.</p>
<p>2 Коли його покликали, Тертул почав його винуватити, кажучи: «Великий мир, що ми завдяки тобі зазнаємо, та поліпшення, зроблені передбачливістю твоєю для народу цього, </p>
<p>3 - ми їх у всьому наскрізь приймаємо, вельможний Феліксе, з усякою подякою.</p>
<p>4 Та щоб тобі занадто не надокучати, благаю тебе вислухати нас коротко у твоїй ласкавості.</p>
<p>5 Ми переконалися, що чоловік цей - зараза, що між усіма юдеями всього світу збиває колотнечі, і що він провідник секти назореїв.</p>
<p>6 Він навіть пробував і храм опоганити, та ми його схопили й хотіли судити за нашим законом,</p>
<p>7 але тисяцький Лісій надійшов і вирвав його силоміць з наших рук,</p>
<p>8 звелівши його винуватцям з'явитися у тебе. Від нього можеш сам, як схочеш, дізнатися про все, в чому ми його винуємо.»</p>
<p>9 Юдеї ж те ствердили, кажучи, що воно так справді є.</p>
<p>10 Як же намісник дав знак Павлові говорити, цей озвався: «Знаю що ти багато літ суддя над цим народом, тому й з довір'ям буду себе самого боронити.</p>
<p>11 Можеш розвідатися, що нема більш, ніж дванадцять днів, як я прийшов у Єрусалим на прощу, </p>
<p>12 і що мене не знайдено ні в храмі, ані у синагогах, ані в місті, щоб я сперечався з кимось чи робив заколот у народі.</p>
<p>13 Та й того, в чому вони перед тобою мене тепер винуватять, вони не можуть доказати. </p>
<p>14 Однак, я тобі признаюся в тому, що я, згідно з путтю, яку вони звуть сектою, служу Богові батьків наших і вірую усьому, що написано в законі та в пророків,</p>
<p>15 маючи на Бога надію, яку й вони самі теж мають, що буде воскресіння праведних і неправедних.</p>
<p>16 Тому і я сам стараюсь завжди мати чисту совість перед Богом і перед людьми.</p>
<p>17 Отож, по багатьох роках прибув я, щоб зробити милость моєму народові і принести офіри.</p>
<p>18 Тому вони мене і знайшли очищеного у храмі, без натовпу й без колотнечі.</p>
<p>19 Це були деякі юдеї з Азії, - їм то належало б з'явитися перед тобою й обвинуватити мене, коли щось мають проти мене.</p>
<p>20 Або нехай оці принаймні скажуть, який злочин вони знайшли в мені, коли я стояв перед синедріоном,</p>
<p>21 - якщо не йдеться тут про те єдине слово, що я був крикнув, стоячи між ними: За воскресіння мертвих стою на суді сьогодні перед вами!»</p>
<p>22 Фелікс, дуже точно ознайомлений з тим, що стосувалося до путі цієї, відклав їм (справу), кажучи: «Як тільки прийде тисяцький Лісій, я розберу вашу справу.» </p>
<p>23 І звелів сотникові стерегти Павла, але дати йому полегшу й не боронити нікому з його близьких, щоб йому служили.</p>
<p>24 А через кілька днів прибув Фелікс із Друзіллою, своєю жінкою, що була юдейка, покликав Павла й слухав його про віру в Христа Ісуса.</p>
<p>25 Коли ж Павло почав говорити про справедливість, про здержливість та про майбутній суд, Фелікс, злякавшись, мовив: «Тепер іди собі! Як буду мати час, тебе покличу.»</p>
<p>26 Він, зрештою, ще сподівався, що від Павла дістане грошей, тому й частенько прикликав його до себе і розмовляв з ним.</p>
<p>27 А як скінчилися два роки, Фелікс дістав на наступника Порція Феста. Бажаючи ж юдеям догодити, Фелікс лишив Павла у в'язниці.</p>

<h4>ДІЯННЯ АПОСТОЛІВ <span class="prim_h6">25. Павло звертається до кесаря 1-12; перед царем Аґриппою 13-27</span></h4>
<p>1 Прибувши, отже, в провінцію, Фест на третій день пішов з Кесарії до Єрусалиму;</p>
<p>2 а первосвященики та провідники юдеїв з'явилися перед ним із скаргою на Павла і домагалися в нього, </p>
<p>3 благаючи ласки відносно нього (Павла), аби він був перевезений у Єрусалим, готуючи засідку, щоб на дорозі його вбити.</p>
<p>4 Та Фест відповів, щоб Павла тримали в Кесарії, бо й сам він мав вирушити туди незабаром;</p>
<p>5 «Нехай ті з вас, - мовив, - що здатні до того, йдуть зо мною, і коли в цьому чоловікові є щось каригідне, хай його винуватять.»</p>
<p>6 Перебувши в них не більш, як днів вісім або десять, він прийшов у Кесарію, а наступного дня, сівши на суді, звелів привести Павла.</p>
<p>7 Коли ж цей прибув, юдеї, що поприходили з Єрусалиму, обступили його і висували проти нього силу тяжких обвинувачень, що їх не могли довести.</p>
<p>8 Павло боронився: «Я ні проти юдейського закону, ні проти храму, ні проти кесаря нічим не провинився.»</p>
<p>9 Та Фест, бажаючи юдеям догодити, у відповідь Павлові мовив: «Хочеш іти в Єрусалим і там судитися передо мною у цій справі?»</p>
<p>10 А Павло відповів: «Я стою перед судом кесаря: там мене слід судити. Юдеїв я нічим не скривдив, як і сам ти дуже добре знаєш. </p>
<p>11 Коли ж я справді винний або зробив щось гідне смерти, я не відмовляюся умерти. Якже нема нічого з того, в чому оці мене винуватять, ніхто не може мене їм видати. На кесаря покликаюся!» </p>
<p>12 Тоді Фест, поговоривши з радою, відповів: «Ти покликався на кесаря, підеш до кесаря.»</p>
<p>13 Минуло кілька днів, і цар Агриппа з Вернікою прийшли в Кесарію вітати Феста.</p>
<p>14 А що вони пробули там чимало днів, Фест виклав цареві справу Павла: «Є тут -сказав він - один чоловік, якого Фелікс лишив в'язнем.</p>
<p>15 На нього, як я був в Єрусалимі, первосвященики й старші юдейські зробили скаргу, домагаючись його засуду.</p>
<p>16 Я відповів їм, що римляни не мають звичаю когось видавати, поки обвинувачений не матимете обвинуватців перед собою і можливости оборонятися від обвинувачення.</p>
<p>17 Отож, вони прийшли сюди зо мною, а я без жадної проволоки, на другий же день, сівши на судилище. звелів привести того чоловіка.</p>
<p>18 Обвинуватці, що виступили проти нього, нічим не оскаржили його щодо того, в чому я підозрівав зло.</p>
<p>19 Вони ж з ним мали якісь суперечки про їхнє власне суєвір'я та про якогось Ісуса померлого, - а Павло казав, що він живе.</p>
<p>20 Я, безпорадний щодо їхньої суперечки, спитав його, чи він не хоче піти в Єрусалим і там про це судитися.</p>
<p>21 Коли ж Павло вимагав, щоб його справу затримано для вирішення Августа, я повелів його тримати, аж поки його не відправлю до кесаря.»</p>
<p>22 Агриппа ж сказав до Феста: «Я теж хотів би послухати того чоловіка.» - «Завтра - мовив той - ти послухаєш його.»</p>
<p>23 Отож, наступного дня Агриппа й Верніка прийшли з великою пихою і з тисяцькими та знатнішими мужами міста й увійшли в судову залю; на наказ Феста ввели Павла.</p>
<p>24 Тоді Фест сказав: «Аґриппо царю, і ви всі присутні з нами мужі! Бачите цього, що його ввесь народ юдейський у мене домагався в Єрусалимі і тут, гукаючи, що йому не слід більше жити. </p>
<p>25 Я ж переконався, що він не зробив нічого гідного смерти; але через те, що він сам покликався на Августа, я вирішив його туди послати.</p>
<p>26 Не маю я нічого певного про нього володареві написати, тому й привів його перед вас, а особливо перед тебе, царю Аґриппо, щоб після розсліду мав я що писати;</p>
<p>27 недоречним бо мені здається висилати в'язня і не означити вини на нього.» </p>

<h4>ДІЯННЯ АПОСТОЛІВ <span class="prim_h6">26. Промова Павла перед Агриппою 1-23; Павло йде на суд цісарський 24-32</span></h4>
<p>1 Агриппа ж сказав до Павла: «Дозволяється тобі про себе говорити.» Тоді Павло, простягши руку, розпочав свою оборону.</p>
<p>2 «Царю Аґриппо! Вважаю себе щасливим, що сьогодні маю виправдатись перед тобою від усього того, в чому юдеї мене винуватять,</p>
<p>3 - особливо ж тому, що знаєш усі звичаї юдейські та їхні спірні питання. Тому я прошу вислухати мене терпляче.</p>
<p>4 Моє життя змалку, як воно пройшло між моїм народом і в Єрусалимі, знають усі юдеї.</p>
<p>5 Вони здавна мене знають, коли б хотіли свідчити, що я жив за найсуворішою сектою нашої віри - фарисеєм.</p>
<p>6 Та й нині мене судять за надію на обітницю, що була батькам нашим дана Богом;</p>
<p>7 (обітницю), якої дванадцять поколінь наших, уночі і вдень з витривалістю Богові служивши, надіються осягти. За цю надію, царю, мене юдеї винуватять.</p>
<p>8 Чому вважається у вас за неймовірне, що Бог воскрешає мертвих?</p>
<p>9 Справді, і я гадав, що треба мені було багато діяти проти імени Ісуса Назарянина,</p>
<p>10 - що я і робив у Єрусалимі. Сам я багато святих позамикав був у в'язницях, одержавши від первосвящеників на те владу; а коли їх убивали, я давав проти них свій голос.</p>
<p>11 І часто, по всіх синагогах караючи їх, я примушував їх хулити й у несамовитій люті переслідував їх ген по далеких містах.</p>
<p>12 Отак, ідучи в Дамаск з уповноваженням та відпорученням первосвящеників,</p>
<p>13 у дорозі опівдні, царю, я побачив з неба світло понад сяйво сонця, що опромінило навкруги мене й тих, що йшли зо мною.</p>
<p>14 Усі ми попадали на землю, я ж почув голос, що говорив до мене єврейською мовою: «Савле, Савле! Чого ти мене переслідуєш? Трудно тобі проти рожна бити ногою.»</p>
<p>15 А я озвався: «Господи, хто ти?» Господь же сказав: «Я - Ісус, якого ти переслідуєш.</p>
<p>16 Але встань і підведись на ноги: на це бо я тобі з'явився, щоб вибрати тебе слугою й свідком видіння, в якому ти мене бачив, і тих, в яких тобі ще з'явлюся.</p>
<p>17 Я визволю тебе від народу та від поган, до яких я тебе посилаю,</p>
<p>18 щоб їм відкрити очі, щоб вони повернулися від темряви до світла і від влади сатани до Бога, та щоб вірою в мене одержали відпущення гріхів і спадщину між освяченими.</p>
<p>19 Тому, царю Аґриппо, я не був неслухняний небесному видінню,</p>
<p>20 а, навпаки, я почав проповідувати спочатку тим, що в Дамаску, а потім тим, що в Єрусалимі і по всім краю Юдейськім, а також поганам, щоб покаялись і навернулися до Бога та й чинили діла, достойні покаяння.</p>
<p>21 За це юдеї, схопивши мене в храмі, хотіли роздерти.</p>
<p>22 Але, одержавши від Бога допомогу, я по цей день стою і свідчу малим і великим, нічого не кажучи, крім того, що Мойсей і пророки говорили, що має наступити:</p>
<p>23 що Христос має страждати, і що він перший, воскресши з мертвих, має проповідувати світло народові й поганам.»</p>
<p>24 Коли ж він так боронився, Фест мовив голосом сильним: «Сходиш з глузду, Павле! Велика наука приводить тебе до божевілля.»</p>
<p>25 А Павло озвався: «Я не зійшов з глузду, велебний Фесте, а слова правди й розуму говорю.</p>
<p>26 Знає бо про те цар, до якого я з відвагою говорю, певний, що нічого з цього від нього не втаїлося, бо це не в закутку діялося.</p>
<p>27 Чи віруєш, царю Аґриппо, у пророків? Знаю, що віруєш.»</p>
<p>28. Агриппа ж до Павла: «Ще трохи, і ти мене переконаєш стати християнином!»</p>
<p>29. А Павло: «Чи трохи, чи багато, я молив би Бога, щоб не лише ти, а всі, що нині це чують, стали такими, як і я, - без оцих кайданів.»</p>
<p>30 Встав же цар і правитель, Верніка й ті, що сиділи з ними,</p>
<p>31 і відійшли набік та розмовляли між собою: «Цей чоловік - казали - не зробив нічого, гідного смерти чи кайданів.»</p>
<p>32 Аґриппа ж сказав до Феста: «Цього чоловіка можна було б відпустити, якби він не покликався на кесаря.»</p>

<h4>ДІЯННЯ АПОСТОЛІВ <span class="prim_h6">27. В дорозі до Риму 1-11; серед морської хуртовини 12-20; Павло забезпечує рятунок 21-38; на Мальті 39-44</span></h4>
<p>1 Коли було вирішено, що маємо відплисти в Італію, Павла і деяких інших в'язнів передали сотникові Августової когорти, що звався Юлій.</p>
<p>2 Сівши на адрамітський корабель, який мав плисти попри міста азійські, ми вирушили. З нами був Аристарх, македонець із Солуня.</p>
<p>3 На другий день ми пристали до Сидону. Юлій обходився з Павлом по-людяному і дозволив йому навідатися до друзів і користуватися їхньою допомогою.</p>
<p>4 Відчаливши звідти, ми пливли попри Кіпр, бо вітри були противні,</p>
<p>5 і, перепливши море, що омиває Кілікію та Памфілію, причалили в Мирах Лікійських.</p>
<p>6 Там же сотник знайшов олександрійський корабель, що плив в Італію, і посадив нас на нього. </p>
<p>7 Багато днів пливли ми поволі й насилу прибули до Кніду; коли ж вітер не допустив нас причалити, ми попливли попри Кріт коло Салмони.</p>
<p>8 А пливучи з трудом попри неї, прибули до одного місця, що зветься Гарна Пристань, біля якої було місто Ласея.</p>
<p>9 А як проминуло досить часу, і плавба вже стала небезпечною, бо й піст минув вже, Павло попереджав,</p>
<p>10 кажучи їм: «Я бачу, мужі, що плавання не обійдеться без шкоди й великої втрати не лише для вантажу та корабля, але й для нашого життя.» </p>
<p>11 Та сотник більше довіряв керманичеві і власникові судна, ніж словам Павла.</p>
<p>12 Через те ж, що пристань не була вигідна на зимівлю, більшість була тієї думки, щоб вирушити звідти і, якщо можна, дістатися до Фініки, пристані крітської, що звернена на південний захід і на північний захід і перезимувати.</p>
<p>13 Якже подув легенький вітрець із полудня, вони, гадаючи, що здійснять свою думку, підняли котву і попливли близько попри Кріт.</p>
<p>14 Та незабаром зірвався буревій, що зветься Евракілон.</p>
<p>15 Ухопило корабель так, що він не міг іти проти вітру; ми пустилися навмання, і нас несло.</p>
<p>16 Підпливши під якийсь маленький острів, що звався Клавда, нам ледве вдалося опанувати човен;</p>
<p>17 ми витягли його і вжили допоміжних заходів, обв'язуючи корабель. А боячися, щоб не попасти на Сирту, спустили вітрило, і так нас несло.</p>
<p>18 Наступного дня, через те, що буря сильно кидала нас, почали ми викидати вантаж,</p>
<p>19 а на третій - моряки власними руками повикидали знадіб'я корабельне в море.</p>
<p>20 А що ні сонця, ані зір не було видно вже кілька днів, та й буря люто налягала, ми втратили вже всяку надію на рятунок.</p>
<p>21 Коли люди довго не їли, тоді Павло встав серед них і мовив: «Треба було, мужі, послухати мене й не кидати Кріту; так можна було б уникнути цієї небезпеки і шкоди.</p>
<p>22 А й тепер закликаю вас: Бадьортеся, ніхто бо з вас життя не втратить, лиш корабель (пропаде). </p>
<p>23 Цієї ночі бо з'явився мені ангел Бога, якому я належу і якому служу, </p>
<p>24 і сказав: Не бійся, Павле! Ти маєш перед кесарем з'явитися, тож Бог дарував тобі всіх тих, що пливуть з тобою.</p>
<p>25 Тому бадьортеся, люди, бо я вірую Богові, що воно так буде, як було сказано мені. </p>
<p>26 Ми мусимо натрапити на якийсь острів.»</p>
<p>27 Чотирнадцята ж ніч настала, як нас кидало по Адрії; та коло півночі моряки здогадувалися, що якась земля зближається до них;</p>
<p>28. тож кинули лот і було двадцять сажнів глибини. Відпливши трохи, знов кинули лот у море й було п'ятнадцять сажнів.</p>
<p>29. Тоді, побоюючися, щоб не наскочити десь на якісь підводні скелі, ми кинули чотири котви з корми і вичікували, щоб настав день.</p>
<p>30 А що моряки намагались утекти з корабля і вже були спустили човен у море, вдаючи, ніби хочуть викинути котви з переду корабля,</p>
<p>31 Павло сказав до сотника і вояків: «Якщо ці не зостануться на кораблі, ви не можете спастися.»</p>
<p>32 Тоді вояки відтяли линви човна, тож він упав.</p>
<p>33 А як мало дніти, Павло запрошував усіх щось з'їсти: «Оце сьогодні, - казав, - чотирнадцятий день, як ви, ждучи, перебуваєте натще й не їсте нічого.</p>
<p>34 Тому, прошу вас щось з'їсти, бо йдеться тут про ваш рятунок. Ніхто з вас ані волосу із голови не втратить.»</p>
<p>35 Сказавши це, взяв хліб, подякував перед усіма Богу і, розламавши, почав їсти.</p>
<p>36 Тоді всі піднялися на дусі й самі прийняли їжу.</p>
<p>37 Було ж усього нас на кораблі двісті сімдесят шість душ.</p>
<p>38 А як наїлися, то заходились полегшувати корабель, кидаючи пшеницю в море.</p>
<p>39 Коли настав день, моряки не розпізнали землі; вони лиш угледіли якусь затоку з побережжям, куди хотіли, по змозі, причалити кораблем.</p>
<p>40 Вони відчепили котви й пустили їх у море; одночасно вони розв'язали деменні мотузки і, розпустивши проти вітру жаглик, пустилися на берег;</p>
<p>41 а що потрапили на мілину між двома течіями, то корабель застряг. Ніс, врізавшися сильно, був нерухомий, а корму трощила навала хвиль.</p>
<p>42 Вояки були тієї думки, щоб в'язнів убити, - аби ніхто з них не втік уплав. </p>
<p>43 Та сотник, що хотів урятувати Павла, стримав їх від того наміру і звелів тим, що вміли плавати, першими кидатись у воду й дістатися на сушу,</p>
<p>44 а іншим рятуватися хто на дошках, хто на уламках судна. Таким то чином всі на землю врятувалися.</p>

<h4>ДІЯННЯ АПОСТОЛІВ <span class="prim_h6">28. Чуда св. Павла 1-10; з Мальти до Риму 11-15; проповідь та побут св. Павла в Римі 16-31</span></h4>
<p>1 Врятувавшися, ми довідалися, що острів зветься Мальта.</p>
<p>2 Тубільці поводилися з нами з неабияким милосердям: вони нас прийняли коло вогню, що його були запалили з-за дощу, який саме йшов, та задля холоду.</p>
<p>3 Коли ж Павло назбирав жмут хмизу й поклав на вогонь, змія, з приводу жару, вискочила та вчепилася до руки його.</p>
<p>4 Якже побачили тубільці, що гадина звисає з руки його, говорили між собою: «Цей чоловік напевно вбивця; він урятувався від моря, але помста не дає йому жити.» </p>
<p>5 А він, скинувши у вогонь гадину, не зазнав ніякого лиха.</p>
<p>6 Вони гадали, що він спухне або впаде зненацька мертвим. Довго чекали та, бачачи, що нічого незвичайного з ним не сталося, змінили думку й почали говорити, що він - бог.</p>
<p>7 А був поблизу того місця маєток начальника острова, на ім'я Публій, що прийняв нас і гостив три дні ласкаво.</p>
<p>8 Та якраз сталося, що батько Публія, хворий на гарячку й на червінку, лежав у ліжку. Павло ввійшов до нього, помолився і, поклавши на нього руки, оздоровив його.</p>
<p>9 Коли ж це сталось, теж інші на острові, які мали недуги, приходили й оздоровлялись.</p>
<p>10 Вони нас за те всякими почестями вшанували, а коли ми відпливали, понакладали все для нас необхідне.</p>
<p>11 Після трьох місяців ми відпливли на олександрійськім кораблі, що перезимував на острові й мав ознаку Діоскурів.</p>
<p>12 Причаливши в Сиракузах, ми там перебули три дні. </p>
<p>13 Звідси, обпливши, прибули в Реґію. А по однім дні, через те, що знявся південний вітер, причалили на другий день у Путеолі,</p>
<p>14 де знайшли братів, які нас запросили перебувати в них сім день. Так прибули ми до Риму.</p>
<p>15 А звідтіля брати, довідавшись, що ми прибули, вийшли нам назустріч аж до Форуму Аппія та до Трьох Таверн. Побачивши їх, Павло подякував Богові і посмілішав.</p>
<p>16 І коли ввійшли у Рим, Павлові було дозволено жити окремо разом з вояком, який його стеріг. </p>
<p>17 Через три дні Павло скликав до себе знатніших юдеїв. А як вони зійшлися, він до них промовив: «Я, мужі брати, нічого не зробив проти народу чи батьківських звичаїв, а всеж ув'язнено мене в Єрусалимі і передано в руки римлян.</p>
<p>18 Вони, розсудивши мою справу, хотіли мене відпустити, бо в мені не було ніякої смертної вини. </p>
<p>19 А що юдеї противилися тому, я був примушений покликатися на кесаря, - не щоб я хотів у чомусь народ мій оскаржити.</p>
<p>20 З отого приводу я покликав вас, щоб вас побачити й порозмовляти, бо то за надію Ізраїля мене заковано в оці кайдани.»</p>
<p>21 А ті йому сказали: «Ми ані листів про тебе не одержали з Юдеї, ані з братів ніхто не прийшов, і не звістив і не говорив про тебе щось лихе.</p>
<p>22 Однак, ми бажали б довідатися від тебе, що ти думаєш, бо про цю секту нам відомо, що їй спротивляються всюди.»</p>
<p>23 І призначивши йому день, прийшло їх більше до його домівки. Він викладав їм, свідчивши про Царство Боже, і переконував їх про Ісуса з закону Мойсея та пророків, - від ранку аж до вечора.</p>
<p>24 Деяких переконували його слова, а деякі не йняли віри.</p>
<p>25 І бувши в незгоді між собою, почали розходитися, коли Павло до них промовив лиш одне це слово: «Добре прорік був Святий Дух через пророка Ісаю до батьків ваших кажучи:</p>
<p>26 Піди до цього народу і скажи: Ви слухатимете вухами, і не зрозумієте, дивитиметесь очима, і не побачите.</p>
<p>27 Бо серце цього народу затовстіло й вони вухами тяжко чули, і очі свої зажмурили, щоб часом не бачити очима, і вухами щоб не чути, щоб не зрозуміти серцем і не навернутись, та щоб я не оздоровив їх.</p>
<p>28. Нехай, отже, буде вам відомо, що це спасіння Боже було послане поганам: і вони почують.»</p>
<p>29. Коли ж це сказав, юдеї відійшли, сильно сперечаючися між собою.</p>
<p>30 Павло перебув повних два роки в найнятій хаті та приймав усіх, що приходили до нього,</p>
<p>31 проповідуючи Царство Боже і навчаючи про Господа Ісуса Христа з повною сміливістю та без перешкоди.</p>

</body>
</html>
