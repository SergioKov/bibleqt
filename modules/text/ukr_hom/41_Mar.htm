<h2></h2>

<h4>ЄВАНГЕЛІЯ Г.Н.І. ХРИСТА ВІД МАРКА 1 <span class="prim_h6"> Йоан Христитель проповідує в пустині 1-13; покликання Симона, Андрія, Якова та Йоана 14-20; оздоровлення біснуватого, тещі Петра та прокаженого 21-45</span></h4>
<p>1 Початок Євангелії Ісуса Христа, Сина Божого. </p>
<p>2 Як написано в пророка Ісаї: "Ось я посилаю мого посланця перед тобою, який приготує тобі дорогу.</p>
<p>3 Голос вопіющого в пустині: Готуйте Господеві дорогу, вирівняйте стежки його",</p>
<p>4 - так виступив Йоан, христивши у пустині та проповідувавши хрищення покаяння на прощення гріхів. </p>
<p>5 І виходили до нього - вся країна Юдейська та всі єрусалимляни, христились від нього в ріці Йордані й визнавали гріхи свої.</p>
<p>6 Йоан одягнений був в одежу з верблюжого волосу й носив ремінний пояс на своїх бедрах, а їв сарану й мед дикий. </p>
<p>7 І проповідував, кажучи: "Слідом за мною іде сильніший від мене, що йому я недостойний, нахилившись, розв'язати ремінця його сандалів. </p>
<p>8 Я вас христив водою, а він христитиме Святим Духом."</p>
<p>9 Тими днями прийшов Ісус із Назарету, що в Галилеї; і був хрищений Йоаном у Йордані. </p>
<p>10 І коли виходив з води, то побачив, як небо розкрилось, і Духа, що як голуб сходив на нього.</p>
<p>11 І голос ізлинув з неба: "Ти єси Син мій любий, у тобі - моє уподобання."</p>
<p>12 І відразу Дух повів його в пустиню;</p>
<p>13 і він перебував у пустині сорок день, спокушуваний сатаною, і був із дикими звірями, а ангели йому служили.</p>
<p>14 А коли видано Йоана, Ісус прийшов у Галилею і проповідував там Божу Євангелію,</p>
<p>15 кажучи: "Сповнився час, і Царство Боже близько; покайтеся і вірте в Євангелію."</p>
<p>16 Проходивши ж повз море Галилейське, побачив він Симона й Андрія, його брата, як вони кидали мережу в море, були бо рибалки.</p>
<p>17 Ісус їм сказав: "Ідіть за мною, я зроблю вас рибалками людей."</p>
<p>18 І вмить, покинувши мережу, пішли слідом за ним.</p>
<p>19 Пройшовши трохи далі, побачив Якова, сина Заведея, та Йоана, його брата, що теж були у човні й направляли сіті,</p>
<p>20 тож відразу їх покликав. І ті, покинувши батька Заведея в човні з наймитами, пішли слідом за ним.</p>
<p>21 Прийшли вони в Капернаум, і він, відразу в суботу, увійшовши в синагогу, узявся навчати.</p>
<p>22 І дивувалися його навчанню, бо навчав він їх як повновладний, не як книжники.</p>
<p>23 А був якраз у їхній синагозі чоловік з нечистим духом, що закричав, кажучи:</p>
<p>24 "Що нам, та й тобі, Ісусе Назарянине? Прийшов єси нас погубити! Знаю бо, хто ти: Святий Божий!" </p>
<p>25 Ісус погрозив йому: "Мовчи, вийди з нього!" </p>
<p>26 Нечистий дух стряс його, скрикнув голосом дужим і вийшов геть із нього. </p>
<p>27 Здивувалися всі й один одного запитували: "Що це? Нова повновладна наука? Навіть наказує нечистим духам, і ті слухаються його!" </p>
<p>28 І вмить чутка про нього розійшлась по всіх усюдах, по всій країні Галилейській.</p>
<p>29. І скоро вийшов він із синагоги, то разом з Яковом та Йоаном пішов у дім Симона та Андрія. </p>
<p>30 Теща ж Симонова лежала у гарячці, тож йому негайно сказано про неї. </p>
<p>31 Він підійшов і підвів її, взявши за руку, й покинула її гарячка, - і заходилась вона їм услуговувати.</p>
<p>32 Якже настав вечір, по заході сонця, почали приносити до нього усіх недужих та біснуватих. </p>
<p>33 Усе місто зібралося перед дверима. </p>
<p>34 І він оздоровлював чимало недужих на різні хвороби, а й бісів багато вигнав, але заборонив бісам говорити, вони бо про нього знали.</p>
<p>35 Уранці ж, іще геть за ночі, вставши, вийшов і пішов на самоту й там молився. </p>
<p>36 Та Симон і ті, що були з ним, поспішили за ним, </p>
<p>37 знайшли його й кажуть до нього: "Усі тебе шукають." </p>
<p>38 Він же відповів їм: "Ходімо деінде, у сусідні села, щоб і там проповідувати, бо я на те й прийшов." </p>
<p>39 І він пішов і проповідував в їхніх синагогах по всій Галилеї, і виганяв бісів.</p>
<p>40 І приходить до нього прокажений, благає його та, припавши на коліна, каже йому: "Якщо хочеш, то можеш мене очистити." </p>
<p>41 І, змилосердившись, Ісус простягнув свою руку, доторкнувсь його і сказав до нього: "Хочу, будь чистий!" </p>
<p>42 І вмить проказа зійшла з нього, і став він чистий. </p>
<p>43 І, звернувшись до нього суворо, негайно відпустив його </p>
<p>44 й мовив йому: "Гляди ж, нікому не кажи нічого, а йди та покажися священикові, ще й принеси за твоє очищення, що повелів був Мойсей, їм на свідоцтво." </p>
<p>45 Та тільки но той вийшов, а вже й заходився велемовити та ширити усюди про те чутку, - тож: Ісус не міг одверто ввійти в місто, а перебував осторонь у місцях усамітнення. І приходили до нього звідусюди.</p>

<h4>ЄВАНГЕЛІЯ Г.Н.І. ХРИСТА ВІД МАРКА 2 <span class="prim_h6"> Оздоровлення розслабленого 1-12; покликання Матея 13-22; Ісус виправдує учнів 23-28</span></h4>
<p>1 Коли ж по кількох днях Ісус повернувся до Капернауму, чутка пішла, що він у домі. </p>
<p>2 І там зібралося стільки народу, що не було більш місця, навіть перед дверима; а він промовляв до них словом. </p>
<p>3 І от прийшли до нього, несучи розслабленого; несли його четверо. </p>
<p>4 А що із-за народу не могли донести до нього, розкрили стелю над місцем, де він був, й отвором спустили ліжко, на якому лежав розслаблений. </p>
<p>5 Ісус, уздрівши їхню віру, до розслабленого й каже: "Сину, відпускаються тобі твої гріхи." </p>
<p>6 А були й деякі книжники, що сиділи там та міркували собі: </p>
<p>7 "І як може цей так говорити? Він богохульствує! Хто може прощати гріхи, крім одного лише Бога?" </p>
<p>8 Ісус же, вмить збагнувши духом, що вони таке собі думають, до них і каже: "Чого таке ось намислюєте у ваших серцях? </p>
<p>9 Що легше - сказати розслабленому: Відпускаються тобі гріхи, а чи сказати: Встань, візьми твоє ліжко й ходи? </p>
<p>10 Та щоб ви знали, що Син Чоловічий має владу на землі гріхи відпускати, - мовить до розслабленого: </p>
<p>11 Кажу тобі: Встань, візьми твоє ліжко і йди до свого дому." </p>
<p>12 Устав той - і зараз же, взявши ліжко, вийшов на очу всіх; тож чудувалися всі, хвалили Бога й мовляли: "Ніколи ми такого не бачили!" </p>
<p>13 І знову вийшов над море, і ввесь народ сходився до нього, і він навчав їх. </p>
<p>14 А йдучи повз, побачив він Леві, сина Алфея, що сидів на митниці, й до нього каже: "Іди за мною!" Той устав і пішов слідом за ним. </p>
<p>15 І коли він сидів за столом у його домі, багато митарів і грішників сіли з Ісусом та його учнями, бо їх було чимало, - тих, що за ним ішли. </p>
<p>16 І коли книжники, що були з фарисеїв, побачили, що він їсть із митарями та грішниками, то сказали його учням: "Чого він їсть і п'є з митарями та грішниками?" </p>
<p>17 Ісус, почувши те, сказав їм: "Лікаря треба не здоровим, а хворим. Я не прийшов кликати праведних, а грішних." </p>
<p>18 Учні ж Йоана й фарисеї постили; і приходять до Ісуса та й кажуть: "Чого учні Йоанові та учні фарисеїв постять, а твої не постять?" </p>
<p>19 Ісус відповів їм: "Чи ж можуть постити весільні гості, доки жених з ними? Доки жених з ними, вони не можуть постити. </p>
<p>20 Але настане час, коли в них візьмуть жениха, й тоді вони поститимуть за тих днів.</p>
<p>21 Ніхто не пришиває латки з сукна сирового до старої одежини, бо інакше нова латка відірветься від старої одежини, і діра стане більша. </p>
<p>22 Ніхто й не наливає нового вина у старі бурдюки, бо інакше вино прорве бурдюки, і пропаде вино, а й бурдюки, лише нове вино - у нові бурдюки!"</p>
<p>23 Однієї суботи проходив Ісус ланами, а його учні на ходу зривали колосся. </p>
<p>24 А фарисеї ж: йому й кажуть: "Дивись! Чого ті роблять у суботу таке, що не дозволено?" </p>
<p>25 А він їм: "Невже ви не читали, що Давид зробив, бувши в потребі, - зголоднів бо він сам і ті, що з ним були? </p>
<p>26 Як він за первосвященика Авіятара увійшов у храм Божий і з'їв жертовні хліби, яких не дозволено їсти нікому, крім священиків, а й дав також тим, що з ним були?"</p>
<p>27 І каже до них: "Суботу установлено для людини, а не людину для суботи, </p>
<p>28 тож Син Чоловічий - Владика й над суботою."</p>

<h4>ЄВАНГЕЛІЯ Г.Н.І. ХРИСТА ВІД МАРКА 3 <span class="prim_h6"> Оздоровлення сухорукого 1-12; вибір апостолів 13-19; Ісус розбиває твердження фарисеїв 20-30; хто мати й брати Ісуса? 31-35</span></h4>
<p>1 І ввійшов знову в синагогу, а був там чоловік, який мав суху руку. </p>
<p>2 Отож стежили за ним, чи він оздоровить його в суботу, - щоб його обвинуватити. </p>
<p>3 І мовить Ісус до чоловіка, який мав суху руку: "Стань посередині!" </p>
<p>4 А потім до них і каже: "Годиться в суботу чинити добро чи зло, спасти життя чи погубити?" Вони ж мовчали. </p>
<p>5 Тоді, поглянувши на них гнівно, зажурений, що їхні серця закам'яніли, каже до чоловіка: "Простягни лишень руку!" І той простягнув, і рука його одужала. </p>
<p>6 І вийшли фарисеї, і зараз же з іродіянами радили раду проти нього, як би його занапастити.</p>
<p>7 Тоді подавсь Ісус до моря з своїми учнями. Сила людей із Галилеї йшла за ним, а й з Юдеї, </p>
<p>8 з Єрусалиму й з Ідумеї та й геть із Зайордання, ще й з околиць Тиру та Сидону; велика многота людей, довідавшись про те, що діяв, прийшла до нього. </p>
<p>9 Тоді він сказав своїм учням, щоб напоготовили йому човен, з-за народу, щоб не тиснув його. </p>
<p>10 Бо він багато з них оздоровив, тож ті, що мали якісь недуги, кидалися до нього, щоб його доторкнутись. </p>
<p>11 І духи нечисті, бачивши його, падали ниць перед ним та й кричали: "Ти - Син Божий!" </p>
<p>12 Він, однак, суворо наказав їм, щоб не виявляли його.</p>
<p>13 Потім вийшов на гору й покликав тих, що їх сам хотів, і вони підійшли до нього. </p>
<p>14 І він призначив дванадцятьох, щоб були при ньому, та щоб їх посилати із проповіддю; </p>
<p>15 і дав їм владу виганяти бісів. </p>
<p>16 Призначив він дванадцятьох: Симона, якому дав ім'я Петро;</p>
<p>17 Якова, сина Заведея, та Йоана, брата Якова, й дав їм ім'я Воанергес, у перекладі - Сини грому; </p>
<p>18 Андрія, Филипа, Вартоломея, Матея, Тому, Якова, сина Алфея, Тадея, Симона Кананія, </p>
<p>19 та Юду Іскаріота, що його і зрадив.</p>
<p>20 Повертається він додому, а народ знову там юрмиться, так що вони не мали змоги й попоїсти. </p>
<p>21 Довідавшись про те його свояки, вийшли, щоб його взяти, бо було говорено: "Він не при собі!"</p>
<p>22 А книжники, які прийшли були з Єрусалиму, казали, що він Велзевула має і бісівським князем бісів виганяє. </p>
<p>23 Тоді Ісус прикликав їх до себе й заговорив притчами до них: "Як може сатана сатану виганяти? </p>
<p>24 Коли царство поділене саме в собі, не зможе те царство встоятись. </p>
<p>25 Коли будинок розділений сам у собі, неспроможен будинок той більше стояти. </p>
<p>26 Отак і сатана: якщо повстав сам на себе й розділився, - не може встояти, а край йому настав! </p>
<p>27 Ніхто не може вдертись до сильного в хату й пограбувати його добро, якщо він спершу не зв'яже сильного, а щойно тоді розграбує його хату.</p>
<p>28 Істинно кажу вам: Усе буде відпущене синам людським, гріхи та богохульства, скільки б вони не хулили. </p>
<p>29. Але хто хулу вирече супроти Святого Духа, - тому повіки не проститься: той підпаде під гріх довічний." </p>
<p>30 Вони бо мовили: "Він має нечистого духа."</p>
<p>31 Приходять мати його та брати його і, стоявши надворі, посилають по нього, щоб його прикликати.</p>
<p>32 Народ же сидів круг нього. Ті йому й кажуть: "Ось твоя мати і брати твої надворі тебе шукають."</p>
<p>33 А він у відповідь їм: "Хто моя мати та брати мої?" </p>
<p>34 І, поглянувши навкруги на тих, які сиділи довкола нього, каже: "Ось моя мати та мої брати. </p>
<p>35 Бо хто чинить волю Божу, той - мені брат, сестра і мати."</p>

<h4>ЄВАНГЕЛІЯ Г.Н.І. ХРИСТА ВІД МАРКА 4 <span class="prim_h6"> Притча про сіяча 1-20; не треба погорджувати Божими дарами 21-29; притча про зерно гірчичне 30-41</span></h4>
<p>1 Знову розпочав Ісус навчати над морем. Сила людей зібралась навколо нього, тож він увійшов у човен, і сидів у ньому, на морі, а ввесь народ був на землі при морі.</p>
<p>2 І він багато навчав їх притчами, і говорив до них своїм повчанням;</p>
<p>3 "Слухайте: Ось вийшов сіяч сіяти. </p>
<p>4 Коли він сіяв, дещо з зерна впало при дорозі, та прилетіло птаство й видзьобало його. </p>
<p>5 Інше впало на ґрунт каменистий, де не було землі багато, і вмить зійшло, бо земля була не глибока.</p>
<p>6 Коли ж зійшло сонце, воно згоріло і, за браком коріння, висхло.</p>
<p>7 А інше впало між тернину, і зійшла тернина та його поглушила, тоді воно не дало плоду. </p>
<p>8 Ще ж інше впало на добру землю - і дало плід, що сходив і ріс; і принесли: те у тридцять, те у шістдесят, а те й у сто разів більше." </p>
<p>9 І додав: "Хто має вуха слухати, хай слухає!"</p>
<p>10 А коли був Ісус насамоті, спитали його ті, що були біля нього разом із дванадцятьма, про притчі.</p>
<p>11 І він сказав їм: "Вам дана тайна Божого Царства; для тих же, що осторонь, усе стається притчами, </p>
<p>12 щоб вони дивлячись, не бачили, слухаючи, не зрозуміли, щоб, бува, не навернулись, і щоб їм не простилось."</p>
<p>13 І сказав їм: "Не розумієте цієї притчі? Як же тоді вам розуміти всі притчі? </p>
<p>14 Сіяч сіє слово. </p>
<p>15 Ті, що край дороги, де сіється те слово, коли почують слово, - зараз же сатана приходить і забирає посіяне в них слово. </p>
<p>16 Так само посіяне на каменистому ґрунті, - це ті, що, як почують слово, зараз же з радістю його приймають, </p>
<p>17 але не мають коріння у собі й непостійні, тож згодом, коли стаеться утиск чи гоніння за слово, вони негайно ж зневірюються. </p>
<p>18 Ще інші, посіяні між терня, це ті, що чули слово, 19. але ось клопоти світу цього, принада багатства й жадоба інших речей, увійшовши, заглушують слово, і воно стає неплідним. </p>
<p>20 А що посіяні на добру землю, - це ті, які чують слово, його приймають, отож і приносять плід: той у тридцять, той у шістдесят, той у сто разів більше."</p>
<p>21 І говорив їм: "Хіба приносять світло на те, щоб поставити його під посудом або під ліжком, а не на те, щоб поставити його на свічнику? </p>
<p>22 Немає бо нічого схованого, що не мало б стати явним, ані немає нічого тайного, що у наявність не вийшло б.</p>
<p>23 Хто має вуха слухати, хай слухає!"</p>
<p>24 І казав їм: "Вважайте, що чуєте! Якою мірою міряєте, такою й вам відміряють, та ще й причинять вам, що слухаєте. </p>
<p>25 Бо хто має, тому дасться, а в того, хто не має, заберуть і те, що має."</p>
<p>26 І казав: "Із Царством Небесним так, як з отим чоловіком, що кидає насіння в землю: </p>
<p>27 чи спить він, чи встає, чи то вночі, а чи вдень, - насіння те кільчиться й росте. А як - він сам не знає. </p>
<p>28 Сама від себе земля плід приносить: спершу стебельце, потім колос, а потім повну в колосі пшеницю. </p>
<p>29. А коли плід доспіє, він зараз же з серпом посилає, бо жнива настали."</p>
<p>30 І мовив: "До чого прирівняємо Царство Боже - або у якій притчі ми його появимо? </p>
<p>31 Воно - немов зерно гірчичне, що, коли сіється у землю, найменше від усіх насінь, що на землі. </p>
<p>32 А як, посіявши, виростає, стає більшим над усю городину, а віття пускає таке велике, що й небесне птаство в його тіні може сховатись."</p>
<p>33 І багатьма такими притчами він проповідував їм слово, оскільки вони могли зрозуміти. </p>
<p>34 Без притчі не говорив він їм; насамоті ж пояснював усе своїм учням.</p>
<p>35 Того ж дня, як настав вечір, він їм і каже: "Перепливімо лишень на той бік!" </p>
<p>36 І зоставивши народ, беруть його з собою, так як і був у човні; а були й інші човни з ним. </p>
<p>37 І знялася хуртовина, ще й з вітром, і хвилі линули у човен, отож уже наповнювався. </p>
<p>38 А він був на кормі, - спав на подушці. Вони будять його і кажуть йому: "Учителю, тобі байдуже, що гинемо?" </p>
<p>39 Тоді він устав, погрозив вітрові і сказав до моря: "Замовкни! Ущухни!" І затих вітер, і залягла велика тиша.</p>
<p>40 Тоді сказав до них: "Чого ви такі боязкі? Ще досі не маєте віри?"</p>
<p>41 І страх великий огорнув їх, і вони казали один до одного: "Хто це такий, що йому вітер і море послушні?"</p>

<h4>ЄВАНГЕЛІЯ Г.Н.І. ХРИСТА ВІД МАРКА 5 <span class="prim_h6"> Біси входять у стадо безрогих 1-20; оздоровлення кровоточивої 21-34; воскресіння доньки Яіра 35-43</span></h4>
<p>1 Перевезлись вони на той бік моря, в країну Геразинську. </p>
<p>2 І коли з човна він вийшов, відразу перестрів його чоловік з гробу, що мав у собі нечистого духа. </p>
<p>3 Він перебував у гробах, і ніхто навіть ланцюгом не міг його зв'язати; </p>
<p>4 - раз-у-раз його зв'язували кайданами та ланцюгами, але він розривав ланцюги і трощив кайдани, й ніхто не міг його уговтати. </p>
<p>5 Днями і ночами, завжди перебував він по гробах та горах, кричав і товк себе камінням.</p>
<p>6 Побачивши здалека Ісуса, він прибіг, уклонився йому </p>
<p>7 і закричав великим голосом: "Що мені, та й тобі, Ісусе, Сину Всевишнього Бога? Заклинаю тебе Богом: Не муч мене!" </p>
<p>8 Бо він сказав до нього: "Вийди, нечистий душе, з цього чоловіка!" </p>
<p>9 Ще й спитав його: "Як тебе звати?" Той же відрік: "Легіон - мені ім'я, багато бо нас!" </p>
<p>10 І благав його вельми, щоб не виганяв їх з краю.</p>
<p>11 А було там на узгір'ї велике стадо свиней, що паслося собі. </p>
<p>12 Тож удалися до нього з проханням: "Пошли нас у тих безрогих, щоб ми ввійшли в них."</p>
<p>13 І дозволив він їм. І вийшовши, нечисті духи ввійшли у свиней, тож кинулось стадо - близько дві тисячі! - з кручі у море та й потопилось у морі. </p>
<p>14 А пастухи їхні повтікали й порозповідали про те в місті та по селах, - то й повиходили побачити, що сталось. </p>
<p>15 Приходять вони до Ісуса та й бачать біснуватого; сидить одягнений, при здоровому глузді, - той, що мав у собі легіон, - і полякались. </p>
<p>16 І розповіли їм очевидці, як воно сподіялося з біснуватим, а й про безрогих. </p>
<p>17 Тож просили його, щоб вийшов з їхніх околиць.</p>
<p>18 І коли сідав у човен, заходився його просити колишній біснуватий про змогу бути при ньому. </p>
<p>19 Ісус же йому не дозволив, а сказав до нього: "Іди до свого дому, до своїх, і повідай їм, що Господь зробив для тебе і як змилосердивсь над тобою." </p>
<p>20 Пішов він і взяв проповідувати у Десятимісті те, що зробив йому Ісус, - отож чудувалися всі.</p>
<p>21 Коли Ісус переплив човном знову на той бік, зібралась до нього сила народу, і перебував він над морем. </p>
<p>22 Аж ось приходить один із старшин синагоги, Яір на ім'я, а побачивши його, упав йому до ніг </p>
<p>23 і благав його вельми, кажучи: "Дочка моя вже на сконі. Прийди, поклади лишень на неї руки, щоб видужала й жила." </p>
<p>24 Тож пішов з ним. Слідом же за ним ішло багато люду, що тиснувся до нього. </p>
<p>25 А жінка, що дванадцять років страждала на кровотечу </p>
<p>26 й натерпілася чимало від лікарів численних та витратила все, що мала, а допомоги ніякої не зазнала, - ба, навпаки, ще гірше було їй, - </p>
<p>27 почувши про Ісуса, підійшла в юрмі ззаду та й доторкнулась його одежі. </p>
<p>28 Мовляла бо: "Як доторкнуся до його одежі - видужаю." </p>
<p>29. І всох тієї ж хвилини витік її крови, і вона зчулася тілом, як одужала від хвороби. </p>
<p>30 Ісус же, відчувши негайно у собі, що з нього вибуло сили, обернувшись до народу, спитав: "Хто доторкнувся до моєї одежі?" </p>
<p>31 Учні ж його сказали йому: "Бачиш, як натовп тиснеться до тебе, а питаєш: Хто мене доторкнувся?" </p>
<p>32 Отож озирнувся навколо себе, щоб побачити ту, що вчинила так. </p>
<p>33 Жінка ж, налякана й тремтяча, - знала бо, що сталося з нею, - приступила, впала перед ним та й оповіла всю правду. </p>
<p>34 А він же їй: Дочко, тебе спасла віра твоя. Іди в мирі й будь здорова від своєї недуги."</p>
<p>35 Коли він ще говорив, приходять від старшини синагоги й кажуть: "Дочка твоя померла, навіщо клопочеш Учителя?" </p>
<p>36 Але Ісус, почувши слово, що ті сказали, промовив до старшини синагоги: "Не бійся! Тільки віруй." </p>
<p>37 І не дозволив іти нікому з собою, окрім Петра, Якова та Йоана, брата Якова.</p>
<p>38 Приходять вони до старшини синагоги в хату, - бачить він метушню і тих, що ридали й голосили вельми. </p>
<p>39 Увійшов же й каже: "Чого метушитесь і плачете? Не померло дівча, спить воно!" </p>
<p>40 І насміхались з нього. Він же відсторонив усіх, узяв батька дівчати та матір і тих, що з ним були, та й увійшов, де дівча лежало. </p>
<p>41 Взявши ж дівча за руку, сказав до нього: "Таліта кум" - що значить у перекладі: "Дівчино, кажу тобі, встань!" </p>
<p>42 І притьмом устало дівча й почало ходити, - років же дванадцять мало, - і нараз охоплені були всі дивом-дивенним. </p>
<p>43 Та повелів їм суворо, щоб ніхто про те не довідався, - і наказав дати їй їсти.</p>

<h4>ЄВАНГЕЛІЯ Г.Н.І. ХРИСТА ВІД МАРКА 6 <span class="prim_h6"> Ісус у своїй батьківщині без пошани 1-6; навчання апостолів 7-13; смерть Йоана Христителя 14-29; помноження хлібів 30-44; Ісус іде морем 45-56</span></h4>
<p>1 І вийшовши звідти, прибув у свою батьківщину, а слідом за ним пішли й його учні. </p>
<p>2 Якже настала субота, він почав навчати у синагозі; багато з тих, що його слухали, дивувались, кажучи: "Звідкіль оте в нього? Що то за мудрість, що йому дана, і такі чуда, що діються його руками? </p>
<p>3 Хіба ж він не тесля, син Марії, брат Якова, Йосифа, Юди та Симона? І сестри його - хіба не тут між нами?" І брали йому це за зле. </p>
<p>4 Але Ісус промовив до них: "Нема пророка без пошани, - як тільки у своїй країні, між власною родиною та у своєму домі." </p>
<p>5 І неспроможен був створити там ніякого чуда, лише вилікував деяких недужих, поклавши на них руки;</p>
<p>6 і вражений був їхньою невірою. І ходив кругом по селах, і навчав.</p>
<p>7 І покликав дванадцятьох і заходився їх посилати по двох, даючи їм владу над нечистими духами. </p>
<p>8 І наказав їм, щоб нічого не брали на дорогу, крім палиці самої, - ні хліба, ні торбини, ані грошей у гаманець; </p>
<p>9 щоб обувались у сандалі й не вдягались у дві одежі.</p>
<p>10 І говорив їм: "До якого б дому ви тільки зайшли, там перебувайте, аж поки не вийдете звідти. </p>
<p>11 А коли в якомусь місці вас не приймуть і не слухатимуть вас, то, виходивши звідтіль, обтрусіть порох із ваших підошов - на свідоцтво їм."</p>
<p>12 Вони, вийшовши, проповідували покаяння, </p>
<p>13 і виганяли численних бісів, а й намащували олією чимало хворих та оздоровлювали.</p>
<p>14 І зачув цар Ірод, - бо ім'я його стало явним, - і казав, що Йоан Христитель воскрес із мертвих, тим то й чуда діються з-за нього. </p>
<p>15 Інші ж твердили: "То - Ілля!" - а ще інші: "То пророк - один із пророків!" </p>
<p>16 Зачувши про те Ірод, мовив: "То Йоан, якому голову я стяв; він устав із мертвих."</p>
<p>17 Бо той Ірод послав був схопити Йоана і зв'язав його в темниці з-за Іродіяди, жінки Филипа, свого брата, - бо оженився був з нею. </p>
<p>18 Йоан же казав Іродові: "Не личить тобі мати жінку брата твого." </p>
<p>19 Іродіяда ж лютилась на нього й убити його бажала, та не могла, </p>
<p>20 бо Ірод боявся Йоана, знаючи, що чоловік він був справедливий і святий, тож і беріг його. Слухаючи його, непокоївся він дуже, однак слухав його охоче.</p>
<p>21 Як же настав сприятливий день, коли то Ірод на день своїх народин споряджав бенкет для своїх вельмож, тисячників та знатних галилейських, </p>
<p>22 увійшла дочка тієї Іродіяди, танцювала й догодила Іродові та гостям. Цар сказав дівчині: "Проси в мене чого бажаєш, - я дам тобі!" </p>
<p>23 Ще й присягнув їй: "Чого б ти тільки в мене просила, - дам тобі, хоч би й половину мого царства." </p>
<p>24 Вийшла вона та й до своєї матері каже: "Чого маю просити?" Вона ж відповіла: "Голову Йоана Христителя!" </p>
<p>25 І негайно, увійшовши притьмом до царя, попросила дівчина: "Хочу, щоб ти мені дав зараз же на полумиску голову Йоана Христителя." </p>
<p>26 Вельми засмутився цар, та з-за присяги та з огляду на гостей не хотів їй відмовити. </p>
<p>27 Тож послав цар відразу прибічника, наказавши йому принести голову Йоана. Пішов той, стяв його у в'язниці, </p>
<p>28 приніс його голову на полумиску й подав її дівчині, а дівчина дала її матері своїй. </p>
<p>29. Учні ж його, довідавшись про те, прийшли й узяли його тіло та поклали його у гробі.</p>
<p>30 Апостоли ж зійшлися до Ісуса й розповіли йому про все, що робили й чого навчали. </p>
<p>31 Він їм і каже: "Ідіть самі одні осторонь, десь насамоту, та й відпочиньте трохи." Бо тих, що приходили й відходили, так було багато, що вони не мали часу навіть щось перекусити. </p>
<p>32 І відплили вони човном у відлюдне місце самі одні. </p>
<p>33 Але бачили їх, як вони відпливали, й багато впізнали їх, тож пішки збіглись туди з усіх міст та й випередили їх. </p>
<p>34 Вийшовши Ісус, побачив силу народу - і змилосердився над ними, були бо вони, немов вівці, що пастуха не мають. І він навчав їх чимало.</p>
<p>35 А коли була вже пізня година, приступили до нього його учні й кажуть: "Місце самотнє тут, та й час уже пізній. </p>
<p>36 Відпусти їх, хай собі підуть в околишні слободи й села та куплять собі щось із'їсти."</p>
<p>37 А він у відповідь їм: "Дайте ви їм їсти." Ті йому й кажуть: "Чи не піти нам та купити хліба за двісті динаріїв і дати їм спожити?" </p>
<p>38 Він і же каже їм: "Скільки хлібів маєте? Підіть та подивіться." Розвідались вони і кажуть: "П'ять, ще й дві риби." </p>
<p>39 Тоді він повелів їм посадити всіх гуртками на моріжку. </p>
<p>40 І посідали гуртками по сотнях та півсотнях. </p>
<p>41 Узяв він п'ять хлібів і дві риби та й, поглянувши на небо, поблагословив, розломив хліби й став роздавати учням, щоб клали перед тими. А й дві риби розділив між усіма. </p>
<p>42 І їли всі - й наситились. </p>
<p>43 І назбирали кусків хліба повних дванадцять кошиків, ще й рештки риби. </p>
<p>44 Тих же, що їли хліби, було п'ять тисяч чоловік!</p>
<p>45 І відразу ж спонукав своїх учнів сідати в човен і плисти поперед нього на той бік до Витсаїди, - поки він відпустить народ. </p>
<p>46 Відпустивши ж їх, пішов на гору помолитись.</p>
<p>47 Як настав вечір, човен був посеред моря, а він сам один на землі.</p>
<p>48 Коли ж побачив, як вони, веслувавши, втомились, - вітер бо їм був противний, - то близько четвертої сторожі ночі подався до них, простуючи морем, - хотів обминути їх.</p>
<p>49 Вони ж, побачивши, як він ступає морем, гадали, що то примара, та й закричали. </p>
<p>50 Усі бо уздріли його й занепокоїлись. Він же вмить заговорив до них, мовивши: "Будьте ж мужні: це я, не бійтесь!" </p>
<p>51 І ввійшов до них у човен, - й ущух вітер. І вони в собі вельми здумілись, - понад міру, </p>
<p>52 бо не розуміли чуда з хлібами - серце їхнє було нечуйне.</p>
<p>53 І, перепливши, прибули вони в землю Генезаретську й причалили. </p>
<p>54 А коли вийшли з човна, люди зараз же його впізнали </p>
<p>55 і розбіглися по всій країні та почали приносити хворих на ліжках, де тільки чули, що він перебуває. </p>
<p>56 І куди він тільки приходив, - у села чи міста, чи в слободи, - клали на майданах хворих і просили його про змогу бодай доторкнутися краю його одежі; і хто тільки торкавсь його, ставав здоровий.</p>

<h4>ЄВАНГЕЛІЯ Г.Н.І. ХРИСТА ВІД МАРКА 7 <span class="prim_h6"> Ісус картає фарисеїв 1-23; про ханаанянку 21-30; оздоровлення глухонімого 31-37</span></h4>
<p>1 Фарисеї ж і деякі з книжників, які були прийшли з Єрусалиму, зібрались коло Ісуса. </p>
<p>2 І бачивши, що дехто з його учнів їсть хліб нечистими, тобто немитими руками, -</p>
<p>3 бо фарисеї й усі юдеї, додержуючи передання старших, не їдять, поки не вимиють добре рук, </p>
<p>4 і не споживають, повернувшися з торгу, поки себе не покроплять, та й багато іншого вони перейняли й дотримують: миття чаш, глеків, мосяжного посуду, - </p>
<p>5 отож питали його книжники та фарисеї: "Чом твої учні не поводяться за переданнями старших, а їдять немитими руками?" </p>
<p>6 Він же відповів їм: "Добре пророкував про вас, лицемірів, Ісая, як ото написано: Народ цей устами мене почитає, серце ж їхнє далеко від мене;</p>
<p>7 та вони марно мене почитають, навчаючи наук - наказів людських.</p>
<p>8 Заповідь Божу занедбавши, притримуєтеся ви передання людського: обмиваєте глеки та кухлі й ще багато в тому роді."</p>
<p>9 І сказав їм: "Красненько відкидаєте заповідь Божу, щоб зберегти ваше передання.</p>
<p>10 Мойсей бо наказав: Шануй батька твого й матір твою, і - хто проклинає батька або матір - смерть такому!</p>
<p>11 А ви твердите: Коли хтось батькові скаже чи матері - корван, мовляв, священний дар є те, чим я мав би тобі допомагати, -</p>
<p>12 тим то й не даєте більше змоги зробити щось для батька чи матері.</p>
<p>13 Тож ви якраз касуєте слово Боже тим вашим переданням, яке ви самі собі передали, - та й чимало іншого такого чините!"</p>
<p>14 І прикликавши знову народ, промовляв до нього: "Слухайте мене всі й розумійте! </p>
<p>15 Нема нічого зовнішнього для людини, що, входивши в неї, могло б її осквернити; лише те, що виходить з людини, те осквернює людину. </p>
<p>16 Хто має вуха слухати, хай слухає!" </p>
<p>17 І коли він увійшов до хати, оподаль від народу, учні його спитали його про притчу. </p>
<p>18 А він і каже їм: "То й ви ще такі недотепні? Не розумієте, що все, що ззовні входить у людину, не може її осквернити, </p>
<p>19 - воно бо не входить в її серце, лише в живіт і виходить геть, виявляючи всі страви чистими." </p>
<p>20 Далі казав: "Те, що виходить з людини, - те осквернює людину. </p>
<p>21 З нутра бо, з серця людини, виходять недобрі намисли, розпуста, злодійство, вбивство,</p>
<p>22 перелюби, загребущість, лукавство, обман, безсоромність, заздрий погляд, наклеп, бундючність, безглуздя. </p>
<p>23 Уся ця погань виходить із нутра й осквернюе людину."</p>
<p>24 І вирушивши звідти, пішов у сторони Тиру та Сидону. Увійшовши ж в один дім, не хотів, щоб довідався хтонебудь про те, але не міг скритися. </p>
<p>25 Бо відразу одна жінка, дочка якої мала злого духа, дізнавшись про нього, прийшла й до ніг йому впала. </p>
<p>26 Була ж та жінка грекиня, родом сирофінікійка. Благала вона його, щоб вигнав біса з її дочки. </p>
<p>27 Він відповів їй: "Дай спершу, щоб діти наїлись; не личить бо взяти хліб у дітей та й кинути щенятам.-</p>
<p>28 Вона ж озвалась та й каже йому: "Так, Господи, але й щенята їдять під столом крихти по дітях." </p>
<p>29. І сказав їй: "За це слово йди: біс вийшов з твоєї дочки." </p>
<p>30 Повернулася вона до свого дому і знайшла дитину, що лежала на ліжку, - біс вийшов.</p>
<p>31 І знову, покинувши країну Тирську, прийшов через Сидон над море Галилейське у межі околиць Десятимістя. </p>
<p>32 І приводять йому глухонімого й благають його, щоб на нього руку поклав. </p>
<p>33 І взявши його набік від народу, вклав йому пальці свої в уха і, добувши своєї слини, торкнув йому язика; </p>
<p>34 а глянувши на небо, зідхнув та й каже: "Ефата", тобто: "Відкрийся!" </p>
<p>35 І зараз же відкрились його вуха, і розв'язалися зав'язі його язика, і почав він виразно говорити. </p>
<p>36 І наказав їм нікому про це не говорити. Та що більше він їм наказував, то більше вони те розголошували. </p>
<p>37 І, зачудовані понад усяку міру, говорили: "Він усе гаразд учинив: і глухим дає слух, і мову - німим."</p>

<h4>ЄВАНГЕЛІЯ Г.Н.І. ХРИСТА ВІД МАРКА 8 <span class="prim_h6"> Друге помноження хлібів 1-10; Ісус викриває фарисеїв 11-21; оздоровлення сліпого 22-26; Петро визнає Ісуса Христом 27-30; Ісус закликає нести хрест 31-38.</span></h4>
<p>1 За тих днів, як знову була сила народу, їсти ж не мали що, то закликав учнів і каже їм: </p>
<p>2 "Шкода мені люду, - ось уже три дні перебуває зо мною, а не має що їсти. </p>
<p>3 Коли відпущу голодних додому, ослабнуть дорогою; деякі бо з них поприходили здалека."</p>
<p>4 Тож відказали йому учні його: "З чого й хто міг би нагодувати їх хлібом ось тут у пустелі?" </p>
<p>5 Він же спитав їх: "Скільки маєте хлібів?" "Сім", - відказали ті. </p>
<p>6 Тоді повелів він народові сісти на землю і, взявши сім хлібів та воздавши хвалу, поламав їх та й дав своїм учням, щоб роздавали, і вони роздали народові. </p>
<p>7 Мали й дещо риб, тоді поблагословив і їх і наказав теж роздати. </p>
<p>8 І вони їли й наситились, ще й поназбирали полишених куснів аж сім кошиків; </p>
<p>9 було ж їх із чотири тисячі. І відпустив їх. </p>
<p>10 А ввійшовши відразу в човен із своїми учнями, прибув у Далманутський край.</p>
<p>11 Тоді вийшли фарисеї й завели з ним суперечку - вимагали від нього знаку з неба, ставивши його на пробу. </p>
<p>12 Зідхнув же він з усього свого духу та й каже: "Чого бо це поріддя домагається знаку? Істинно кажу вам: Не дасться отому поріддю знаку!" </p>
<p>13 І покинувши їх, знову сів у човен і поплив на той бік.</p>
<p>14 Учні ж забули взяти хліба - мали з собою лиш один хліб у човні. </p>
<p>15 І наказував їм, кажучи: "Глядіть, бережіться фарисейської закваски та закваски Іродової!" </p>
<p>16 І стали перемовлятись про те, що не мають хліба. </p>
<p>17 Ісус, довідавшись про те, каже до них: "Чого перемовляєтесь про те, що хліба у вас нема? Невже ж іще не збагнули, не второпали? Невже ж іще у вас нечуле серце? </p>
<p>18 Маючи очі - не бачите? Маючи вуха - не чуєте? Не пам'ятаєте, </p>
<p>19 як я ламав п'ять хлібів на п'ять тисяч? Скільки ви повних кошиків із куснями зібрали?" - "Дванадцять" - кажуть йому. </p>
<p>20 "А коли я помножив сім хлібів на чотири тисячі, скільки ви повних кошиків із куснями зібрали?" - "Сім", - кажуть. </p>
<p>21 І він сказав їм: "То й ще не розумієте?"</p>
<p>22 Приходять же вони у Витсаїду, і ось приводять йому сліпого та й просять його, щоб його доторкнувся. </p>
<p>23 Узявши ж сліпого за руку, вивів він його за село і, слиною помазавши йому очі, поклав на нього руки та й спитав його: "Чи бачиш щонебудь?" </p>
<p>24 Глянув той і каже: "Бачу людей, - наче б дерева ходячі!" </p>
<p>25 Тоді знову поклав він йому на очі руки і той прозрів, і одужав, і почав бачити усе і здалека, і чітко. </p>
<p>26 І послав його додому, кажучи: "Навіть у село не входь."</p>
<p>27 І пішов Ісус із своїми учнями до сіл Филипової Кесарії, і дорогою розпитував учнів своїх, мовивши до них: "За кого мене люди мають?"</p>
<p>28 Ті йому й відказали: "Одні за Йоана Христителя, інші за Іллю, а ще інші за котрогось із пророків."</p>
<p>29. "А ви, - спитав їх, - що кажете про мене: хто я?" Озвавсь Петро та й каже до нього: "Ти - Христос." </p>
<p>30 Але наказав їм гостро, щоб нікому не говорили про нього.</p>
<p>31 І він узяв навчати їх, що Синові Чоловічому багато треба вистраждати, а й відцураються його старші, первосвященики та книжники, буде він убитий, по трьох же днях воскресне. </p>
<p>32 А говорив про це відкрито. Тоді Петро, взявши його набік, заходився йому докоряти. </p>
<p>33 Він же, обернувшись і глянувши на своїх учнів, скартав Петра і сказав: "Геть від мене, сатано! Бо гадаєш ти не про те, що Боже, лише про те, що людське."</p>
<p>34 І прикликавши народ разом із своїми учнями, сказав їм: "Коли хтось хоче йти за мною, хай зречеться себе самого, візьме на себе хрест свій і йде слідом за мною. </p>
<p>35 Бо хто хоче спасти свою душу, той її погубить; а хто погубить свою душу мене ради та Євангелії, той її спасе. </p>
<p>36 Бо яка користь людині здобути світ увесь, а занапастити свою душу? </p>
<p>37 Що бо людина може дати взамін за власну душу? </p>
<p>38 Хто, отже, буде соромитися мене й моїх слів перед цим родом перелюбним та грішним, того посоромиться і Син Чоловічий, коли прийде у славі Отця свого з святими ангелами."</p>

<h4>ЄВАНГЕЛІЯ Г.Н.І. ХРИСТА ВІД МАРКА 9 <span class="prim_h6"> Переображення Ісуса 1-13; оздоровлення біснуватого 14-28; Ісус передсказує свої муки і поручає покору 29-41; про спокуси 42-50</span></h4>
<p>1 І сказав їм: "Істинно кажу вам: Є деякі з отут присутніх, що не зазнають смерти, аж поки не вздріють Царства Божого, що прийде у могутності."</p>
<p>2 Шість же день по тому бере Ісус із собою Петра, Якова та Йоана і веде самих їх окремо на високу гору. І переобразився перед ними: </p>
<p>3 одежа його заблищала й так вельми збіліла, що на землі й білильник так не вибілив би. </p>
<p>4 Й Ілля з'явився їм з Мойсеєм, і говорили з Ісусом. </p>
<p>5 Заговорив і Петро та й каже до Ісуса: "Учителю, добре нам тут бути! Зробімо ж три намети: тобі один, Мойсееві один та Іллі один." </p>
<p>6 Не знав бо що сказати, тому що страх був огорнув їх. </p>
<p>7 І наступила хмара й отінила їх, а з хмари пролунав голос: "Це Син мій возлюблений, слухайтесь його!" </p>
<p>8 Але оглянувшись негайно навколо, не побачили вже нікого, крім самого Ісуса з ними.</p>
<p>9 А коли сходили вони з гори, наказав їм, щоб нікому не оповідали те, що бачили, аж поки Син Чоловічий не воскресне з мертвих.</p>
<p>10 І вони зберегли в собі це слово, питаючи один одного, що воно означає "воскреснути з мертвих."</p>
<p>11 І запитали його, промовивши: "А чого то книжники кажуть, мовляв, Ілля має прийти перше?" </p>
<p>12 Він же відрік їм: "Ілля має прийти перше і знову все до ладу приведе, - та як же про Сина Чоловічого написано, що мусить він багато вистраждати й буде погорджений? </p>
<p>13 Та от кажу вам, що Ілля вже прийшов був, а вони вчинили з ним, що їм забаглось, як і написано про нього."</p>
<p>14 Повернувшися ж до учнів, побачив навколо них силу народу, а й книжників, які сперечалися з ними.</p>
<p>15 Скоро ввесь народ його уздрів, то дивом великим здивувався і, бігши до нього, заходився його вітати.</p>
<p>16 А він спитав їх: "Про що сперечаєтеся з ними?" </p>
<p>17 І відказав йому один з народу: "Учителю, привів я до тебе сина мого, що має німого духа, </p>
<p>18 і де тільки його вхопить, кидає його об землю так, що піниться, скрегоче зубами, дерев'яніє. Просив я учнів твоїх, щоб його вигнали, та не змогли." </p>
<p>19 Він же у відповідь каже їм: "О роде невірний! Доки я буду з вами? Доки вас терпітиму? Приведіть но його до мене." </p>
<p>20 І привели його до нього. Скоро дух угледів його, притьмом того затряс, і повалившись той на землю, запінившися, почав качатися. </p>
<p>21 Спитав же його батька: "Скільки часу, як це йому сталося?" - "З дитинства", - відповів той. </p>
<p>22 "І часто він кидає його у вогонь і в воду, щоб його погубити. Та якщо можеш, поможи нам, змилосердившись над ним." </p>
<p>23 Ісус же каже йому: "Щодо того - якщо можеш - то все можливо тому, хто вірує." </p>
<p>24 І вмить батько хлопчини викрикнув крізь сльози: "Вірю, поможи моєму невірству!" </p>
<p>25 Ісус же, бачивши, що збігається народ, погрозив нечистому духові, кажучи: "Німий та глухий душе! Наказую тобі: Вийди з нього й не входь більше в нього." </p>
<p>26 І, закричавши та сильно його стрясши, вийшов з нього. І наче змертвів той, тож многі казали: "Вмер він." </p>
<p>27 Але Ісус, узявши його за руку, підвів його, і той устав.</p>
<p>28 Коли ж увійшов у дім, то учні його питали його насамоті: "Чому ми не могли його вигнати?" </p>
<p>29. Він відповів їм: "Цей рід нічим не можна вигнати, тільки молитвою та постом."</p>
<p>30 Вийшовши звідти, проходили крізь Галилею, і він не хотів, щоб будь-хто знав. </p>
<p>31 Навчав бо своїх учнів і казав їм: "Син Чоловічий буде виданий у руки людям, і вб'ють його, і, вбитий, по трьох днях, воскресне." </p>
<p>32 Та вони не розуміли цього слова й страхалися його запитувати.</p>
<p>33 І прийшли вони у Капернаум, і як був він у домі, спитав їх: "Про що ви сперечалися дорогою?" </p>
<p>34 Вони ж мовчали, бо сперечалися були дорогою, хто більший. </p>
<p>35 Тоді він, сівши, прикликав дванадцятьох та й каже до них: "Коли хто хоче бути першим, нехай буде з усіх останнім і усім слугою." </p>
<p>36 Потім узяв дитину, поставив її серед них і, обнявши її, каже до них: </p>
<p>37 "Хто прийме одне з таких дитят в моє ім'я, - мене приймає; а хто мене приймає, - не мене приймає, а того, хто послав мене." </p>
<p>38 Йоан же сказав до нього: "Учителю, ми бачили одного, що твоїм ім'ям бісів виганяє, але не ходить з нами, то ми й заборонили йому, - не ходить бо з нами." </p>
<p>39 Ісус же мовив: "Не бороніть йому. Немає бо такого, хто робив би чуда моїм ім'ям і міг би незабаром мене лихословити. </p>
<p>40 Бо хто не проти нас, той за нас. </p>
<p>41 Хто напоїть вас кухлем води тому, що ви Христові, - істинно кажу вам, - той не втратить своєї нагороди.</p>
<p>42 Хто ж спокусить одне з оцих малих, що вірують, - краще було б такому, якщо б йому повішено на шию жорновий камінь та вкинено в море. </p>
<p>43 І коли твоя рука спокушає тебе, відітни її. Краще тобі ввійти в життя калікою, ніж з двома руками піти у пекло, у вогонь незгасний, </p>
<p>44 де черв'як їхній не вмирає й вогонь не вгасає. </p>
<p>45 І коли нога твоя спокушає тебе, відітни її: краще тобі ввійти в життя кривим, ніж з двома ногами бути кинутим у пекло, </p>
<p>46 де черв'як їхній не вмирає й вогонь не вгасає. </p>
<p>47 І коли око твоє спокушає тебе, вирви його: краще тобі ввійти у Царство Боже однооким, ніж з двома очима бути кинутим у пекло, </p>
<p>48 де черв'як їхній не вмирає і вогонь не вгасає. </p>
<p>49 Бо кожен вогнем посолиться, жертва ж кожна - сіллю посолиться.</p>
<p>50 Сіль - добра; та коли сіль не солона стане, чим її приправите? Майте у собі сіль і живіть у мирі між собою!"</p>

<h4>ЄВАНГЕЛІЯ Г.Н.І. ХРИСТА ВІД МАРКА 10 <span class="prim_h6"> Про нерозривність подружжя 1-12; благословення дітей 13-16; багатий юнак 17-31; Ісус передсказує свою смерть 32-34; просьба синів Заведеєвих 35-45; оздоровлення сліпого 46-52</span></h4>
<p>1 Вийшовши звідти, Ісус приходить у Юдейську землю та по той бік Йордану. І знову сходяться до нього люди, і він, своїм звичаєм, знову навчає їх. </p>
<p>2 Приступили фарисеї і, спокушаючи його, питали: "Чи можна чоловікові відпустити жінку?" </p>
<p>3 А він у відповідь сказав їм: "Що заповів вам Мойсей?" </p>
<p>4 Вони сказали: "Мойсей дозволив написати грамоту розлуки та й відпустити." </p>
<p>5 "То з-за серця вашого запеклого, - сказав Ісус їм, - написав він вам отой припис. </p>
<p>6 А на початку створення Бог створив їх чоловіком та жінкою. </p>
<p>7 Ось чому чоловік покине свого батька - матір і пристане до жінки своєї, </p>
<p>8 й обоє будуть одним тілом; тому вже не двоє, лише - одне тіло. </p>
<p>9 Що, отже, злучить Бог, людина хай не розлучає."</p>
<p>10 Удома ж учні знов його про те запитали. </p>
<p>11 А він сказав їм: "Хто відпускає свою жінку й бере другу, чужоложить з нею. </p>
<p>12 І коли жінка покине свого чоловіка й вийде за іншого, - чужоложить."</p>
<p>13 І приносили до нього дітей, щоб доторкнувся їх, але учні забороняли їм. </p>
<p>14 Бачивши Ісус те, виявив незадоволення і сказав їм: "Пустіть дітей приходити до мене, не бороніть їм: таких бо Царство Боже. </p>
<p>15 Істинно кажу вам: Хто Царства Божого не прийме, як дитина, - не ввійде до нього." </p>
<p>16 І обнявши їх, поклав на них руки і благословив їх.</p>
<p>17 Коли він вирушив у дорогу, прибіг один, упав перед ним навколішки й почав його питати: "Учителю благий, що мені робити, щоб успадкувати життя вічне?" </p>
<p>18 "Чого називаєш мене благим?" - сказав Ісус до нього. - "Ніхто не благий, окрім одного Бога. </p>
<p>19 Заповіді знаєш: Не вбивай, не перелюбствуй, не кради, не свідкуй неправдиво, не кривдь, шануй твого батька та матір." </p>
<p>20 Він же у відповідь мовив до нього: "Учителю, я вже те дотримував змалку." </p>
<p>21 Тоді Ісус, поглянувши на нього, вподобав його і сказав йому: "Одного тобі бракує: піди, продай, що маєш, дай бідним, то й будеш мати скарб на небі. Тоді прийди і, взявши хрест, іди за мною." </p>
<p>22 Той же, зажурений тим словом, відійшов геть засмучений, - мав бо великі багатства.</p>
<p>23 Тож Ісус, обвівши зором навколо, каже до своїх учнів: "Як тяжко тим, що мають багатства, увійти в Царство Боже!" </p>
<p>24 Учні здумілися цими словами. Ісус же знову заговорив до них і каже: "Діти, як тяжко тим, що звірилися на багатства, увійти в Царство Боже! </p>
<p>25 Легше верблюдові пройти крізь вушко голки, аніж багатому ввійти в Царство Боже." </p>
<p>26 Здивувалися ті ще більше й один до одного казали: "Хто ж тоді може спастися?" </p>
<p>27 Ісус же, поглянувши на них, мовить: "У людей це неможливо, - але не в Бога; у Бога бо все можливо."</p>
<p>28 І заговорив до нього Петро: "Ось ми покинули все й пішли слідом за тобою." </p>
<p>29. Ісус озвавсь і каже: "Істинно кажу вам: Нема такого, хто кинувши свій дім або братів, або сестер, або матір чи батька, або дітей, або поля, - ради мене та ради Євангелії, - </p>
<p>30 не дістав би сторицею тепер, у цьому часі, посеред гоніння, - домів, братів, сестер, матерів, дітей і піль, - і в майбутньому віці життя вічне. </p>
<p>31 І багато з перших стануть останніми, а останні -першими."</p>
<p>32 Вони були в дорозі, простуючи в Єрусалим. Ісус ішов перед ними. І дивувались вони й, ідучи за ним, страхалися. І взявши знову дванадцятьох, почав їм говорити, що має статися з ним: </p>
<p>33 "Оце йдемо в Єрусалим, і Син Чоловічий буде виданий первосвященикам та книжникам, і засудять його на смерть, і видадуть його поганам; </p>
<p>34 і насміхатимуться з нього, плюватимуть на нього, бичуватимуть його й уб'ють, він же по трьох днях воскресне."</p>
<p>35 Яків же та Йоан, сини Заведея, підходять до нього та й кажуть йому: "Учителю, хочемо, щоб ти нам зробив те, чого попросим." </p>
<p>36 Він же їм відповів: "Що хочете, щоб я зробив вам?" </p>
<p>37 "Зволь нам, - ті йому кажуть, - щоб ми сиділи: один праворуч, другий ліворуч від тебе у твоїй славі." </p>
<p>38 Ісус же сказав їм: "Не знаєте, чого просите. Чи можете пити чашу, яку я п'ю, і христитися хрищенням, яким я хрищусь?" </p>
<p>39 Ті йому відповіли: "Можемо." Ісус сказав їм: "Чашу, яку я п'ю, питимете, і хрищенням, яким я хрищуся, христитиметесь. </p>
<p>40 Сидіти ж праворуч від мене чи ліворуч, - не моя річ вам дати, а кому приготовано."</p>
<p>41 Почули про те десятеро, тож обурились на Якова та Йоана. </p>
<p>42 Тоді Ісус прикликав їх і сказав їм: "Ви знаєте, що ті, яких вважають князями народів, верховодять ними, а їхні вельможі утискають їх. </p>
<p>43 Не так воно хай буде між вами, але хто з-між вас хоче стати великим, хай буде вам слугою, </p>
<p>44 і хто з-між вас хоче бути першим, хай буде рабом усіх. </p>
<p>45 Бо й Син Чоловічий прийшов не на те, щоб йому служити, лише щоб служити й віддати своє життя як викуп за багатьох."</p>
<p>46 І приходять вони в Єрихон. Коли ж він з учнями своїми і з силою народу виходив з Єрихону, син Тимея, Вартимей, сліпий жебрак, сидів край дороги. </p>
<p>47 Довідавшися, що то Ісус з Назарету, закричав він і промовив: "Сину Давидів, Ісусе, змилуйся надо мною!" </p>
<p>48 Багато сварили його, щоб мовчав, та він кричав ще більше: "Сину Давидів, змилуйся надо мною!" </p>
<p>49 Ісус же спинивсь і каже: "Прикличте його!" Кличуть, отже, сліпого й говорять до нього: "Бадьорся! Устань лишень, кличе тебе." </p>
<p>50 Він же, скинувши свою верхню одежу, скочив і підійшов до Ісуса. </p>
<p>51 Ісус, до нього звернувшись, каже: "Що ти хочеш, щоб я зробив тобі?" А сліпий йому: "Учителю мій, - щоб я бачив!" </p>
<p>52 Сказав Ісус до нього: "Іди, віра твоя спасла тебе." І негайно прозрів той та й пішов дорогою за ним.</p>

<h4>ЄВАНГЕЛІЯ Г.Н.І. ХРИСТА ВІД МАРКА 11 <span class="prim_h6"> В'їзд у Єрусалим 1-11; проклін смоковниці 12-14; вигнання торгівців із храму 15-19; про силу молитви 20-26; розмова з книжниками 27-33</span></h4>
<p>1 Коли вони зблизились до Єрусалиму, до Витфагії і Витанії, біля Оливної гори, посилає двох своїх учнів, </p>
<p>2 кажучи їм: "Ідіть у село, що перед вами, і скоро ввійдете у нього, знайдете прив'язане осля, на яке ніхто з людей ще не сідав. Відв'яжіть і приведіть його. </p>
<p>3 А коли вам хтонебудь скаже: Що то ви робите? - відкажіть: Господь його потребує, - тож негайно відішле його назад сюди. </p>
<p>4 Пішли ті і знайшли осля, прив'язане коло дверей, знадвору, на роздоріжжі, - і відв'язали. </p>
<p>5 Деякі ж із тих, що там стояли, сказали їм: "Що робите, що ото осля відв'язуєте?" </p>
<p>6 Ті їм відповіли, як сказав Ісус, тож їх відпущено. </p>
<p>7 І приводять осля до Ісуса, кладуть на нього свою одежу, і всів він на нього. </p>
<p>8 А многота стелила свою одіж на дорозі, інші ж - віття, нарізане в полі. </p>
<p>9 Ті, що йшли попереду, і ті, що слідували ззаду, викликували: "Осанна! </p>
<p>10 Благословен, хто приходить в ім'я Господнє! Благословенне грядуче царство батька нашого Давида. Осанна на висоті!" </p>
<p>11 І ввійшов у Єрусалим, у храм, і оглянув усе, а що було вже пізно, то вийшов з дванадцятьма у Витанію.</p>
<p>12 Наступного дня, коли вони виходили з Витанії, зголоднів. </p>
<p>13 Побачивши здалека смоковницю, вкриту листям, приступив, чи часом не знайде чогось на ній, та, підійшовши до неї, окрім листя, не знайшов нічого, бо ще не була пора смоков. </p>
<p>14 І озвавшися, промовив до неї: "Нехай ніхто повіки не споживає плоду з тебе!" А учні його чули це.</p>
<p>15 І приходять вони в Єрусалим, і, ввійшовши у храм, Ісус взявся виганяти тих, що продавали й купували в храмі; перекинув столи міняйлів та ослони тих, що продавали голубів, </p>
<p>16 а й не дозволив, щоб хтось будь-що переносив через храм. </p>
<p>17 Навчав він їх і казав їм: "Хіба не написано: Дім мій домом молитви назоветься для усіх народів? А ви з нього зробили печеру розбійників!" </p>
<p>18 Почули це первосвященики й книжники та й шукали, як його погубити, але боялися його, бо ввесь народ подивляв його повчання. </p>
<p>19 Увечері ж вийшов поза місто.</p>
<p>20 Проходивши ж тудою вранці, вони побачили смоковницю, всохлу від кореня. </p>
<p>21 Тоді Петро, згадавши, каже йому: "Учителю, дивися, смоковниця, що ти прокляв, усохла." </p>
<p>22 Ісус же у відповідь сказав їм: "Майте віру в Бога. </p>
<p>23 Істинно кажу вам, що хто скаже цій горі: Двигнись і кинься у море, та не сумніватиметься у своїм серці, лише віруватиме, що станеться те, що каже, - то буде йому так. </p>
<p>24 Тому й кажу вам: Усе, чого будете просити у молитві, віруйте, що одержите, - і буде вам так. </p>
<p>25 І коли стоїте на молитві, прощайте, як маєте щось проти когонебудь, щоб і Отець ваш, який у небі, простив вам провини ваші. </p>
<p>26 Коли ж ви не простите, то й Отець ваш, який у небі, не простить провин ваших."</p>
<p>27 І прийшли знов у Єрусалим. І коли він ходив у храмі, підійшли до нього первосвященики й книжники та старші </p>
<p>28 й кажуть до нього: "Якою владою чиниш таке? Хто дав тобі владу це робити?" </p>
<p>29. Ісус же відказав їм: "Спитаю я вас одну річ; дайте мені відповідь, то і я скажу вам, якою владою я це чиню. </p>
<p>30 Йоанове хрищення було з неба чи від людей? Відповіжте мені." </p>
<p>31 Вони почали міркувати між собою й говорити: Якщо відповімо: З неба, - то скаже: Чому ж ви не повірили йому? </p>
<p>32 А скажемо: Від людей, - лячно народу, - всі бо вважали Йоана, що він пророк. </p>
<p>33 І відповіли Ісусові: "Не знаємо." Ісус же відказав їм: "То й я вам не скажу, якою владою я це роблю."</p>

<h4>ЄВАНГЕЛІЯ Г.Н.І. ХРИСТА ВІД МАРКА 12 <span class="prim_h6"> Притча про виноградник 1-12; про данину 13-17; про воскресіння 18-27; найбільша заповідь 28-34; син Давида 35-40; дві лепти вдовині 41-44</span></h4>
<p>1 І почав до них промовляти притчами: "Один чоловік насадив виноградник, обвів його муром, видовбав винотоку, збудував башту, винайняв його виноградарям і від'їхав на чужину.</p>
<p>2 І послав він своєчасно до виноградарів слугу, щоб узяти від виноградарів свою частину плодів виноградних. </p>
<p>3 Вони ж його схопили, побили й відослали ні з чим. </p>
<p>4 І знов послав до них іншого слугу. Але й тому побили голову і зневажили. </p>
<p>5 Ще іншого він послав, а вони того - вбили. Та й багато інших - їх вони або побили, або повбивали. </p>
<p>6 Ще мав єдиного сина улюбленого - і його послав до них наостанку, кажучи: Матимуть пошану до мого сина. </p>
<p>7 Та виноградарі оті казали між собою: Це спадкоємець, нумо вб'ємо і його, то й спадщина буде наша. </p>
<p>8 І схопивши його, вбили та викинули з виноградника. </p>
<p>9 Що, отже, зробить господар виноградника? Прийде, вигубить виноградарів, а виноградник віддасть іншим. </p>
<p>10 Чи ви не читали цього Писання: Камінь, що його знехтували будівничі, став каменем наріжним. </p>
<p>11 Господь зробив це, і воно дивне в очах наших!"</p>
<p>12 І шукали, щоб його впіймати, але боялися народу, бо зрозуміли, що він до них сказав ту притчу. Тож, зоставивши його, відійшли.</p>
<p>13 Послали до нього декого з фарисеїв та іродіян, щоб його впіймати на слові. </p>
<p>14 Прийшли ті й кажуть до нього: "Учителю, знаємо, що ти щиросердий і не зважаєш ні на кого: бо не дивишся на обличчя людей, лише по правді наставляєш на путь Божу. Отож, чи личить давати данину кесареві, чи ні? Давати, чи не давати?" </p>
<p>15 Він же, знавши їхнє лукавство, сказав їм: "Чого мене спокушаєте? Принесіть мені динарій, щоб я бачив." </p>
<p>16 Вони й принесли. І каже їм: "Чий це образ і напис?" - "Кесарів", - ті йому відповідають.</p>
<p>17 Тоді Ісус промовив до них: "Віддайте кесареві, що кесареве, а Богові - що Боже." І вони дивувались йому.</p>
<p>18 І прийшли до нього садукеї, які кажуть, що немає воскресіння, і ставлять йому таке питання: </p>
<p>19 "Учителю, Мойсей був написав нам, що коли в когось помре брат і зоставить жінку, дітей же не зоставить, то щоб брат його взяв жінку і воскресив потомство братові своєму. </p>
<p>20 Сім братів було. Перший узяв жінку і помер, не лишивши потомства. </p>
<p>21 Узяв її другий - і помер, не лишивши потомства; так само і третій. </p>
<p>22 Ніякий із сімох не лишив потомства. А після всіх померла й жінка. </p>
<p>23 При воскресінні, як вони воскреснуть, - котрого з них вона буде жінкою? Бо семеро мали її за жінку." </p>
<p>24 Ісус же сказав їм: "Чи не тому ви помиляєтеся, що не знаєте Письма й Божої сили? </p>
<p>25 Бо як воскресають із мертвих, то ні женяться, ані заміж виходять, а будуть як ангели на небі. </p>
<p>26 А про мертвих - що вони воскреснуть - хіба ви не читали про той кущ в книзі Мойсея, як ото Бог сказав до нього: Я - Бог Авраама, Бог Ісаака й Бог Якова! </p>
<p>27 Він Бог не мертвих, а живих. Тож дуже ви помиляєтеся."</p>
<p>28 Один же з книжників, що чув їхню суперечку, а й бачив, як він їм добре відповів, підійшов і спитав його: "Яка перша з усіх заповідей?" </p>
<p>29. Ісус відповів: "Перша - Слухай Ізраїлю! Наш Господь Бог - Господь Єдиний, </p>
<p>30 і будеш любити Господа, Бога твого, всім серцем твоїм, усією душею твоєю, всією думкою твоєю й усією силою твоєю. </p>
<p>31 А друга: Будеш любити ближнього твого, як себе самого. Іншої, більшої від цих, заповіді немає."</p>
<p>32 І сказав йому книжник: "Добре, Учителю: ти сказав по правді, що він - Єдиний, і що нема іншого, крім нього. </p>
<p>33 А й що любити його усім серцем, усім розумом та силою всією, й любити ближнього, немов себе самого, - це більш, ніж усі всепалення та жертви." </p>
<p>34 Ісус же побачивши, що відрік розумно, сказав до нього: "Ти недалеко від Божого Царства." І ніхто не смів більше його запитувати.</p>
<p>35 Заговорив тоді Ісус і казав, навчаючи у храмі: "Як можуть книжники казати, що Христос - син Давидів? </p>
<p>36 Адже ж: Давид сам був промовив Святим Духом: Сказав Господь Владиці моєму: Сиди праворуч від мене, доки не покладу ворогів твоїх підніжком тобі під ноги. </p>
<p>37 Сам Давид зве його Господом; як же тоді він - його син?" І багато людей слухало його радо.</p>
<p>38 І він говорив у своїм повчанні: "Остерігайтесь книжників, що люблять проходжуватися у довгих шатах, вітання на майданах, </p>
<p>39 перші сидження у синагогах, перші місця на бенкетах, </p>
<p>40 що з'їдають доми вдовині й довго моляться для виду. На них буде суворіший присуд."</p>
<p>41 І сівши проти скарбоні, дивився, як народ кидає гроші у скарбоню. Чимало заможних кидали багато. </p>
<p>42 І ось прийшла одна вбога вдовиця і вкинула дві лепти, тобто кодрант. </p>
<p>43 І прикликавши своїх учнів, сказав їм: "Істинно кажу вам, що ота вбога вдовиця вкинула більш від усіх, які кидали у скарбоню. </p>
<p>44 Усі бо кидали з свого надміру, вона ж: з убозтва свого все, що мала, вкинула, - увесь свій прожиток."</p>

<h4>ЄВАНГЕЛІЯ Г.Н.І. ХРИСТА ВІД МАРКА 13 <span class="prim_h6"> Про зруйнування Єрусалиму 1-13; мерзота спустошення 14-27; про чуйність і молитву 28-37</span></h4>
<p>1 І як виходив із храму, каже йому один з його учнів: "Учителю, поглянь, що за каміння, що за будівля!" </p>
<p>2 Ісус же сказав до нього: "Бачиш оці будівлі великі? Не лишиться тут каменя на камені, якого б не перевернули."</p>
<p>3 Як же він сидів на горі Оливній, проти храму, Петро, Яків, Йоан та Андрій спитали його насамоті: </p>
<p>4 "Скажи нам, коли це буде і який знак, коли все те має здійснитися?" </p>
<p>5 Тоді Ісус почав до них промовляти: "Вважайте, щоб ніхто не обманув вас. </p>
<p>6 Багато прийде під моїм ім'ям, і вам казатимуть: Це я, - і багатьох зведуть. </p>
<p>7 Коли почуєте про війни та воєнні чутки, не тривожтесь, бо це мусить статися, та це ще не кінець. </p>
<p>8 Народ бо на народ повстане, і царство на царство. По різних місцях будуть землетруси, буде голоднеча. Це початок горя.</p>
<p>9 Зважайте на себе самих: вас видадуть на суди, битимуть по синагогах, ставитимуть перед правителями та царями з-за мене - їм на свідоцтво. </p>
<p>10 А треба, щоб Євангелія була проповідувана спершу всім народам. </p>
<p>11 І коли вестимуть вас, щоб видати, не клопочіться, що будете говорити, лише кажіть те, що дасться вам на ту годину; не ви бо говоритимете, а Дух Святий. </p>
<p>12 Брат видасть на смерть брата, батько - дитину. Діти повстануть на батьків і смерть їм заподіють. </p>
<p>13 І ненавидітимуть вас усі за моє ім'я. Та хто витримає до кінця, - той буде спасенний.</p>
<p>14 А як побачите мерзоту спустошення, що настане там, де їй не слід наставати, - хто читає, хай розуміє! - тоді ті, що в Юдеї, нехай утікають у гори; </p>
<p>15 хто на покрівлі, нехай на діл не сходить, ані не входить до своєї хати, щоб узяти щось із неї; </p>
<p>16 а хто у полі, нехай не повертається назад узяти свою одежу. </p>
<p>17 Горе вагітним і тим, що годуватимуть грудьми у той час. </p>
<p>18 Моліться, щоб це не сталося зимою! </p>
<p>19 Бо дні ті будуть таким лихом, якого не було від початку світу, що його сотворив Бог, аж понині, і ніколи більш не буде. </p>
<p>20 І якби Господь не вкоротив тих днів, ніхто б не врятувався; але заради вибраних, що їх вибрав, він укоротив ті дні.</p>
<p>21 І коли вам хтось тоді скаже: Ось тут Христос, - абож: Глянь, онде! - то не вірте. </p>
<p>22 Постануть бо месії неправдиві та пророки ложні й чинитимуть знаки та чуда, щоб, оскільки можна, одурити вибраних. </p>
<p>23 Ви ж зважайте! Я сказав вам усе заздалегідь.</p>
<p>24 За тих же днів, після того горя, сонце затьмиться, місяць не дасть свого світла, </p>
<p>25 зорі спадуть з неба, і сили небесні стрясуться. </p>
<p>26 І тоді узріють Сина Чоловічого, що йтиме по хмарах з великою силою й славою. </p>
<p>27 Тоді він пошле ангелів і збере своїх вибраних із чотирьох вітрів, від краю землі до краю неба.</p>
<p>28 Від смоковниці навчіться притчі: Коли віття її стає м'яким і пускає листя, знаєте, що близько є літо. </p>
<p>29. Так і ви, коли побачите, що це здійснюється, знайте, що - близько, під дверима! </p>
<p>30 Істинно кажу вам: Не перейде цей рід, доки усе це не здійсниться. </p>
<p>31 Небо й земля пройдуть, слова ж мої не пройдуть.</p>
<p>32 Про день же той чи годину - ніхто не знає: ні ангели на небі, ані Син, - тільки Отець. </p>
<p>33 Глядіть же, чувайте, не знаєте бо, коли той час настане. </p>
<p>34 Як чоловік, що, від'їхавши ген, зоставив свій дім, дав слугам своїм владу й кожному роботу, воротареві ж звелів пильнувати, </p>
<p>35 - пильнуйте, отже, і ви, бо не знаєте, коли прийде пан дому, - ввечері чи опівночі, чи як запіє півень, а чи уранці, </p>
<p>36 - щоб, коли повернеться несподівано, не застав вас уві сні. </p>
<p>37 А що вам кажу, - кажу всім: Чувайте!"</p>

<h4>ЄВАНГЕЛІЯ Г.Н.І. ХРИСТА ВІД МАРКА 14 <span class="prim_h6"> У домі Симона прокаженого 1-11; Тайна Вечеря 12-31; у саді гетсиманськім 32-52; перед Каяфою 53-65; Петро відрікається 66-72.</span></h4>
<p>1 Два дні ж по тому мала бути Пасха й Опрісноки, тож первосвященики та книжники шукали, як би його схопити підступом і вбити, </p>
<p>2 але, мовляв, не під час свята, щоб розруху не було в народі!</p>
<p>3 І як був у Витанії, в домі Симона прокаженого, і коли він був за столом, то підійшла жінка з алябастровою посудиною щирого дорогоцінного нарду й, розбивши ту посудину, вилила йому на голову. </p>
<p>4 Деякі обурилися між собою: "Навіщо, мовляв, така втрата мира! </p>
<p>5 Таж її можна було продати більш, ніж за триста динаріїв, а гроші бідним дати!" І вони ремствували на неї. </p>
<p>6 Але Ісус сказав: "Лишіть її. Чого її бентежите? Вона зробила супроти мене добрий вчинок. </p>
<p>7 Бідних бо ви завжди маєте з собою і, коли захочете, можете їм добро чинити; мене ж не завжди маєте. </p>
<p>8 Що могла, те зробила; вона заздалегідь намастила моє тіло на похорон. </p>
<p>9 Істинно кажу вам: По цілім світі, скрізь, де тільки буде проповідувана ця Євангелія, оповідатимуть і те, що вона зробила, на пам'ятку про неї."</p>
<p>10 Юда ж Іскаріотський, один з дванадцятьох, пішов до первосвящеників, щоб видати його їм. </p>
<p>11 Вони, почувши це, зраділи й обіцяли дати йому гроші. І він шукав, як би його видати у сприятливий час.</p>
<p>12 А першого дня Опрісноків, коли жертвували Пасху, кажуть до нього учні: "Де хочеш, щоб ми йшли й приготували, - щоб ти їв Пасху?" </p>
<p>13 І послав двох із своїх учнів, і сказав їм: "Ідіть у місто; і стріне вас чоловік, що нестиме жбан води; йдіть лишень за ним, </p>
<p>14 і куди він увійде, скажіть господареві дому: Учитель питає: Де моя світлиця, в якій я міг би спожити з учнями моїми Пасху? </p>
<p>15 І він вам покаже світлицю велику, вистелену килимами та готову. Там приготуйте нам."</p>
<p>16 Учні пішли, прибули до міста і знайшли, як він сказав їм, та й приготували Пасху.</p>
<p>17 Якже настав вечір, - приходить з дванадцятьма. </p>
<p>18 І коли вони сиділи за столом та споживали, Ісус промовив: "Істинно кажу вам, один з вас, який їсть зо мною, мене видасть." </p>
<p>19 Вони засмутились і один по одному заходились його питати: "Чи не я?" </p>
<p>20 Він відповів їм: "Один з дванадцятьох, що вмачає зо мною руку в миску. </p>
<p>21 Син Чоловічий іде, як написано про нього; але горе тому чоловікові, що зрадить Сина Чоловічого. Краще було б не родитись чоловікові тому!"</p>
<p>22 І коли вони їли, Ісус узяв хліб, благословив, розломив і дав їм, кажучи: "Беріть, це моє тіло." </p>
<p>23 Потім узяв чашу, воздав хвалу, дав їм, і пили з неї всі. </p>
<p>24 Та й сказав їм: "Це моя кров Завіту, що проливається за багатьох. </p>
<p>25 Істинно кажу вам, що не питиму вже від плоду винограду аж по той день, як новим буду його пити в Царстві Божім." </p>
<p>26 І, проспівавши, вийшли на гору Оливну.</p>
<p>27 І сказав їм Ісус: "Усі ви спокуситеся, бо написано: Вдарю пастиря, і вівці розбіжаться. </p>
<p>28 Та по моїм воскресінні випереджу вас у Галилеї." </p>
<p>29. А Петро сказав до нього: "Навіть коли й усі спокусяться, - та не я!" </p>
<p>30 Відповів йому Ісус: "Істинно кажу тобі, що ти сьогодні, цієї ночі, заки півень заспіває двічі, тричі мене відречешся." </p>
<p>31 А він ще більше твердив: "Хоч би мені прийшлося з тобою і вмерти, не відречусь я тебе!" І всі так само говорили.</p>
<p>32 І приходять вони на місце, що зветься Гетсиманія, - то й каже своїм учням: "Посидьте тут, поки я помолюся." </p>
<p>33 І взяв із собою Петра, Якова та Йоана, і почав жахатись та тривожитись. </p>
<p>34 Потім каже до них: "Душа моя вся смутиться аж до смерти. Лишіться тут і чувайте." </p>
<p>35 Пройшовши трохи далі, він припав до землі й почав молитися, щоб, якщо можливо, минула його ця година. </p>
<p>36 І мовив: "Авва - Отче, усе тобі можливе: віддали від мене цю чашу! Та не що я хочу, а що ти." </p>
<p>37 І приходить, і знаходить їх уві сні, та й каже до Петра: "Симоне, ти спиш? Не міг єси чувати ані однієї години? </p>
<p>38 Чувайте ж, моліться, щоб не ввійти в спокусу. Дух бадьорий, але тіло кволе!"</p>
<p>39 І знову, відійшовши, молився та промовляв те саме слово. </p>
<p>40 І, повернувшися, знову знайшов їх уві сні, очі бо в них були отяжілі й вони не знали, що йому відказати. </p>
<p>41 Повернувся він утретє й каже їм: "Спите ще й спочиваєте? Досить, прийшла година: ось Син Чоловічий буде виданий у руки грішникам. </p>
<p>42 Уставайте, ходімо! Зрадник мій ось наблизився!"</p>
<p>43 І відразу ж, коли він ще говорив, прибув Юда, один з дванадцятьох, а з ним юрба з мечами та киями - від первосвящеників, книжників і старших. </p>
<p>44 Його зрадник дав їм знак, кажучи: "Кого поцілую, той і є: беріте його й ведіте обережно." </p>
<p>45 І скоро він прибув, то підійшов до Ісуса та й каже: Учителю - і поцілував його. </p>
<p>46 А вони наклали на нього руки й схопили його. </p>
<p>47 Один же з тих, що там були, витяг меч, вдарив слугу первосвященика й відтяв йому вухо.</p>
<p>48 Тоді Ісус, звернувшись до них, сказав їм: "Немов на розбійника ви вийшли з мечами та киями, щоб мене спіймати. </p>
<p>49 Щодня був я між вами, навчаючи у храмі, і ви мене не схопили. Та це - щоб збулося Писання." </p>
<p>50 Тоді всі, лишивши його, повтікали.</p>
<p>51 Якийсь же юнак, загорнений в одне лиш покривало, йшов за ним. Його схопили, </p>
<p>52 тож він, покинувши покривало, втік від них нагий.</p>
<p>53 І повели Ісуса до первосвященика; і зібрались усі первосвященики, старші та книжники. </p>
<p>54 Петро ж ішов слідом за ним здалека аж усередину до двору первосвященика і, сівши з слугами, грівся при ватрі. </p>
<p>55 Первосвященики ж і вся рада шукали свідчення на Ісуса, щоб його вбити, та не знаходили. </p>
<p>56 Багато бо свідчило неправдиво проти нього, але свідчення їхні не були згідні. </p>
<p>57 А деякі, підвівшись, так свідчили проти нього ложно: </p>
<p>58 "Ми чули, як він говорив: Зруйную храм цей рукотворний і за три дні збудую інший, нерукотворний." </p>
<p>59 Та й це їхнє свідчення не було однозгідне. </p>
<p>60 Тоді первосвященик, уставши посередині, спитав Ісуса, мовивши: "Не відказуєш нічого, коли оці свідчать проти тебе?" </p>
<p>61 Та він мовчав і нічого не відповідав. Знову спитав його первосвященик і каже йому: "Чи ти єси Христос, Син Благословенного?" </p>
<p>62 "Я є, - відповів Ісус, - і побачите Сина Чоловічого, який сидітиме праворуч Всемогутнього та йтиме по хмарах небесних." </p>
<p>63 Отож первосвященик роздер свою одежу й каже: "Навіщо нам іще свідків? </p>
<p>64 Ви чули богохульство! Як вам здається?" І всі вони присудили, що смерти він гідний. </p>
<p>65 Тож деякі стали плювати на нього, закривати йому лице й били його по щоках та приказували: "Пророкуй!" А й слуги били його по обличчі.</p>
<p>66 Коли Петро був унизу на подвір'ї, приходить одна з служниць первосвященика </p>
<p>67 і, побачивши Петра, що грівся, придивилась до нього та й каже: "А й ти був з Ісусом Назарянином." </p>
<p>68 Та він відрікся, кажучи: "Не знаю і не розумію, що ти таке кажеш." Та й вийшов геть на переддвір'я, - а півень і заспівав! </p>
<p>69 Служниця ж, побачивши його знову, почала говорити тим, що там стояли: "Цей з їхніх." </p>
<p>70 Та він відрікся знову. І трохи згодом ті, що там стояли, сказали до Петра: "Ти й справді з їхніх, бо ти галилеянин." </p>
<p>71 Він же став клястися і божитися, мовляв, не знаю цього чоловіка, про якого кажете. </p>
<p>72 І тієї ж миті півень заспівав удруге. І згадав Петро слово, що Ісус був промовив до нього: "Перше ніж півень заспіває двічі, - тричі мене відречешся." Та й заридав гірко.</p>

<h4>ЄВАНГЕЛІЯ Г.Н.І. ХРИСТА ВІД МАРКА 15 <span class="prim_h6"> Ісус перед Пилатом 1-15; знущання над Ісусом 16-21; розп'яття 22-41; Йосиф Ариматейський ховає Ісуса 42-47</span></h4>
<p>1 З самого ранку первосвященики вчинили нараду із старшими та книжниками - увесь синедріон. Зв'язавши ж Ісуса, вони повели та й видали його Пилатові. </p>
<p>2 Пилат спитав його: "Ти - цар юдейський?" Він же у відповідь мовить йому: "Ти кажеш." </p>
<p>3 А первосвященики багато обвинувачували його. </p>
<p>4 І знову спитав його Пилат, кажучи: "Не відказуєш нічого? Дивись, скільки тебе винуватять." </p>
<p>5 Та Ісус нічого не відповідав більше, тож дивувався Пилат.</p>
<p>6 На свято Пасхи відпускав він їм одного в'язня, того, якого вони просили. </p>
<p>7 А був один, що звавсь Варавва, ув'язнений з бунтівниками, які під час бунту вчинили були вбивство. </p>
<p>8 І народ, підвівшися, почав просити про те, що він робив їм завжди. </p>
<p>9 Пилат же відповів їм, кажучи: "Хочете, щоб я відпустив вам царя юдейського?" </p>
<p>10 Знав бо, що первосвященики видали його через заздрощі. </p>
<p>11 Первосвященики ж підбурили народ, щоб він відпустив їм радше Варавву. </p>
<p>12 Пилат знову заговорив і мовив до них: "Що ж мені робити з тим, що ви звете царем юдейським?" </p>
<p>13 А ті знову закричали: "Розіпни його!" </p>
<p>14 Пилат же сказав до них: "Що за зло вчинив він?" А вони ще гірше кричали: "Розіпни його!" </p>
<p>15 Тоді Пилат, бажаючи догодити юрбі, відпустив їм Варавву, Ісуса ж, убичувавши, видав, щоб його розіп'яли.</p>
<p>16 Вояки повели його в середину двору, тобто у Преторію, та й скликали всю чоту. </p>
<p>17 Вони вдягли його в багряницю і, сплівши вінець із тернини, поклали на нього </p>
<p>18 та й почали його вітати: "Радуйся, царю юдейський!" </p>
<p>19 І били його тростиною по голові, плювали на нього й, падаючи на коліна, поклонялись йому.</p>
<p>20 Коли над ним наглумилися, зняли з нього багряницю й одягнули його в його одежу. Опісля ж повели його на розп'яття.</p>
<p>21 Одного ж перехожого, Симона Киринея, батька Олександра та Руфа, що повертався з поля, присилували нести його хрест.</p>
<p>22 І привели його на місце Голготу, що значить Череп-місце, </p>
<p>23 та й дали йому пити вина, змішаного з міррою, та він не прийняв. </p>
<p>24 Тоді розіп'яли його й поділили його одежу, кинувши на неї жереб, хто що візьме. </p>
<p>25 Була ж: третя година, коли вони розіп'яли його. </p>
<p>26 А був і напис, за що його засуджено, написаний: "Цар Юдейський."</p>
<p>27 І розіп'яли з ним двох розбійників, одного праворуч, а другого ліворуч від нього. </p>
<p>28 Тоді збулось Писання, що каже: "І з беззаконними полічено його."</p>
<p>29. І прохожі хулили його й, киваючи своїми головами, промовляли: "Гей, ти, що храм руйнуєш і в три дні знов його будуєш </p>
<p>30 - спаси себе з хреста!" </p>
<p>31 А й первосвященики глузували між собою й разом з книжниками приказували: "Інших спасав, а себе - не може спасти! </p>
<p>32 Христос, цар Ізраїля - хай зійде тепер із хреста, щоб ми побачили й увірували." Та й ті, що були з ним розп'яті, зневажали його.</p>
<p>33 А як настала шоста година, темрява наступила по всій землі аж до дев'ятої години. </p>
<p>34 О дев'ятій же годині Ісус скрикнув голосом сильним: "Елої, Елої, лама савахтані?" - що означає у перекладі: "Боже мій, Боже мій! Чому єси покинув мене?" </p>
<p>35 Деякі з тих, що там стояли, почувши те, казали: "Он, Іллю кличе!" </p>
<p>36 Побіг один і, намочивши губку оцтом та настромивши на тростину, давав йому пити, кажучи: "Чекайте, побачимо, чи прийде Ілля зняти його!" </p>
<p>37 А Ісус, голосом сильним скрикнувши, віддав духа. </p>
<p>38 Тоді завіса в храмі роздерлася надвоє, зверху аж донизу. </p>
<p>39 Бачивши ж сотник, що стояв проти нього, що так віддав духа, сказав: "Чоловік цей справді був Син Божий."</p>
<p>40 Були й жінки, що дивилися здалека. Між ними була Марія Магдалина, Марія, мати Якова Молодшого та Йосифа, і Саломія, </p>
<p>41 що слідом за ним ходили і йому услугували, як був він у Галилеї, та й багато інших, що з ним були прийшли в Єрусалим.</p>
<p>42 Коли настав уже вечір, - тому що була це п'ятниця, тобто перед суботою, </p>
<p>43 - Йосиф Ариматейський, поважний радник, що й сам очікував Божого Царства, прибув і, сміливо ввійшовши до Пилата, попросив тіло Ісуса. </p>
<p>44 Пилат же здивувався, що вже вмер; і прикликавши сотника, спитав його, чи давно помер. </p>
<p>45 Довідавшись від сотника, він видав Йосифові тіло; </p>
<p>46 а Йосиф, купивши полотно, зняв його, обгорнув полотном і поклав його у гробі, що був висічений у скелі; потім прикотив камінь до входу гробу; </p>
<p>47 Марія ж Магдалина й Марія, мати Йосифа, дивились, де його покладено.</p>

<h4>ЄВАНГЕЛІЯ Г.Н.І. ХРИСТА ВІД МАРКА 16 <span class="prim_h6"> Воскресіння Ісуса 1-8; з'ява Магдалині та апостолам 9-20</span></h4>
<p>1 Якже минула субота, Марія Магдалина, Марія, мати Якова, та Саломія купили пахощів, щоб піти та намастити його. </p>
<p>2 Рано-вранці, першого дня тижня, прийшли вони до гробу, як сходило сонце, </p>
<p>3 та й говорили між собою: "Хто нам відкотить камінь від входу до гробу?" </p>
<p>4 Але поглянувши, побачили, що камінь був відвалений, - був бо дуже великий.</p>
<p>5 Увійшовши до гробу, побачили юнака, що сидів праворуч, одягнений у білу одежу, - і вжахнулись. </p>
<p>6 А він до них промовив: "Не жахайтеся! Ви шукаєте Ісуса Назарянина, розп'ятого Він воскрес, його нема тут. Ось місце, де його були поклали. </p>
<p>7 Але йдіть, скажіть його учням та Петрові, що випередить вас у Галилеї: там його побачите, як він сказав вам." </p>
<p>8 І вони, вийшовши, втекли від гробу, бо жах і трепет огорнув їх, і нікому нічого не сказали, бо боялися.</p>
<p>9 Воскреснувши ж уранці першого дня тижня, з'явився найперше Марії Магдалині, з якої вигнав був сім бісів. </p>
<p>10 Вона пішла й повідомила тих, що були з ним і що сумували й плакали. </p>
<p>11 Вони ж, почувши, що він живий та що вона його бачила, не йняли віри.</p>
<p>12 Після цього з'явився в іншім вигляді двом з них, що були в дорозі й ішли на село. </p>
<p>13 І ці, повернувшися, сповістили інших, але й їм не йняли віри.</p>
<p>14 Нарешті з'явився він самим одинадцятьом, коли то були за столом, і докоряв за їхнє невірство та твердосердя, що не повірили тим, які бачили його воскреслого з мертвих.</p>
<p>15 І сказав їм: "Ідіть же по всьому світу та проповідуйте Євангелію всякому творінню. </p>
<p>16 Хто увірує й охриститься, той буде спасенний; а хто не увірує, той буде осуджений. </p>
<p>17 А ось чуда, що будуть супроводити тих, які увірують: Ім'ям моїм виганятимуть бісів, будуть говорити мовами новими; </p>
<p>18 гадюк руками братимуть, і хоч би що смертоносне випили, не пошкодить їм; на хворих будуть руки класти, і добре їм стане."</p>
<p>19 Господь же Ісус, промовивши до них так, вознісся на небо й возсів праворуч Бога. </p>
<p>20 Вони ж пішли й проповідували всюди, а Господь допомагав їм та стверджував слово чудесами, які його супроводили.</p>

</body>
</html>
