<h2></h2>

<h4>ВІД ЙОАНА 1 <span class="prim_h6"> Вічне Слово - Син Божий 1-18; свідчення Йоана Христителя про Ісуса 19-34; перші Христові апостоли 35-51</span></h4>
<p>1 Споконвіку було Слово, і з Богом було Слово, і Слово було - Бог.</p>
<p>2 З Богом було воно споконвіку.</p>
<p>3 Ним постало все, і ніщо, що постало, не постало без нього.</p>
<p>4 У ньому було життя, і життя було - світло людей.</p>
<p>5 І світло світить у темряві, і не пойняла його темрява.</p>
<p>6 Був чоловік, посланий Богом, ім'я йому - Йоан.</p>
<p>7 Прийшов він свідком - свідчити світло, щоб усі з-за нього увірували.</p>
<p>8 Не був він світло - був лише, щоб свідчити світло.</p>
<p>9 Справжнє то було світло - те, що просвітлює кожну людину. Воно прийшло у цей світ.</p>
<p>10 Було у світі, і світ ним виник -і світ не впізнав його.</p>
<p>11 Прийшло до своїх, - а свої його не прийняли.</p>
<p>12 Котрі ж прийняли його - тим дало право дітьми Божими стати, які а ім'я його вірують;</p>
<p>13 які не з крови, ані з тілесного бажання, ані з волі людської, лише - від Бога народилися.</p>
<p>14 І Слово стало тілом, і оселилося між нами, і ми славу його бачили - славу Єдинородного від Отця, благодаттю та істиною сповненого.</p>
<p>15 Свідчить про нього Йоан, і проголошує, промовляючи: «Ось той, про кого я говорив: Той, що йде за мною, існував передо мною, був раніше за мене.»</p>
<p>16 Від його повноти прийняли всі ми - благодать за благодать.</p>
<p>17 Закон бо був даний від Мойсея, благодать же й істина прийшла через Ісуса Христа.</p>
<p>18 Ніхто й ніколи Бога не бачив. Єдинородний Син, що в Отцевому лоні, - той об'явив.</p>
<p>19 Ось Йоанове свідчення, коли то юдеї були до нього послали з Єрусалиму єреїв та левітів, спитати його: «Хто ти?»</p>
<p>20 А він зізнався, не заперечив; зізнався: «Я - не Христос.»</p>
<p>21 То вони спитали його: «Що ж - Ілля ти?» - «Ні», мовив він. «Пророк ти?» - «Ні», відказав він.</p>
<p>22 Тоді вони йому: «То хто ж ти такий - щоб відповісти тим, які нас вислали, що сам про себе кажеш?»</p>
<p>23 Промовив: «Я - голос вопіющого в пустині: Вирівняйте путь Господню, - як ото пророк Ісая сказав.»</p>
<p>24 Були ж посланці з фарисеїв.</p>
<p>25 Отож спитали його, мовивши до нього: «Чого ж бо христиш, коли єси ні Христос, ані Ілля, ані пророк?»</p>
<p>26 Йоан же їм у відповідь: «Водою я хрищу. Той же стоїть серед вас, якого ви не знаєте;</p>
<p>27 він наступить після мене, а я йому не гідний розв'язати й ремінця сандалі.»</p>
<p>28 Сталося те у Витанії, по той бік Йордану, де Йоан христив.</p>
<p>29. Тож наступного дня бачить він Ісуса, що йде до нього, та й каже: «Ось Агнець Божий, який світу гріх забирає.</p>
<p>30 Це той, що про нього повідав я: За мною наступить муж, сущий передо мною, був бо раніш за мене.</p>
<p>31 І не знав я його. Та я на те прийшов, водою христивши, щоб Ізраїлеві об'явлений був він.»</p>
<p>32 Тож Йоан свідчив, промовляючи: «Бачив я Духа, що, мов той голуб, з неба сходив і перебував над ним.</p>
<p>33 І не знав я його, але той, хто послав мене водою христити, сказав був мені: Над ким побачиш Духа, який сходить і над ним перебуває, - той і христить Святим Духом.</p>
<p>34 І я бачив і засвідчив: Він - Син Божий.»</p>
<p>35 Другого дня знову стояв Йоан там, ще й двоє з його учнів.</p>
<p>36 Угледівши ж Ісуса, який надходив, - мовив: «Ось Агнець Божий.»</p>
<p>37 Почули двоє учнів, як він оте сказав, та й пішли за Ісусом.</p>
<p>38 Обернувшися ж Ісус і побачивши, що вони йдуть, мовив до них: «Чого шукаєте?» Ті ж йому: «Равві, - що в перекладі означає: Учителю, - де перебуваєш?»</p>
<p>39 Відрік він їм: «Ходіть та подивіться.» Пішли, отже, і побачили, де перебуває, і того дня залишилися в нього. Було ж близько десятої години.</p>
<p>40 Андрій, брат Симона Петра, був одним із тих двох, що, почувши Йоана, пішли за ним.</p>
<p>41 Зустрів він спершу брата свого Симона й мовив до нього: «Ми знайшли Месію, - що у перекладі означає: Христос.»</p>
<p>42 І привів його до Ісуса. Ісус же, глянувши на нього, сказав: «Ти -Симон, син Йони, ти зватимешся Кифа», - що у перекладі означає: Петро (Скеля).</p>
<p>43 Другого дня вирішив піти в Галилею; і знайшовши Филипа, мовив до нього: «Іди за мною.»</p>
<p>44 А був Филип з Витсаїди, з міста Андрієвого та Петрового.</p>
<p>45 Зустрів Филип Натанаїла і сказав до нього: «Ми знайшли того, про кого Мойсей у законі писав і пророки, - Ісуса Йосифового сина, з Назарету.»</p>
<p>46 Натанаїл же йому на те: «А що доброго може бути з Назарету?» Мовив до нього Филип: «Прийди та подивися.»</p>
<p>47 Побачивши Ісус, що Натанаїл надходив до нього, сказав про нього: «Ось справжній ізраїльтянин, що нема в ньому лукавства.»</p>
<p>48 Натанаїл же йому: «Звідкіль знаєш мене?» Сказав Ісус, промовивши до нього: «Перше, ніж Филип закликав тебе, бачив я тебе, як був єси під смоковницею.»</p>
<p>49 Відповів же йому Натанаїл: «Учителю, ти - Син Божий, ти - цар Ізраїлів.»</p>
<p>50 Ісус відказав, мовивши до нього: «Тому, що я повідав тобі: Бачив я тебе під смоковницею, - то й віриш! Бачитимеш більше, ніж те.»</p>
<p>51 І сказав до нього: «Істинно, істинно кажу вам: Побачите небеса відкриті, й ангелів Божих, як висходять та сходять на Сина Чоловічого.» </p>

<h4>ВІД ЙОАНА 2 <span class="prim_h6"> Перше чудо Ісуса у Кані Галилейській 1-12; Ісус виганяє торгівців з єрусалимського храму 13-25</span></h4>
<p>1 Третього ж дня весілля відбувалося в Кані Галилейській, і була там мати Ісусова.</p>
<p>2 Отож запрошено на те весілля й Ісуса та його учнів.</p>
<p>3 Коли ж не вистачило вина, мати Ісусова й каже до нього: «Вина в них нема.»</p>
<p>4 Відрік їй Ісус: «Що мені, жінко, - а й тобі? Таж не прийшла година моя!»</p>
<p>5 Але мати його мовила до слуг: «Що лиш скаже вам, - робіть.»</p>
<p>6 Було ж там шестеро кам'яних посудин на воду, щоб очищуватися по-юдейському; кожна вміщала дві або три мірки.</p>
<p>7 Сказав їм Ісус: «Наповніть посудини водою.» Вони й виповнили їх по вінця.</p>
<p>8 А він їм далі каже: «Зачерпніть тепер та й несіть до старости весільного.» Тож понесли.</p>
<p>9 Коли ж покуштував староста воду, що на вино обернулась, - а не знав же, звідки воно взялося: слуги лише знали, котрі води зачерпнули були, - то закликав староста молодого</p>
<p>10 і до нього мовив:; «Всяк чоловік добре вино спершу подає, а гірше, - як уп'ються. Ти ж приховав добре вино аж он по сю пору.»</p>
<p>11 Ось такий чудес початок учинив Ісус у Кані Галилейській, і велич тим свою об'явив, - тож і учні його увірували в нього.</p>
<p>12 По тому ж подався він у Капернаум, він сам і його мати й брати та учні його, і перебули там декілька днів.</p>
<p>13 Незабаром була юдейська Пасха, тож Ісус вирушив до Єрусалиму</p>
<p>14 і зустрів у храмі тих, що продавали волів, овець і голубів, а й міняйли сиділи теж.</p>
<p>15 І зробивши бич із мотуззя, повиганяв усіх із храму, геть із вівцями й волами, гроші міняйлів порозсипав і столи поперекидав.</p>
<p>16 Продавцям же голубів сказав: «Заберіть оте звідси, не робіть дому Отця мого торговим домом!»</p>
<p>17 Пригадали тоді його учні, що написано було: «Ревність дому твого поїдатиме мене».</p>
<p>18 А юдеї озвались і мовили до нього: «Яким знаком доведеш, що таке чиниш?»</p>
<p>19 Ісус відрік їм у відповідь: «Зруйнуйте храм цей, а я його за три дні поставлю.»</p>
<p>20 Юдеї ж відказали: «Будовано храм цей сорок і шість років, а ти його поставиш за три дні?»</p>
<p>21 Та він говорив про храм свого тіла,</p>
<p>22 тож коли воскрес із мертвих, то й пригадали його учні, що він оте говорив їм, і увірували Писанню та слову, яке Ісус був вирік.</p>
<p>23 А коли був він на свято Пасхи в Єрусалимі, то численні, бачивши його чуда, які він творив, увірували в його ім'я.</p>
<p>24 Але не звірявсь їм Ісус, бо знав усіх їх,</p>
<p>25 а й потреби не мав, щоб хтось йому свідчив про людину, відав бо сам, що міститься в людині. </p>

<h4>ВІД ЙОАНА 3 <span class="prim_h6"> Розмова Ісуса з Никодимом 1-21; останнє свідчення Йоана Христителя про Христа 22-36</span></h4>
<p>1 З фарисеїв один чоловік був, Никодим на ймення, зверхник серед юдеїв.</p>
<p>2 Прийшов він до Ісуса вночі й каже до нього: «Равві, ми знаємо, що прийшов єси вчитилем від Бога: ніхто бо, з ким немає Бога, не спроможен такі чуда творити, що ти їх твориш.»</p>
<p>3 Озвався де Ісус і мовив до нього: «Істинно, істинно кажу тобі: Коли хтось не вродиться з висоти, не бачити йому Божого Царства.»</p>
<p>4 Никодим же йому: «Як може чоловік уродитись, коли вже старий? Чи спроможен же він увійти знову в утробу матері своєї та й народитись?»</p>
<p>5 Відрік Ісус: «Істинно, істинно кажу тобі: Коли хтось не вродиться з води та Духа, не спроможен увійти у Царство Боже.</p>
<p>6 Що народжується від тіла - тіло, а що народжується від Духа - дух.</p>
<p>7 Не дивуйся, що я сказав тобі: Треба вам уродитися з висоти.</p>
<p>8 Вітер віє, куди забажає, і шум його чуєш, а не відаєш, звідки приходить і куди відходить. Так бо і з кожним, хто народжується від Духа.»</p>
<p>9 Озвався Никодим і мовив до нього: «Як воно може статись?»</p>
<p>10 Ісус же до нього у відповідь: «Ти вчитель Ізраїля, а того й не знаєш?</p>
<p>11 Істинно, істинно кажу тобі: Ми говоримо про те, що знаємо, а свідчимо про те, що бачили, - ви ж свідчення нашого не берете до уваги.</p>
<p>12 Говорив я вам про земне, а ви не віруєте, - як же увіруєте, коли вам про небесне говоритиму?</p>
<p>13 Ніхто не ввійшов у небо, крім того, хто зійшов з неба: Син Чоловічий!</p>
<p>14 Тож так, як Мойсей змія підняв у пустині, - так треба Синові Чоловічому бути піднесеним,</p>
<p>15 щоб кожен, хто вірує у нього, жив життям вічним.</p>
<p>16 Бог бо так полюбив світ, що Сина свого Єдинородного дав, щоб кожен, хто вірує в нього, не загинув, а жив життям вічним.</p>
<p>17 Бо не послав Бог у світ Сина світ засудити, лише ним - світ спасти.</p>
<p>18 Хто вірує в нього, не буде засуджений, хто ж не вірує, - той уже засуджений, бо не увірував в ім'я Єдинородного Сина Божого.</p>
<p>19 А той суд такий: світло прийшло у світ, люди ж більше злюбили темряву, ніж світло, - лихі бо були їхні діла.</p>
<p>20Бо кожен, хто чинить зло, ненавидить світло, тож і не йде до світла, щоб не виявились діла його.</p>
<p>21 А хто правду чинить - іде до світла, щоб виявилися діла його, сподіяні бо вони в Бозі.»</p>
<p>22 Після того вирушив Ісус із своїми учнями у край Юдейський і перебував там із ними, і христив.</p>
<p>23 А й Йоан христив - в Еноні біля Салиму, бо там води було багато, тож приходили туди і христилися.</p>
<p>24 Ще бо Йоана не посаджено у в'язницю.</p>
<p>25 Отож знялася суперечка між Йоановими учнями та одним юдеєм - про очищення.</p>
<p>26 Прийшли вони до Йоана та й кажуть йому: «Учителю, отой, що був із тобою по той бік Йордану й що про нього свідчив ти, - он він христить, та й усі до нього йдуть.»</p>
<p>27 Йоан же у відповідь промовив: «Не може людина щось приймати, коли не дано воно їй із неба.</p>
<p>28 Самі ж свідчите мені, що я казав: Не Христос я, лише послано мене поперед нього.</p>
<p>29. У кого молода, той і молодий. Дружба ж молодого, що стоїть та й слухає, вельми на голос молодого радіє. Отака й моя радість, що оце сповнилося!</p>
<p>30 Йому треба рости, мені ж маліти.</p>
<p>31 Хто з висоти приходить, той - над усіма. Хто з землі, той земний, той і говорить по-земному. А хто з неба приходить - над усіма той.</p>
<p>32 Що бачив і що чув, про те він свідчить, та свідоцтва його ніхто не бере до уваги.</p>
<p>33 Хто прийняв його свідоцтво, той ствердив, що Бог правдивий.</p>
<p>34 Кого Бог послав, той вимовляє слова Божі, бо не мірою дає йому Бог Духа.</p>
<p>35 Любить Отець Сина й усе дав він йому до рук. 36. Хто вірує в Сина - живе , життям вічним. Хто не вірує в Сина, той життя не побачить, - гнів же Божий над таким перебуває.» </p>

<h4>ВІД ЙОАНА 4 <span class="prim_h6"> Ісус у Самарії 1-42; оздоровлення сина цісарського урядовця 43-54</span></h4>
<p>1 Коли ж Господь дізнався, що зачули фарисеї, начебто Ісус більше збирає і христить учнів, аніж Йоан,</p>
<p>2 - а не христив же Ісус сам, лише учні його, </p>
<p>3 то полишив він Юдею і подався знову до Галилеї.</p>
<p>4 А треба було йому переходити Самарією.</p>
<p>5 Отож прибув він до одного міста в Самарії, яке називається Сихар, неподалеку поля, наданого Яковом синові своєму Йосифові.</p>
<p>6 Там і криниця Яковова була. Натомився з дороги Ісус, тож і присів біля криниці; було ж під шосту годину.</p>
<p>7 Надходить же жінка з Самарії води взяти. Ісус до неї каже: «Дай мені напитися.»</p>
<p>8 Учні ж його пішли були до міста харчів купити.</p>
<p>9 Отож каже до нього жінка самарянка: «Юдей єси, а просиш напитися в мене, жінки самарянки?» Не мають бо зносин юдеї з самарянами.</p>
<p>10 Ісус у відповідь сказав до неї: «Була б ти відала про дар Божий, і хто той, що каже тобі: Дай мені напитися, то попросила б сама в нього, а він дав би тобі води живої.»</p>
<p>11 Мовить до нього жінка: «Ти й зачерпнути не маєш чим, пане, а й криниця глибока, - то звідкіля б у тебе вода жива?</p>
<p>12 Чи більший ти за батька нашого Якова, що дав нам криницю оцю, і сам пив з неї, а й сини його ще й товар його?»</p>
<p>13 А Ісус їй у відповідь: «Кожен, хто оту воду п'є, знову захоче пити.</p>
<p>14 Той же, хто нап'ється води, якої дам йому я, - не матиме спраги повіки. Вода бо, що дам йому я, стане в ньому джерелом такої води, яка струмує в життя вічне.»</p>
<p>15 Говорить до нього жінка: «То дай мені, пане, тієї води, щоб не мала я більше вже спраги та й не ходила сюди черпати.»</p>
<p>16 «Піди ж, - мовить до неї, - позви чоловіка свого та й повертайся сюди.»</p>
<p>17 Озвалася жінка та й каже йому: «Нема в мене чоловіка.» «Добре єси мовила - відрік їй, - Не маю чоловіка!</p>
<p>18 П'ятьох бо мала єси чоловіків, та й той, що тепер у тебе, - не чоловік він тобі. Правду мовила єси.»</p>
<p>19 А жінка й каже до нього: «Бачу, пане, - пророк ти.</p>
<p>20 Батьки наші на оцій горі поклонялися, ви ж говорите - в Єрусалимі, мовляв, місце, де поклонятися треба.»</p>
<p>21 Ісус до неї: «Повір мені, жінко, - час надходить, коли ані на оцій горі, ані в Єрусалимі будете ви поклонятись Отцеві.</p>
<p>22 Поклоняєтесь ви, не знавши кому. А ми поклоняємося, знавши кому. Від юдеїв бо й спасіння.</p>
<p>23 Та надійде час, - ба, вже й тепер він, - що справжні поклонники Отцеві кланятимуться у дусі й правді. А таких поклонників і шукає собі Отець.</p>
<p>24 Бог - Дух. Ті, що йому поклоняються, повинні у дусі й правді поклонятися.»</p>
<p>25 Жінка й каже до нього: «Відаю, що має прийти Месія, чи то Христос. А прийде, то все і звістить нам.»</p>
<p>26 А Ісус їй: «То я, що говорю з тобою.»</p>
<p>27 Тоді надійшли його учні і дивувалися, що розмовляє він з жінкою. Не спитав, однак, ані один: «Чого хочеш від неї, або: Чому розмовляєш із нею.»</p>
<p>28 Жінка ж покинула свій глечик, побігла в місто та й каже людям:</p>
<p>29. «Ідіть но і подивіться на чоловіка, що сказав мені все, що я робила. Чи, бува, не Христос він?»</p>
<p>30 І вийшли з міста й подалися до нього.</p>
<p>31 А учні тим часом заходилися просити його, кажучи: «Їж лишень, Учителю.»</p>
<p>32 Він же їм: «Їстиму я їжу, незнану вам.»</p>
<p>33 Учні тоді заговорили один до одного: «Може хтось йому приніс їсти?»</p>
<p>34 «Їжа моя, - каже до них Ісус, - волю чинити того, хто послав мене, і діло його вивершити.</p>
<p>35 Чи ви ж не кажете: «Ще чотири місяці, і жнива настануть. А я вам кажу: Підведіть очі ваші та й погляньте на ниви, - вони вже для жнив доспіли.</p>
<p>36 Вже і жнець бере свою нагороду, плоди збирає для життя вічного, - щоб сіяч із женцем укупі раділи.</p>
<p>37 Правильна й приказка до цього: Один сіє, а жне хтось інакший.</p>
<p>38 Послав же і я вас те жати, коло чого ви не трудилися. Інші трудилися, ви ж у їхню працю вступили.»</p>
<p>39 Численні ж самаряни з того міста увірували в нього з-за слів жінки, яка посвідчила: «Сказав мені все, що я робила».</p>
<p>40 Тож коли прийшли до нього самаряни, то просили, щоб лишився в них. Він і лишився на два дні там.</p>
<p>41 Та й багато більше увірували з-за його слова.</p>
<p>42 Жінці ж вони сказали: «Віруємо не з-за самого твого оповідання - самі бо чули й знаємо, що направду він - світу Спаситель.»</p>
<p>43 А по двох днях вийшов він ізвідти в Галилею.</p>
<p>44 Сам бо Ісус посвідчив: «Не має пошанування пророк у своїй батьківщині.»</p>
<p>45 Коли ж прибув у Галилею, то прийняли його галилеяни: бачили бо все те, що вчинив він був на святі в Єрусалимі, - вони бо теж ходили на те свято.</p>
<p>46 Він же подався знов у Кану Галилейську, де ото був перетворив воду на вино. А був один царський урядовець, син якого слабував у Капернаумі.</p>
<p>47 Зачувши, що Ісус прибув з Юдеї в Галилею, прийшов він до нього та й заходився просити, аби прибув і оздоровив його сина, той бо мав уже вмирати.</p>
<p>48 Ісус і каже до нього: «Не увіруєте, якщо не побачите чудес та див!»</p>
<p>49 А царський урядовець йому: «Господи, зійди, заки вмре моя дитина!»</p>
<p>50 Промовив Ісус до нього: «Іди, син твій живий.» Повірив чоловік слову, що вирік йому Ісус, та й пішов собі.</p>
<p>51 А коли був уже в дорозі, слуги, що йому назустріч вийшли, сказали йому, що син його живий-здоровий.</p>
<p>52 Він же спитав їх, о котрій годині йому полегшало. «Учора ввечері о сьомій годині пропасниця його полишила», - сказали вони йому.</p>
<p>53 І зрозумів батько, що о тій самій годині сталося те, коли ото Ісус йому сказав: «Син твій живий.» І увірував сам, та й увесь дім його.</p>
<p>54 Це ж друге чудо вчинив Ісус, повернувшися з Юдеї у Галилею. </p>

<h4>ВІД ЙОАНА 5 <span class="prim_h6"> Оздоровлення недужого при Витесді 1-15; Ісус виявляє себе Сином Божим 16-47</span></h4>
<p>1 По тому було свято юдейське, тож Ісус прибув до Єрусалиму.</p>
<p>2 А є в Єрусалимі при Овечих воротах купелеве місце, по-єврейському воно зветься Витесда, що має п'ять критих переходів.</p>
<p>3 Лежала в них сила недужих, сліпих, кривих, усохлих, які чекали, коли то зрушиться вода:</p>
<p>4 ангел бо Господній сходив час від часу в купелеве місце та й заколочував воду, і хто, отже, перший поринав по тому, як вода заколочувалася, то одужував, -хоч яка б там була його хвороба.</p>
<p>5 Один чоловік там був, що нездужав тридцять і вісім років.</p>
<p>6 Побачив Ісус, що він лежить, а довідавшися, що було воно вже дуже довго, каже до нього: «Бажаєш одужати?»</p>
<p>7 «Не маю нікого, пане, - одрікає йому недужий, - хто б мене, коли ото вода зрушиться, та й спустив у купіль: бо ось тільки я прийду, а вже інший передо мною поринає.»</p>
<p>8 Мовить Ісус до нього: «Устань, візьми ложе твоє і ходи!»</p>
<p>9 Відразу ж і одужав той чоловік, і взяв ложе своє і почав ходити. Був же той день - субота.</p>
<p>10 Юдеї і кажуть до одужалого: «Субота адже ж! Не личить тобі ложе носити!»</p>
<p>11 А той їм у відповідь: «Візьми ложе твоє і ходи, - сказав мені, хто мене оздоровив.»</p>
<p>12 Спитали його: «Хто він - той, що сказав тобі: Візьми і ходи?»</p>
<p>13 Та одужалий не знав, хто він, бо Ісус зник у натовпі, що юрмився на тому місці.</p>
<p>14 Щойно потім знайшов його Ісус у храмі й мовив до нього: «Оце ти видужав, - тож не гріши більше, щоб щось гірше тобі не сталось.»</p>
<p>15 Чоловік пішов і оповів юдеям, мовляв, той, хто його оздоровив, - Ісус.</p>
<p>16 Ось тому й переслідували юдеї Ісуса: вчинив бо він те в суботу.</p>
<p>17 А Ісус їм відрік: «Отець мій творить аж по сю пору, тож і я творю.»</p>
<p>18 За те ж юдеї ще дужче заповзялися, щоб убити його - не тільки за те, що суботу порушував, а й за те, що Бога своїм Отцем називав, робивши себе рівним Богові.</p>
<p>19 І відповів їм Ісус, кажучи: «Істинно, істинно говорю вам: Не може Син нічого робити від себе самого, коли не бачить, що й Отець те саме робить. Бо що той робить, те так само й Син робить.</p>
<p>20 Отець бо любить Сина й усе появляє йому, що сам чинить. І більші від цих діла появить йому, щоб ви дивувалися.</p>
<p>21 Бо як Отець воскрешає померлих і оживлює, так і Син дає життя, кому захоче.</p>
<p>22 Отець бо не судить нікого, а Синові дав він суд увесь,</p>
<p>23 щоб усі почитали Сина так, як Отця почитають. Хто Сина не почитає, той не почитає Отця, який послав його.</p>
<p>24 Істинно, істинно говорю вам: Хто слухає моє слово й у того вірує, хто послав мене, - живе життям вічним, і на суд не приходить, бо від смерти перейшов у життя.</p>
<p>25 Істинно, істинно говорю вам: Надходить час, - ба, вже й тепер він, - коли померлі вчують Сина Божого голос, а вчувши - оживуть.</p>
<p>26 Бо як Отець має життя у собі, так і Синові дав, щоб мав життя у собі.</p>
<p>27 І владу йому дав суд чинити, він бо - Син Чоловічий.</p>
<p>28 І не дивуйтеся з того, бо надходить час, коли всі, хто у гробах, голос його вчують,</p>
<p>29. і вийдуть ті, що чинили добро, на воскресіння життя. А ті, що зло чинили, - воскреснуть на суд.</p>
<p>30 Не спроможен я нічого діяти від себе самого. Суджу я так, як чую, і суд мій справедливий, бо шукаю я не своєї волі, лише волі того, хто послав мене.</p>
<p>31 Неправдиве моє свідоцтво, коли свідчу я сам за себе.</p>
<p>32 Але за мене свідчить інший, і відаю я, що те його свідоцтво, яким він за мене свідчить, - правдиве.</p>
<p>33 Послали ви були до Йоана, і він посвідчив правду.</p>
<p>34 Я ж бо не від людини свідоцтво приймаю, але кажу вам це, щоб ви спаслися.</p>
<p>35 Той був світич, який палає і світить, тож ви й побажали на часинку з світла повтішатись.</p>
<p>36 Та в мене свідоцтво більше, ніж те Йоанове: діла оті, що їх Отець доручив мені для мого виконання, - ось ті саме діла, що їх я роблю, і свідчать за мене, що Отець мене послав.</p>
<p>37 І Отець, який послав мене, свідчить за мене, лише ви ані голосу його не чули, ані виду його не бачили ніколи.</p>
<p>38 І слова його не маєте, що перебувало б серед вас, - ви бо не віруєте в того, кого він послав.</p>
<p>39 Простежте Писання, в яких, як ото ви гадаєте, ваше життя вічне, - а й вони свідчать за мене!</p>
<p>40 Але ви не бажаєте до мене прийти, щоб жити життям вічним.</p>
<p>41 Слави не приймаю я від людей.</p>
<p>42 Та я спізнав вас, що не маєте в собі любови до Бога.</p>
<p>43 В ім'я Отця мого прийшов я, а ви не приймаєте мене. Прийшов би інший у вашому імені, ви б такого прийняли.</p>
<p>44 Як можете ви вірувати, коли ви славу один від одного приймаєте, а слави, яка від самого Бога, не шукаєте?</p>
<p>45 Не гадайте, що я перед Отцем винуватиму вас: Мойсей - ось обвинувач ваш, отой, на якого ви сподівання покладаєте.</p>
<p>46 Бо якби вірили ви Мойсеєві, то й мені б ви вірили: про мене бо писав він!</p>
<p>47 Не віривши ж його писанням - як моїм словам повірите?»</p>

<h4>ВІД ЙОАНА 6 <span class="prim_h6"> Ісус помножує хліби 1-15; ходить по воді 16-21; обіцянка святої Євхаристії 22-71</span></h4>
<p>1 По тому пішов Ісус на той бік Галилейського Тиверіядського моря.</p>
<p>2 І йшла за ним сила народу, бачили бо чуда, які вчинив він із недужими.</p>
<p>3 Тож зійшов Ісус на гору й сів там з учнями своїми.</p>
<p>4 А було вже недалеко до Пасхи, свята юдейського.</p>
<p>5 Підвівши ж очі й побачивши, що сила людей іде до нього, каже до Филипа:«Де хліба нам купити, щоб оцим дати їсти?»</p>
<p>6 Мовив же так, іспитуючи його, знав бо сам, що має робити.</p>
<p>7 Озвався ж до нього Филип: «Хліба й за двісті динаріїв не вистачило б, аби кожному з них хоч трохи припало.»</p>
<p>8 Але говорить до нього один з учнів, Андрій, брат Симона Петра:</p>
<p>9 «Є тут один хлопчина; він має п'ять ячмінних хлібів ще й дві риби. Та що це на таку многоту!»</p>
<p>10 І мовив Ісус: «Веліте людям сісти.» Було ж багато трави на тому місці. Отож посідали чоловіки - числом тисяч із п'ять.</p>
<p>11 І взяв Ісус хліби й, воздавши хвалу, розподілив серед тих, що сиділи; так само й риби: скільки хотіли.</p>
<p>12 Коли ж вони наситилися, то мовив до своїх учнів: «Зберіть кавалки, що позоставалися, щоб нічого не пропало.»</p>
<p>13 Отож зібрали - і наповнили дванадцять кошів куснями ячмінного хліба, які залишилися були в тих, що їли.</p>
<p>14 Люди ж, побачивши чудо, яке сподіяв Ісус, заговорили: «Це справді той пророк, що має прийти у світ.»</p>
<p>15 І довідався Ісус, що вони мають намір прийти й узяти його, щоб зробити царем, - і віддалився сам-один на гору знов.</p>
<p>16 Коли ж настав вечір, учні його зійшли на морське узбережжя</p>
<p>17 і, ввійшовши в човен, попливли на той бік моря, до Капернауму. Уже й посутеніло, а Ісус ще не був прийшов до них.</p>
<p>18 І схвилювалося море від великого вітровію.</p>
<p>19 Пропливли вони з двадцять п'ять чи тридцять стадій, аж бачать - Ісус іде морем, до човна зближається, - та й налякались.</p>
<p>20 А він же до них: «Це я, не лякайтесь!»</p>
<p>21 І хотіли його взяти у човен, але човен відразу пристав до землі, до якої прямували.</p>
<p>22 А наступного дня народ, що стояв по той бік моря, бачив, що не було там іншого човна, тільки один, до якого Ісус не ввійшов разом з учнями своїми і яким його учні відпливли самі.</p>
<p>23 Інші ж човни прибули з Тиверіяди близько до того місця, де їли хліб, коли то Господь склав був подяку.</p>
<p>24 Отож, коли народ побачив, що нема там ані Ісуса, ані його учнів, то сіли в човни і прибули до Капернауму, шукаючи Ісуса.</p>
<p>25 Знайшовши його по тім боці моря, мовили до нього: «Учителю, коли ж ти прибув сюди?»</p>
<p>26 А Ісус їм у відповідь: «Істинно, істинно говорю вам: Ви шукаєте мене не тому, що чуда бачили, а тому, що хліб їли та й наситилися.</p>
<p>27 Працюйте не на ту їжу, яка проминає, лише на ту їжу, яка залишається на життя вічне, - яку як дасть вам Син Чоловічий, бо його Бог Отець назнаменував.»</p>
<p>28 Вони ж мовили до нього: «Що робити нам, щоб діла Божі чинити?»</p>
<p>29. А Ісус відповів і сказав їм: «Діло Боже - вірувати в того, кого він послав.»</p>
<p>30 Тоді вони йому: «Який же знак твориш ти, щоб ми побачили й увірували в тебе? Що вчиниш?</p>
<p>31 Батьки наші манну в пустині споживали, як ото написано: Дав їм хліб з неба їсти.»</p>
<p>32 Ісус же сказав їм: «Істинно, істинно говорю вам: Не Мойсей дав хліб вам з неба, лише Отець мій дає вам хліб правдивий з неба.</p>
<p>33 Божий бо хліб той, що з неба сходить і життя світові дає.»</p>
<p>34 Мовили тоді до нього: «Господи, хліба такого давай нам повсякчасно!»</p>
<p>35 Ісус же їм: «Я - хліб життя. Хто приходить до мене - не голодуватиме; хто в мене вірує - не матиме спраги ніколи.</p>
<p>36 Та я сказав був вам: Ви й бачили мене, а не віруєте.</p>
<p>37 Усе, що Отець мені дає, прийде до мене, і того, хто до мене прибуде, я не відкину;</p>
<p>38 бо зійшов я з неба не для того, щоб волю власну чинити, а волю того, хто мене послав.</p>
<p>39 Оце ж воля того, хто мене послав: щоб з усього, що він дав мені, я нічого не погубив, лише воскресив його останнього дня.</p>
<p>40 Така бо воля мого Отця: щоб кожен, хто Сина бачить і вірує в нього, жив життям вічним і щоб я воскресив його останнього дня.»</p>
<p>41 І обурились юдеї на нього, що сказав був: «Я хліб, який з неба зійшов»,</p>
<p>42 і говорили: «Чи то ж не Ісус, син Йосифів, що його батька-матір ми знаємо? Як же він тепер твердить: Я зійшов з неба?»</p>
<p>43 А Ісус їм у відповідь: «Не ремствуйте між собою.</p>
<p>44 Ніхто не спроможен прийти до мене, коли Отець, який послав мене, не приведе його, - і я воскрешу його останнього дня.</p>
<p>45 Написано в пророків: Усі будуть поучені Богом. Кожен, хто вчув від Отця, той, навчившися, до мене приходить.</p>
<p>46 Не (кажу), щоб хтось Отця бачив, бо той тільки Отця бачив, хто від Бога.</p>
<p>47 Істинно, істинно говорю вам: Хто вірує, той живе життям вічним.</p>
<p>48 Я - хліб життя.</p>
<p>49 Батьки ваші манну в пустині споживали, - і померли.</p>
<p>50 Це ж хліб, що з неба сходить, щоб той, хто їстиме його, не вмер.</p>
<p>51 Я - хліб живий, що з неба зійшов. Коли хтось цей хліб їстиме, житиме повіки. І хліб, що його я дам, це - тіло моє за життя світу.»</p>
<p>52 Отож юдеї заходилися сперечатись між собою, кажучи: «Як отой може нам своє тіло дати їсти?»</p>
<p>53 А Ісус їм: «Істинно, істинно говорю вам: Якщо не споживатимете тіло Чоловічого Сина й не питимете його кров, не матимете життя в собі.</p>
<p>54 Хто тіло моє їсть і кров мою п'є, той живе життям вічним, і я воскрешу його останнього дня.</p>
<p>55 Бо тіло моє - їжа правдива, і кров моя - правдивий напій.</p>
<p>56 Хто споживає тіло моє і кров мою п'є, той у мені перебуває, а я - в ньому.</p>
<p>57 Як мене Отець живий послав, і я Отцем живу, так і той хто споживає мене, житиме мною.</p>
<p>58 Це й хліб, що зійшов з неба. Не як ото манну їли батьки ваші, а померли: хто цей хліб споживатиме, той повіки житиме.»</p>
<p>59 Те говорив він, коли навчав у Капернаумі, у синагозі.</p>
<p>60 Почувши це, багато з-поміж його учнів говорили: «Жорстока ця мова! Хто може її слухати?»</p>
<p>61 Ісус же, знавши в собі. що учні його обурюються з того приводу, мовив до них: «Чи вводить вас теє у спокусу?</p>
<p>62 А коли побачите, як Син Чоловічий зноситиметься туди, де був спочатку, - що тоді?</p>
<p>63 Оживлює дух, тіло ж не допомагає ні в чому. Дух - ті слова що їх я вимовив до вас, вони й життя.</p>
<p>64 Деякі з вас, однак, не вірують.» Ісус бо знав від самого початку, хто ті, які не вірують, і хто той, що зрадить його.</p>
<p>65 Тож додав: «Ось чому я сказав вам, що ніхто не спроможен прийти до мене, коли йому того не буде дано Отцем.»</p>
<p>66 Від того часу численні з-поміж його учнів відступилися від нього і більше з ним не ходили.</p>
<p>67 Тоді мовив Ісус до дванадцятьох: «Невже й ви бажаєте відступитися?»</p>
<p>68 Але озвався до нього Симон Петро: «Господи, а до кого ж іти нам? Це ж у тебе - слова життя вічного!</p>
<p>69 Ми й увірували й спізнали, що ти - Божий Святий.»</p>
<p>70 Ісус же відрік їм: «Хіба я не вибрав вас дванадцятьох? Та один же з вас - диявол!»</p>
<p>71 А говорив він про Юду, сина Симона Іскаріота, - той бо, один з дванадцятьох, і мав його зрадити. </p>

<h4>ВІД ЙОАНА 7 <span class="prim_h6"> Свято Кучок у Єрусалимі 1-13; Ісус навчає у храмі 14-31; намагання старшини ув'язнити Ісуса 32-53</span></h4>
<p>1 І по тому ходив Ісус Галилеєю; він не хотів більше ходити Юдеєю, бо юдеї бажали убити його.</p>
<p>2 Наближалося ж юдейське свято Кучок.</p>
<p>3 Отож мовили до нього брати його: «Йди таки в Юдею звідсіль: нехай і учні твої побачать діла, що їх ти робиш.</p>
<p>4 Ніхто бо не чинить нічого тайно, коли сам явним бути бажає. Якщо ти таке робиш, то і яви себе світові.»</p>
<p>5 Навіть і брати його, отже, не вірували в нього!</p>
<p>6 Тоді Ісус відказав їм: «Ще мій час не надійшов, для вас же пора - завжди готова.</p>
<p>7 Не може світ вас ненавидіти, - а мене він ненавидить, бо я свідчу проти нього, що діла його лихі.</p>
<p>8 Тож ідіте ви на свято. Я на свято тепер не піду, бо не сповнився ще час мій.»</p>
<p>9 Мовивши так до них, залишився у Галилеї.</p>
<p>10 Та коли брати його пішли на свято, то й він так само пішов, однак не явно, а наче потай.</p>
<p>11 Юдеї ж шукали його на святі, питалися: «Де він?»</p>
<p>12 І говорили багато про нього люди між собою: одні твердили, що він добрий, а інші відказували: Ні, - він лише народ туманить.</p>
<p>13 Однак ніхто не говорив про нього явно - зо страху перед юдеями.</p>
<p>14 А як уже настала середина свята, увійшов Ісус у храм і почав навчати.</p>
<p>15 І дивувались юдеї, примовлявши: «Як він знає Писання, не вчившися.»</p>
<p>16 А Ісус озвався і мовив до них: «Моя наука не моя, а того, хто послав мене.</p>
<p>17 Якщо хтось бажає його волю чинити, то і взнає він, чи наука ота від Бога, а чи я промовляю сам від себе.</p>
<p>18 Хто говорить сам від себе, той слави власної шукає. Хто ж того слави шукає, який послав його, той правдивий, і немає неправди в ньому.</p>
<p>19 Хіба не дав вам Мойсей закону? А ніхто з вас закон не виконує! Чого бажаєте мене вбити?»</p>
<p>20 Озвався народ: «Чи ти навіжений? Хто тебе вбити бажає?»</p>
<p>21 А Ісус їм у відповідь: «Одне зробив я діло, і ви всі дивуєтесь.</p>
<p>22 Тим то дав вам Мойсей обрізання, - воно й не від Мойсея, лише від предків, - і ви обрізуєте чоловіка в суботу.</p>
<p>23 Чоловік приймає обрізання в суботу, щоб не був закон Мойсея порушений, - ви ж нарікаєте на мене, що я в суботу цілу людину здоровою вчинив!</p>
<p>24 Не судіте з вигляду зовнішнього - судіте справедливим судом!»</p>
<p>25 Казали отож деякі з єрусалимлян: «Чи не той це, що бажають його вбити?</p>
<p>26 Ось він говорить явно, і йому нічого не кажуть. Невже старшина і справді визнала, що він Христос?</p>
<p>27 Та ми про нього знаємо, звідкіля він. А Христос коли прийде, то ніхто не знатиме, звідки він.»</p>
<p>28 Отож Ісус промовив голосно, навчаючи у святині: «І мене знаєте, і знаєте, звідкіля я. Однак прийшов я не від себе самого, правдивий же той, хто послав мене, - а того ви не знаєте.</p>
<p>29. Я ж його знаю, бо я від нього, і він мене послав.»</p>
<p>30 Тим то й хотіли вони схопити його. Та ніхто не наклав рук на нього - не настала бо ще його година.</p>
<p>31 Численні з народу увірували в нього і казали: «Невже Христос, коли прийде, то більше чудес чинитиме, аніж цей учинив?»</p>
<p>32 Зачули фарисеї, що народ отак гомонів про нього, тож первосвященики й фарисеї вислали слуг, щоб його схопити.</p>
<p>33 Тоді Ісус промовив: «Ще трохи часу я з вами - і піду до того, хто мене послав.</p>
<p>34 Шукатимете мене - і не знайдете. І де я буду - не зможете прийти.»</p>
<p>35 Юдеї ж говорили між собою: «Куди то він хоче податися, що ми і не знайдемо його? Чи не до отих розсіяних між греками волить іти ще й греків навчати?</p>
<p>36 Що він отим словом сказати хотів: Шукатимете мене, і не знайдете, і де я буду, не зможете прийти?»</p>
<p>37 Останнього ж великого дня свята стояв Ісус і закликав на ввесь голос: «Коли спраглий хтось, нехай прийде до мене і п'є!</p>
<p>38 Хто вірує в мене, як Писання каже, то ріки води живої з нутра його потечуть!»</p>
<p>39 Так він про Духа казав, що його мали прийняти ті, які увірували в нього. Не прийшов був ще Дух Святий, бо Ісус не був ще прославлений.</p>
<p>40 Численні ж з народу, вчувши ті слова, казали: «Він дійсно пророк.»</p>
<p>41 Інші ж: «Він - Христос.» Ще інші: «Чи з Галилеї Христос прийде?</p>
<p>42 Хіба в Писанні не сказано, ще з роду Давидового Христос прийде, з села Вифлеєму, звідки був Давид?»</p>
<p>43 І роздор виник із-за нього серед народу.</p>
<p>44 Бажали і схопити його деякі, та ніхто не наклав рук на нього.</p>
<p>45 Повернулись, отже, слуги до первосвящеників та фарисеїв, а ті питають їх: «Чому не привели його?»</p>
<p>46 Слуги ж відказують: «Ніколи чоловік не говорив так, як цей чоловік говорить.»</p>
<p>47 Фарисеї ж: «Чи й не ви дали себе звести?</p>
<p>48 Невже хтось із старшини або фарисеїв увірував у нього?</p>
<p>49 Та проклятий той народ, що закону не знає!»</p>
<p>50 Але озвавсь до них Никодим, що приходив до нього вночі, а був же один з них:</p>
<p>51 «Чи дозволяє наш закон засуджувати чоловіка, не вислухавши його спершу та й не довідавшися, що він робить?» </p>
<p>52 Ті ж йому: «Чи і ти з Галилеї? Розвідайся, то й побачиш: з Галилеї пророк не приходить.»</p>
<p>53 І розійшлися кожен до свого дому.</p>

<h4>ВІД ЙОАНА 8 <span class="prim_h6"> Ісус прощає чужоложниці 1-11; Ісус - світло світу 12-20; Ісус - предвічний Син Божий 21-59</span></h4>
<p>1 Подавсь Ісус на Оливну гору.</p>
<p>2 Та вдосвіта знову прибув до храму, й усі люди посходились до нього; він же, сівши, навчав їх.</p>
<p>3 І привели тоді книжники і фарисеї до нього жінку, спійману на перелюбі, поставили її посередині,</p>
<p>4 і кажуть до нього: «Учителю, жінку оцю спіймано саме на перелюбнім вчинку.</p>
<p>5 Каменувати отаких приписав нам Мойсей у законі. Що ж ти на те?»</p>
<p>6 Іспитували вони його, казавши так, - щоб мати чим оскаржити його. А Ісус нахилився додолу і писав пальцем по землі.</p>
<p>7 А що вони наполягали та допитувалися в нього, то він підвівсь і каже до них: «Хто з вас без гріха, - нехай перший кидає у неї камінь!»</p>
<p>8 І знову нахилившись, писав по землі.</p>
<p>9 Почувши таке, почали вони виходити один по одному, почавши з щонайстарших аж до останніх. І залишилися тільки Ісус та жінка, що стояла посередині.</p>
<p>10 Підвівсь Ісус, а нікого, крім жінки, не побачивши, мовить до неї: «Де ж вони, жінко, оті твої обвинувачі? Ніхто не осудив тебе?»</p>
<p>11 «Ніхто, Господи», -відповіла. Тоді Ісус до неї: «То і я тебе не осуджую. Йди та вже віднині не гріши.»</p>
<p>12 І ще промовляв до них Ісус, і так їм казав: «Я - світло світу. Хто йде за мною, не блукатиме у темряві, а матиме світло життя.»</p>
<p>13 Отож і мовили до нього фарисеї: «Свідчиш сам за себе - неправдиве твоє свідоцтво.»</p>
<p>14 А Ісус їм відказує: «Хоч я і свідчу за себе сам, та свідоцтво моє правдиве, бо я знаю, звідкіля прийшов я і куди йду. Ви ж не знаєте, звідкіля приходжу і куди відходжу.</p>
<p>15 Ви судите за тілом - я не суджу нікого.</p>
<p>16 Коли я суджу, то суд мій правдивий, бо не сам я, а з Отцем, який послав мене.</p>
<p>17 Та й у законі вашім написано, що свідоцтво двох людей - правдиве.</p>
<p>18 Я свідчу про себе самого, - й Отець, який послав мене, про мене свідчить.»</p>
<p>19 Тоді вони сказали йому: «Де ж твій Отець?» Відрік Ісус: «Ані мене не знаєте, ані Отця мого. Якби знали ви мене, то й Отця мого теж знали б.»</p>
<p>20 Промовив він ті слова біля скарбниці, коли навчав у храмі. І ніхто його не схопив, бо не прийшла ще година його.</p>
<p>21 А й ще їм сказав: «Я відійду, а ви мене шукатимете та й помрете у грісі вашім. Куди я відійду, неспроможні ви прийти.»</p>
<p>22 Тож юдеї мовляли: «Може, він самого себе вб'є, коли ото каже: Куди я відійду, неспроможні ви прийти?»</p>
<p>23 І далі ще казав їм: «Ви здолу, я - згори. Ви з цього світу, я - не з цього світу.</p>
<p>24 Тим я і сказав вам: Помрете у гріхах ваших. Бо коли не увіруєте, що я - Сущий, помрете у ваших гріхах.»</p>
<p>25 Тоді вони йому: «Хто ж ти такий?» Ісус же їм відрік: «Споконвічний, як я і казав вам.</p>
<p>26 Багато чого маю я про вас сказати й осудити. Та той, хто послав мене, правдивий, і що я чув від нього, те й у світі говорю.»</p>
<p>27 А вони й не збагнули, що він про Отця їм говорив.</p>
<p>28 Тоді Ісус до них мовив: «Коли вгору Чоловічого Сина піднесете, тоді взнаєте, що Сущий я і що від себе не чиню нічого, але як навчав мене Отець мій, говорю,</p>
<p>29. і що той, хто послав мене, - зо мною Сущий. Не полишив він мене самого, бо я постійно те чиню, що довподоби йому.»</p>
<p>30 І коли говорив так, численні увірували в нього.</p>
<p>31 І казав Ісус до тих юдеїв, які увірували в нього: «Коли ви перебуватимете в моїм слові, ви дійсно будете учнями моїми</p>
<p>32 і спізнаєте правду, і правда визволить вас.»</p>
<p>33 Ті йому й відказали: «Потомки ми Авраамові й не були ми ніколи невольниками ні в кого. Чого ж говориш: Визволитеся, мовляв?»</p>
<p>34 Ісус же їм: «Істинно, істинно кажу вам: Кожен, хто гріх чинить - гріха невольник! </p>
<p>35 Невольник не перебуває в домі повсякчас - повсякчас перебуває син. </p>
<p>36 Тож коли Син вас визволить, то справді станете вільні.</p>
<p>37 Знаю, що Авраамові ви по-томки. Бажаєте, однак, мене вбити, слово бо моє не має місця у вашому серці.</p>
<p>38 Переказую я те, що бачив в Отця мого, а ви те робите, що чули у вашого батька.»</p>
<p>39 Ті йому мовили у відповідь: «Авраам наш батько.» Каже ж їм Ісус: «Були б ви дітьми Авраамовими - чинили б ви діла Авраамові.</p>
<p>40 Та ось тепер бажаєте вбити мене, чоловіка, який вам правду сказав, ту, що її від Бога вчув. Не робив так Авраам. </p>
<p>41 Ви чините діла вашого батька.» «Ми не з розпусти вродились, - кажуть йому ті; один лише Отець у нас: Бог.»</p>
<p>42 А Ісус їм: «Був би Бог ваш Отець, любили б ви мене, бо я вийшов від Бога і прийшов: не від себе самого прийшов, а він послав мене.</p>
<p>43 Чого ж не розумієте, що я кажу? Бо слова мого ви слухати неспроможні.</p>
<p>44 Диявол вам батьком, тож волите за волею батька вашого чинити. А був він душогубець від початку, і правди він не тримався, бо правди нема в ньому. Коли говорить брехню, зо свого говорить, бо він брехун і батько лжі.</p>
<p>45 Мені ж, що правду вам каже, ви не вірите.</p>
<p>46 Хто з вас може довести гріх мені? То чого, коли я правду кажу, ви мені не вірите?</p>
<p>47 Хто від Бога, той слухає слова Божі. Ви ж тому й не слухаєте, бо ви не від Бога.»</p>
<p>48 Озвались юдеї, і сказали йому: «Чи неправильно ми кажемо, що самарянин єси ще й навіжений?»</p>
<p>49 Відповів Ісус: «Не навіжений я, а шаную Отця мого; ви ж - зневажаєте мене.</p>
<p>50 Слави для себе я не шукаю. Є - хто шукає і судить.</p>
<p>51 Істинно, істинно говорю вам: Хто моє слово берегтиме, повіки не побачить смерти.»</p>
<p>52 А юдеї йому: «Аж тепер ми збагнули, що ти таки навіжений. Авраам помер, і пророки, а ти твердиш: Хто берегтиме моє слово, той смерти не зазнає повіки.</p>
<p>53 Невже більший ти, ніж Авраам, наш батько, який помер? А й пророки померли. Кого ти з себе робиш?»</p>
<p>54 Ісус відрік: «Якщо я самого себе прославляю, слава моя - ніщо. Отець же мій, про якого кажете: Він Бог наш, - той мене прославляє.</p>
<p>55 Та ви його не спізнали, я ж знаю його. І коли сказав би я, що не знаю його, був би і я такий, як ви, неправдомовець. Та я його знаю і бережу його слово.</p>
<p>56 Авраам, ваш батько, сповнений був радощів звидіти день мій - і звидів, і втішився.»</p>
<p>57 Юдеї ж йому: «Ще й п'ятдесят років нема тобі, а ти Авраама бачив?»</p>
<p>58 І сказав їм Ісус: «Істинно, істинно кажу вам: Перше, ніж був Авраам, Я є.»</p>
<p>59 І вхопили каміння, щоб кинути на нього, - та Ісус перейшов посеред них і полишив храм.</p>

<h4>ВІД ЙОАНА 9 <span class="prim_h6"> Чудесне оздоровлення сліповродженого 1-41</span></h4>
<p>1 Переходивши, побачив Ісус чоловіка, зроду сліпого.</p>
<p>2 Запитали його, отже, учні його: «Учителю, хто згрішив? Він - чи батьки його, що сліпим він уродився?»</p>
<p>3 «Ані він не згрішив, ані батьки його, - відказав Ісус, - але щоб ділам Божим виявитись на ньому!</p>
<p>4, Поки дня, маємо виконувати діла того, хто послав мене, - бо ніч надходить, за якої ніхто не зможе діяти.</p>
<p>5 І поки я у світі - я світло світу.»</p>
<p>6 Сказавши те, сплюнув на землю, спого-товив слиною глей і помастив глеєм очі сліпому.</p>
<p>7 До нього ж сказав: «Іди, вмийся в купелі Силоамській», - що у перекладі означає: «Зісланій». Отож подався той, умився - і повернувся зрячим!</p>
<p>8 Сусіди ж і ті, що бачили його раніше сліпим, заговорили: «Чи то ж не той, який ото все сидів - жебрачив?»</p>
<p>9 Одні казали: То він, - інші: Ні, лиш подібний до нього. Він же каже: «Це я!»</p>
<p>10 Тож питались його: «Як воно так, що прозріли твої очі?»</p>
<p>11 А він: «Чоловік, що Ісусом звуть його, споготовив глей, очі мені помастив та й мовив: Піди до Силоаму, вмийся. Я пішов, умився - і прозрів.»</p>
<p>12 Вони його тоді питають: «Де він?» - «Не знаю», каже той.</p>
<p>13 Тож ведуть того, хто сліпий був, до фарисеїв.</p>
<p>14 Було ж у суботу, коли то Ісус споготовив глею і відкрив йому очі.</p>
<p>15 То й фарисеї спитали його, як він прозрів. А він їм: «Глею поклав мені на очі, я вмився, й ось бачу.»</p>
<p>16 Деякі з фарисеїв твердили: «Не від Бога цей чоловік, бо суботи не дотримує.» Інші мовили: «Чи може ж грішний чоловік отакі чудеса чинити?» Отож суперечка була серед них.</p>
<p>17 І знову сліпому кажуть: «А ти що про нього кажеш - про те, що очі тобі відкрив?» Одрікає: «Пророк він.»</p>
<p>18 Проте юдеї щодо нього не вірили, що був він сліпий і прозрів, - аж поки не закликали батьків отого прозрілого.</p>
<p>19 Спитали їх: «Чи то ваш син, про котрого кажете, що сліпим він уродився? А тепер як же він бачить?»</p>
<p>20 Батьки його і відказали, мовивши: «Знаємо, що то наш син, і що сліпим він був уродився.</p>
<p>21 А як він тепер бачить -не знаємо, і хто відкрив йому очі - не відаємо. Спитайте самого: він дорослий, сам про себе скаже.»</p>
<p>22 Так батьки його казали, бо юдеїв страхалися: юдеї бо вже були домовилися, щоб виключити кожного з синагоги, хто Христом його визнаватиме.</p>
<p>23 Тим то батьки його й казали: Дорослий він, - самого спитайте.</p>
<p>24 Отож удруге закликали чоловіка, що сліпим був, та й кажуть йому: «Богові славу воздай! Ми знаємо, що той чоловік - грішник.»</p>
<p>25 «Чи грішник він, - озвався він, - я не знаю. Знаю одне: був я сліпим, а тепер бачу.»</p>
<p>26 Вони ж йому на те знов: «Що він таке тобі сподіяв? Як він очі тобі відкрив?»</p>
<p>27 Той їм відказує: «Я вже вам оповів, та ви не слухали. Навіщо іще чути хочете? Чи, може, і ви його учнями бажаєте стати?»</p>
<p>28 Ті з лайкою накинулись на нього, і сказали: «Ти його учень! Ми - Мойсеєві учні!</p>
<p>29. Ми знаємо: до Мойсея промовляв Бог. А цього не знаємо, звідкіля він.»</p>
<p>30 У відповідь чоловік сказав їм: «Ось воно, власне, і дивно, що ви не знаєте, звідкіля він, а він мені очі відкрив.</p>
<p>31 Ми знаємо, що Бог не вислухує грішників, коли ж хтось побожний і його волю чинить - ось того він вислухує!</p>
<p>32 Нечувано одвіку, щоб хтонебудь відкрив очі сліповродженому.</p>
<p>33 Був би він не від Бога - нічого не спроможен би був зробити!»</p>
<p>34 Озвались і сказали йому: «Ти ввесь у гріхах уродився, а нас навчаєш?» І прогнали його геть.</p>
<p>35 Довідався Ісус, що вони геть його прогнали, отож, зустрівши його, промовив до нього: «Віруєш у Чоловічого Сина?»</p>
<p>36 А той: «А хто він, Господи, щоб я вірував у нього?»</p>
<p>37 Ісус же йому: «Ти бачив його; він - той, хто говорить з тобою.»</p>
<p>38 Тоді той і сказав: «Вірую, Господи!» - і поклонився йому.</p>
<p>39 І мовив Ісус: «На суд у цей світ прийшов я: щоб ті, які не бачать, бачили, а ті, які бачать, - сліпими стали.»</p>
<p>40 Почули те деякі з фарисеїв, що були при ньому, і кажуть йому: «Невже і ми сліпі?»</p>
<p>41 А Ісус їм: «Були б ви сліпі - не мали б ви гріха. Але що кажете: Ми бачимо, - то і гріх ваш зостається.» </p>

<h4>ВІД ЙОАНА 10 <span class="prim_h6"> Ісус - добрий пастир 1-21; на святі Обновлення храму Ісус об'являє себе Сином Божим 22-30; юдеї хочуть Ісуса каменувати 31-42</span></h4>
<p>1 «Істинно, істинно говорю вам: Хто не дверима в кошару овечу входить, а деінде влізає, - злодюга той, розбійник!</p>
<p>2 Хто ж увіходить дверима, той вівцям - вівчар.</p>
<p>3 Йому одвірний відчиняє, і вівці слухаються його голосу, і кличе він своїх овець на ім'я, і виводить їх.</p>
<p>4 А коли виведе всіх своїх овець, то йде поперед них, і вівці слідують за ним, бо голос його знають.</p>
<p>5 Не підуть за чужим вони - втечуть вони від нього, бо не знають голосу чужих.»</p>
<p>6 Сказав ото їм Ісус цю притчу, та вони не второпали того, про що він казав їм.</p>
<p>7 Тож Ісус іще раз промовив до них: «Істинно, істинно говорю вам: Я - двері для овець.</p>
<p>8 Усі, скільки їх передо мною прийшло, - злодії, розбійники. Вівці й не слухали їх.</p>
<p>9 Я - двері. Хто ввійде крізь мене - спасеться. Увійде він, вийде -і знайде пасовисько!</p>
<p>10 Не приходить злодій, хіба щоб красти, вбивати, вигублювати. Я прийшов, щоб мали життя - щоб достоту мали.</p>
<p>11 Я - добрий пастир. Добрий пастир життя своє за овець покладе.</p>
<p>12 Наймит, що не є пастир, якому вівці не належать, - бачить вовка, що надходить, та й полишає вівці і біжить геть. А вовк хапає їх і розполохує.</p>
<p>13 Бо він - наймит і не турбується вівцями.</p>
<p>14 Я ж - добрий пастир і знаю своїх, а мої мене знають.</p>
<p>15 Як Отець мій мене знає, і я знаю Отця, і життя своє кладу я за моїх овець.</p>
<p>16 Ще й інші вівці я маю, що не з цієї кошари. Я і їх мушу привести, і вчують вони мій голос, - і буде одне стадо й один пастир!</p>
<p>17 За те Отець мій мене й любить, бо я кладу моє життя, щоб знову його взяти.</p>
<p>18 Ніхто його в мене не забирає, бо я сам кладу його від себе. Владу бо маю його покласти і владу маю назад його забрати; від Отця мого прийняв я цю заповідь.»</p>
<p>19 Тож знову точилися суперечки між юдеями з-за тих слів.</p>
<p>20 Численні з них мовили: «Навіжений він і з глузду з'їхав. Навіщо його слухаєте?»</p>
<p>21 Інші ж: «То не навіженого слова. Чи навіжений спроможен очі сліпим зрячими робити?»</p>
<p>22 Відбували тоді Обновлення в Єрусалимі. Зима була.</p>
<p>23 Ісус проходжувався у храмі Соломоновим присінком.</p>
<p>24 Обступили його юдеї і йому кажуть: «Докіль же нас отак триматимеш у ваганні? Коли Христос ти, то відверто скажи нам!»</p>
<p>25 Ісус же їм: «Казав я вам, та ви не віруєте. Дії, що чиню їх в ім'я Отця мого, - вони свідчать за мене.</p>
<p>26 Та ви не віруєте, бо не з моїх ви овець.</p>
<p>27 Вівці мої голосу мого слухаються і я їх знаю: вони за мною слідують,</p>
<p>28 і даю я їм життя вічне, і не пропадуть вони повіки, і ніхто не вирве їх із рук моїх.</p>
<p>29. Отець мій, який мені їх дав, більший від усіх, і ніхто не вирве їх з рук Отця мого!</p>
<p>30 Я і Отець - одно.»</p>
<p>31 Юдеї знов ухопили за каміння, щоб каменувати його.</p>
<p>32 Тоді мовив до них Ісус: «Багато добрих діл появив я вам від Отця мого. За котре з тих діл каменуєте ви мене?»</p>
<p>33 А юдеї відповіли йому: «За добре діло ми тебе не каменуємо, але - за богохульство! За те, що, людиною бувши, Бога з себе робиш!»</p>
<p>34 Озвався до них Ісус: «Хіба не написано в законі вашім: Я сказав: ви - боги?</p>
<p>35 Коли закон, отже, богами тих зве, до кого слово Боже було, - а Писання годі усунути! -</p>
<p>36 то до того, кого Отець освятив і у світ послав, говорите ви: Ти богохульство вирікаєш, - бо я сказав, що я - Син Божий?</p>
<p>37 Не вірте мені, якщо я не роблю діл Отця мого!</p>
<p>38 Коли ж роблю, то, мені не віривши, ділам бодай вірте, щоб спізнали ви й увірували, що Отець у мені, і я в Отці.»</p>
<p>39 І знову бажали вони його схопити, та уник він їхніх рук.</p>
<p>40 І пішов знову на той бік Йордану, на місце, де Йоан спершу христив, - і перебував там.</p>
<p>41 Багато людей посходилось до нього і казали: «Не вчинив Йоан ані одного чуда, та все, що Йоан говорив про нього, - була істина.»</p>
<p>42 І увірували у нього численні.</p>

<h4>ВІД ЙОАНА 11 <span class="prim_h6"> Воскресіння Лазаря 1-44; юдейська рада вирішує вбити Ісуса 45-57</span></h4>
<p>1 Був один недужий: Лазар з Витанії, села Марії та її сестри Марти.</p>
<p>2 Марія ж, брат якої Лазар слабував, була ота, що миром помазала Господа і волоссям своїм обтерла йому ноги.</p>
<p>3 Отож послали сестри до нього сказати йому: «Господи, той, що любиш ти його, слабує.»</p>
<p>4 Зачувши те Ісус, мовив: «Недуга ця не на смерть, а на славу Божу: щоб Син Божий ним прославився.»</p>
<p>5 Любив же Ісус Марту і її сестру, і Лазаря.</p>
<p>6 Тож як зачув, що той хворіє, ще два дні лишився на тому місці, де перебував.</p>
<p>7 Щойно по тому мовив до учнів: «Ще раз до Юдеї вирушаймо.»</p>
<p>8 Учні ж йому казали: «Учителю, оце недавно юдеї тебе каменувати хотіли, а ти знов туди ідеш?»</p>
<p>9 Відрік Ісус: «Чи не дванадцять годин дневі? Коли хтось удень ходить, то не спотикається, бачить бо світло світу цього.</p>
<p>10 Коли ж хтонебудь ходить уночі, то спотикається: у такому нема світла!»</p>
<p>11 Сказав ото, а тоді мовив до них: «Лазар, приятель наш, заснув. Піду, проте, і розбуджу його.»</p>
<p>12 А учні йому: «Господи, коли заснув, то й одужає.»</p>
<p>13 Про його смерть говорив Ісус, вони ж собі гадали, що про спочинок у сні мова його була.</p>
<p>14 Тож Ісус і каже їм одверто: «Лазар упокоївся,</p>
<p>15 і радію я за вас, що мене там не було, - щоб ви увірили! Ходім, однак, до нього.»</p>
<p>16 Тоді Тома, на прізвисько Близнюк, сказав до співучнів: «Ходімо й ми з ним, щоб разом умерти.»</p>
<p>17 Прибувши, застав Ісус його вже чотириденним у гробі.</p>
<p>18 Була ж Витанія недалеко Єрусалиму, стадій з п'ятнадцять,</p>
<p>19 і багато з юдеїв посходилося до Марти та Марії, щоб розважити їх по братові.</p>
<p>20 Почувши ж Марта, що Ісус наближається, метнулась йому назустріч, тоді як Марія сиділа в хаті.</p>
<p>21 Отож заговорила Марта до Ісуса: «Господи, якби ти був тут, - мій брат не вмер би!</p>
<p>22 А й тепер знаю, що все, що попросиш ти в Бога, Бог тобі дасть.»</p>
<p>23 І каже їй Ісус: «Твій брат воскресне.»</p>
<p>24 «Знаю, - каже до нього Марта, - що воскресне у воскресіння, дня останнього.»</p>
<p>25 А Ісус їй: «Я - воскресіння і життя. Хто в мене вірує, той навіть і вмерши - житиме!</p>
<p>26 Кожен, хто живе і в мене вірує, - не вмре повіки. Віриш тому?»</p>
<p>27 «Так, Господи, - каже йому, - вірую, що Христос єси, Божий Син, який гряде у світ цей.»</p>
<p>28 Те сказавши, пішла й покликала свою сестру Марію та й каже пошепки: «Учитель прийшов і тебе кличе.»</p>
<p>29. Ледве та вчула це, підвелася притьмом та й подалась до нього.</p>
<p>30 Ісус ще не ввійшов у село; був він на тому місці, де його зустріла Марта.</p>
<p>31 Юдеї ж, що були в хаті з нею та її розважали, побачивши, що Марія встала похапцем і вийшла, пішли слідом за нею, бо думали, що до гробу подалась, аби там поплакати.</p>
<p>32 Та Марія, прийшовши туди, де був Ісус, і побачивши його, впала йому до ніг і сказала йому: «Господи, якби ти був тут, то мій брат не вмер би!»</p>
<p>33 Побачив Ісус, що вона плаче, а й юдеї, що прийшли з нею, плачуть і собі, тож відчув жалощі в дусі і, зворушений,</p>
<p>34 запитав: «Де поклали ви його?» Кажуть йому: «Іди, Господи, і поглянь.»</p>
<p>35 Заплакав Ісус.</p>
<p>36 І заговорили юдеї: «Бач, як він його любив!»</p>
<p>37 А деякі з них мовили: «Чи ж оцей, що сліпому очі зрячими вчинив, не міг так учинити, щоб і отой не помер?»</p>
<p>38 І знову жалощі відчув Ісус у собі і подався до гробу. А була то печера, і камінь лежав зверху.</p>
<p>39 «Відкотіть камінь», звелів Ісус. Марта ж, сестра померлого, каже йому: «Господи, відгонить уже: четвертий бо день.»</p>
<p>40 «А хіба я тобі не казав, - озвавсь Ісус, - що коли віруєш, то побачиш славу Божу?»</p>
<p>41 Відкотили отже камінь. І звів Ісус очі вгору й мовив: «Отче, тобі подяку складаю, що вислухав єси мене!</p>
<p>42 Я добре знаю, що повсякчас вислуховуєш мене, тож тільки з-за люду, який ото стоїть навколо, сказав я: щоб вони увірили, що ти мене послав.»</p>
<p>43 А промовивши те, кликнув на ввесь голос: «Лазарю, вийди сюди!»</p>
<p>44 І мертвий вийшов із зав'язаними в полотно руками й ногами та обличчям, хусткою обмотаним. І сказав їм Ісус: «Розв'яжіть його і пустіть, нехай ходить.»</p>
<p>45 І бачивши, що вчинив Ісус, увірували в нього численні юдеї, які зійшлися були до Марії.</p>
<p>46 Деякі з них, однак, пішли до фарисеїв та й оповіли їм, що вчинив Ісус.</p>
<p>47 Зібрали тоді первосвященики та фарисеї раду й заговорили: «Що робити нам? Силу чудес отой чоловік робить!</p>
<p>48 Якщо залишимо його так, то всі увірують у нього, тож нагрянуть римляни, місто наше знищать та й народ наш!»</p>
<p>49 Один же з них, Каяфа, що був первосвященик того року, мовив до них: «Нічого ви не розумієте,</p>
<p>50 то й не здогадаєтеся, що ліпше вам буде, коли один чоловік за народ помре, а не ввесь люд загине.»</p>
<p>51 Сказав же він так не від себе самого, але, бувши первосвящеником того року пророкував, що Ісус мав умерти за народ;</p>
<p>52 і не тільки за народ, але й за те, щоб зібрати в одне розкидані діти Божі.</p>
<p>53 Від того, отже, дня ухвалили вони його вбити.</p>
<p>54 Тому не ходив уже Ісус більше відкрито серед юдеїв, а подався звідти в околицю неподалеку пустині, у місто, зване Ефраїм, і перебував там з учнями своїми.</p>
<p>55 А надходила юдейська Пасха, і багато людей з країни прибуло перед Пасхою до Єрусалиму, щоб очиститися.</p>
<p>56 Вони отже шукали Ісуса і, стоявши у храмі, говорили між собою: «Як вам здається? Хіба не прийде він на свято?» </p>
<p>57 Первосвященики ж і фарисеї повеліли, що коли хто знатиме, де він, то має виказати, щоб його схопити. </p>

<h4>ВІД ЙОАНА 12 <span class="prim_h6"> Ісус у Витанії 1-11; урочистий в'їзд Ісуса до Єрусалиму 12-19; Ісус у храмі 20-36; невірство юдеїв 37-50</span></h4>
<p>1 Шість день перед Пасхою прибув Ісус у Витанію, де перебував Лазар, якого воскресив був з мертвих.</p>
<p>2 Там, отже, справили йому вечерю, і Марта прислуговувала; а й Лазар був серед тих, які разом з ним посідали до столу.</p>
<p>3 Марія ж узяла літру мира з щирого нарду, вельми дорогого, помазала ноги Ісуса й обтерла їх волоссям своїм; і наповнився дім пахощами мира.</p>
<p>4 Каже тоді один з його учнів, Юда Іскаріотський, що мав його зрадити:</p>
<p>5 «Чому не продано це миро за триста динаріїв і не роздано бідним?»</p>
<p>6 Сказав же так не тому, що піклувався про бідних, але тому, що був злодій: із скарбнички, яку тримав при собі, крав те, що туди вкидувано.</p>
<p>7 Тож Ісус промовив: «Лиши її. На день мого похорону зберегла вона те миро.</p>
<p>8 Бідних матимете з собою повсякчас, мене ж матимете не завжди.»</p>
<p>9 Тим часом дізналася сила народу, що він там, то й посходились - не тільки Ісуса ради, а й щоб побачити Лазаря, якого він з мертвих воскресив.</p>
<p>10 Тоді первосвященики ухвалили і Лазаря вбити,</p>
<p>11 численні бо юдеї залишили їх із-за нього й увірували в Ісуса.</p>
<p>12 Наступного дня сила людей, що прийшли на свято, зачувши, що Ісус іде в Єрусалим,</p>
<p>13 узяли пальмове гілля й вийшли йому назустріч з окликами: «Осанна! Благо-словен той, хто йде в ім'я Господнє, ізраїльський цар!»</p>
<p>14 І знайшовши осля, Ісус сів на нього, - як ото написано:</p>
<p>15 Не страхайся, дочко Сіо-ну, ось іде твій цар верхи на жереб'яті ослициному.</p>
<p>16 Не збагнули того спершу його учні, але коли Ісус прославився, згадали вони, що то було написано про нього й що то з ним таке вчинено.</p>
<p>17 Але й народ, що був при ньому, коли то він був викликав Лазаря з гробу та його з мертвих воскресив, - про те свідчив.</p>
<p>18 Тим то, власне, народ і вийшов йому назустріч: довідався бо, що він учинив те чудо.</p>
<p>19 А фарисеї між собою тоді говорили: «Бачите, що тоді щось зарадити, бо ввесь світ іде за ним.»</p>
<p>20 Були ж серед тих, які прийшли поклонитися на свято, деякі греки.</p>
<p>21 Ті приступили до Фили-па, що був з Витсаїди Галилейської, і попросили його, так мовивши: «Пане, хочемо побачити Ісуса.»</p>
<p>22 Приходить Филип, говорить Андрієві, а Андрій з Филипом, знову ж таки, приходять та й говорять Ісусові.</p>
<p>23 І відрікає їм Ісус: «Прийшла година для прославлення Сина Чоловічого.</p>
<p>24 Істинно, істинно говорю вам: Пшеничне зерно, коли не впаде на землю і не завмре, залишиться саме-одне; коли ж завмре, то рясний плід принесе.</p>
<p>25 Хто життя своє любить, той погубить його; хто ж зненавидить своє життя на цьому світі, той збереже його, щоб жити вічно.</p>
<p>26 Хто служить мені, хай іде слідом за мною: і де я, там і слуга мій буде. Того, хто мені служить, пошанує Отець.</p>
<p>27 Тепер стривожилась душа моя, - і що мені казати? Спаси мене, Отче, від години цієї? Але на те ж я і прийшов - на цю годину!</p>
<p>28 Отче, прослав своє ім'я!» І голос із неба злинув: «І прославив, - і знову прославлю!»</p>
<p>29. Народ, що стояв там і чув те, говорив: «То був грім.» А інші: «Ангел промовляв до нього!»</p>
<p>30 Та сказав Ісус у відповідь: «Не заради мене ізлинув голос той, лише заради вас.</p>
<p>31 Тепер світові цьому суд; тепер вигнаний буде геть князь цього світу.</p>
<p>32 Я ж, коли від землі буду піднесений, усіх притягну до себе.»</p>
<p>33 Це казав він, щоб зазначити, якою смертю вмре.</p>
<p>34 Народ же озвавсь до нього: «З закону ми чули, що Христос повіки перебуватиме. Як же ти кажеш, що Син Чоловічий має бути піднесений? Хто це такий - отой Син Чоловічий?»</p>
<p>35 Відрік же їм Ісус: «Ще трохи часу світло з вами. Ходіте, поки світло у вас, щоб не пойняла вас тьма. Хто ходить у тьмі, не відає, куди йде.</p>
<p>36 Поки у вас світло - віруйте у світло, щоб світла синами вам стати!» Це сказавши, віддалився Ісус і скрився від них.</p>
<p>37 Вони не вірували в нього, хоч і скільки сподіяв він чудес у них на очу,</p>
<p>38 щоб збулось слово пророка Ісаї, що сказав: «Господи, хто повірив тому, що чули ми, і рамено Господнє кому об'явилось?»</p>
<p>39 Не могли ж вони увірувати, бо Ісая ще так був сказав:</p>
<p>40 «Засліпив він їм очі, заціпенив їм серце, щоб не бачили очима, щоби серцем не розуміли і не навернулись, щоб я їх вигоїв.»</p>
<p>41 Це сказав Ісая, коли славу його бачив і говорив про нього.</p>
<p>42 А, однак, чимало й увірувало в нього, навіть із знатних, лише з огляду на фарисеїв не признавалися, щоб їх не вилучили з синагоги;</p>
<p>43 славу бо людську дужче вони любили ніж славу Божу.</p>
<p>44 Тоді сказав Ісус на ввесь голос: «Хто вірує в мене - вірує не в мене, а в того, хто послав мене.</p>
<p>45 І хто мене бачить, той бачить того, хто послав мене.</p>
<p>46 Я - світло, на світ прийшов, щоб кожен, хто в мене вірує, не перебував у темряві.</p>
<p>47 Коли хтось мої слова слухає, а їх не береже, я його не суджу, бо я прийшов не судити світ, а спасти світ.</p>
<p>48 Хто мене відкидає і слів моїх не приймає, має той суддю свого: слово, яке я вирік, судитиме його дня останнього.</p>
<p>49 Бо не від себе вирікав я: Отець, який послав мене, дав мені заповідь, що мені казати і що промовляти.</p>
<p>50 І я знаю, що заповідь його - життя вічне. Те, отже, що я кажу, кажу так, як Отець повідав мені.»</p>

<h4>ВІД ЙОАНА 13 <span class="prim_h6"> Ісус обмиває ноги апостолам 1-20; Ісус виявляє зраду Юди 21-30; Ісус прорікає Петрові його тимчасову слабодухість 31-38</span></h4>
<p>1 Перед святом Пасхи Ісус, знаючи, що вибила його година переходу з цього світу до Отця, полюбивши своїх, що були в світі, полюбив їх до кінця.</p>
<p>2 І під час вечері, коли то диявол уже вклав у серце Юди Іскаріотського, сина Симона, щоб зрадив його,</p>
<p>3 Ісус знаючи, що Отець усе дав йому в руки, і що від Бога він вийшов і до Бога повертається,</p>
<p>4 встав від вечері, скинув одіж, узяв рушника й підперезався.</p>
<p>5 Тоді налив води до умивальниці й почав обмивати учням ноги та обтирати рушником, яким був підперезаний.</p>
<p>6 Підходить, отже, і до Симона Петра, - та той йому: «Ти, Господи, - мені вмивати ноги?»</p>
<p>7 Каже йому Ісус у відповідь: «Те, що я роблю, ти під цю пору не відаєш; зрозумієш потім.»</p>
<p>8 Петро ж йому каже: «Ні, не митимеш моїх ніг повіки!» - «Коли я тебе не вмию, - одрікає Ісус, - то не матимеш зо мною частки.»</p>
<p>9 «Господи, - проказує до нього Симон Петро, - то не тільки ноги, але і руки, і голову!»</p>
<p>10 А Ісус йому: «Тому, хто обмитий, нічого не треба вмивати, крім самих ніг; увесь бо він чистий. І ви чисті, та - не всі.» </p>
<p>11 Знав бо, хто зрадити його мав, тим то й мовив: «Не всі ви чисті.»</p>
<p>12 Обмивши їм ноги, вбрався знову в одіж, сів до столу та й каже до них: «Чи знаєте, що я зробив вам?</p>
<p>13 Ви звете мене: Учитель, Господь, і правильно мовите, бо я є.</p>
<p>14 Тож коли вмив вам ноги я - Господь і Учитель, - то й ви повинні обмивати ноги один одному.</p>
<p>15 Приклад дав я вам, щоб і ви так робили, як оце я вам учинив.</p>
<p>16 Істинно, істинно говорю вам: Слуга не більший за пана свого, а посланий не більший за того, хто послав його.</p>
<p>17 Знавши те, щасливі будете, коли так чинитимете.</p>
<p>18 Говорю я не про всіх вас, знаю бо, кого обрав я, але щоб збулося Писання: Хто їсть зо мною хліб, той п'яту свою підніс на мене.</p>
<p>19 Ось нині говорю вам, перед тим. як настане воно, щоб, коли настане, вірили ви, що я - Сущий.</p>
<p>20 Істинно, істинно говорю вам: Хто приймає того, кого я пошлю, той мене приймає; а хто мене приймає - приймає того, який послав мене.»</p>
<p>21 Отак сказавши, стривожився Ісус духом. І посвідчив, промовивши: «Істинно, істинно говорю вам: Один з-поміж вас мене зрадить!» </p>
<p>22 Учні ж поглянули один на одного розгублено, не відаючи, про кого він говорив.</p>
<p>23 А був за столом, біля грудей, той з його учнів, що його Ісус любив.</p>
<p>24 До нього й кивнув Симон Петро та мовив йому: «Спитайся лишень, хто той, про якого він каже?»</p>
<p>25 Отож той, нахилившись до грудей Ісусових, йому й говорить: «Господи, хто то такий?»</p>
<p>26 «Той, - відповів Ісус, - кому я кусень, умочивши, подам.» І вмочив кусень, і подав його Юді Іскаріотському, синові Симона.</p>
<p>27 І ввійшов тоді за куснем у нього сатана. «Що робиш - негайно роби!» - сказав йому Ісус.</p>
<p>28 Та ніхто з тих, що при столі були, не збагнув, до чого він йому це мовив.</p>
<p>29. А що мав Юда скарбничку, то й гадав дехто, що Ісус сказав йому: Купи, чого нам треба на свято, - чи щоб роздав щось бідним.</p>
<p>30 І негайно ж, узявши кусень, вийшов той. А ніч була.</p>
<p>31 І коли вийшов він, Ісус промовив: «Тепер прославився Син Чоловічий, і Бог прославився в ньому.</p>
<p>32 І коли Бог прославився в ньому, то Бог і його прославить у собі, - і прославить його незабаром.</p>
<p>33 Дітоньки, ще трохи я з вами. Шукатимете ви мене, та як я юдеям повідав: Куди я іду, ви піти неспроможні, - так само й вам повідаю нині.</p>
<p>34 Нову заповідь даю вам, щоб ви любили один одного! Як я був полюбив вас, так любіте і ви один одного!</p>
<p>35 З того усі спізнають, що мої ви учні, коли любов взаємну будете мати.»</p>
<p>36 Каже до нього Симон Петро: «Господи, куди ж ідеш?» Відказує йому Ісус: «Куди я йду, неспроможен єси зо мною нині йти. Аж потім підеш за мною.»</p>
<p>37 Петро ж до нього: «Чого бо, Господи, неспроможен я нині йти за тобою? Життя моє за тебе покладу я!»</p>
<p>38 «Життя твоє покладеш за мене? - відрікає Ісус. - Істинно, істинно кажу тобі: Не запіє і півень, а ти вже тричі відречешся мене.»</p>

<h4>ВІД ЙОАНА 14 <span class="prim_h6"> Ісус утішає апостолів 1-14; обіцянка про Святого Духа 15-31</span></h4>
<p>1 Хай не тривожиться серце ваше! Віруйте в Бога, віруйте й у мене.</p>
<p>2 В домі Отця мого багато жител. Коли б не так, то я сказав би вам; іду бо напоготовити вам місце.</p>
<p>3 І коли відійду і вам місце спого-тую, то повернуся і вас до себе візьму, щоб і ви були там, де я.</p>
<p>4 Куди ж я йду - ви знаєте путь.»</p>
<p>5 «Господи, - каже до нього Тома, - не знаємо, куди ти йдеш. І як нам знати тую путь?»</p>
<p>6 Ісус до нього: «Я - путь, істина і життя! Ніхто не приходить до Отця, як тільки через мене.</p>
<p>7 Якщо б ви мене пізнали, то й Отця мого пізнали б. Відтепер знаєте його і бачили.»</p>
<p>8 А Филип йому: «Господи, покажи нам Отця, і вистачить для нас.» </p>
<p>9 «Скільки часу я з вами, - каже Ісус до нього, - а ти мене не знаєш, Филипе? Хто мене бачив, той бачив Отця. Як же ти говориш: Покажи нам Отця?</p>
<p>10 Невже не віруєш, що я в Отці, а Отець у мені? Слова, які проказую до вас, не від себе проказую. Отець, який перебуває в мені, - він творить діла.</p>
<p>11 Тож вірте мені, що я в Отці, й Отець у мені. А коли ні, то з-за самих діл вірте.</p>
<p>12 Істинно, істинно говорю вам: Хто в мене вірує, той так само діла робитиме, що їх я роблю. А й більші від них робитиме, - бо я вже йду до Отця мого.</p>
<p>13 І все, що попросите в моє ім'я, те вчиню, щоб Отець у Сині прославився.</p>
<p>14 Вчиню, коли будь-що проситимете в моє ім'я.</p>
<p>15 Якщо любите ви мене, то мої заповіді берегтимете.</p>
<p>16 І проситиму я Отця, і дасть він вам іншого Утішителя, щоб з вами був повіки,</p>
<p>17 Духа істини, якого світ не може сприйняти, бо не бачить його і не знає. Ви ж його знаєте; бо перебуває він з вами, і буде в вас.</p>
<p>18 Не полишу вас сиротами; я прийду до вас.</p>
<p>19 Ще трохи, і світ мене вже не побачить. Ви ж мене побачите, бо я живу, і ви будете жити.</p>
<p>20 І взнаєте того дня, що я в моєму Отці, і що ви в мені, а я в вас.</p>
<p>21 Той, у кого мої заповіді, і хто їх береже, той мене любить. Хто ж мене любить, того мій Отець полюбить, і я того полюблю і йому об'явлю себе.»</p>
<p>22 Юда ж - не Іскаріотський - мовить йому: «Господи, що таке сталося, що не світові, а нам ти себе об'явиш?»</p>
<p>23 Ісус же озвався до нього, кажучи: «Коли хтось мене любить, то й слово моє берегтиме і злюбить його мій Отець, і прийдемо ми до нього, і в ньому закладемо житло.</p>
<p>24 А хто мене не любить, той і слова мої не береже. І слово, яке ви чуєте, не моє, лише Отця, який послав мене.</p>
<p>25 Це мовив я до вас, коли з вами перебував.</p>
<p>26 А Утішитель, Святий Дух, якого Отець в ім'я моє зішле, той навчить вас усього і все вам нагадає, що я сказав вам.</p>
<p>27 Мир залишаю вам, мій мир даю вам; не так, як світ дає, даю вам його. Хай не тривожиться серце ваше, і не страхається!</p>
<p>28 Ви бо чули, що сказав я вам: Відходжу і до вас повернуся. Коли б ви мене любили, то зраділи б, що я до Отця йду: Отець бо більший, ніж я.</p>
<p>29. Нині сказав я вам те, - перед тим, як воно настане, - щоб, коли настане, - увірували ви.</p>
<p>30 Небагато говоритиму вже з вами, надходить бо князь світу цього. Щоправда, у мені не має він нічого.</p>
<p>31 Але щоб світ знав, що я Отця люблю, то так, як Отець мені заповідав, я і чиню. Уставайте ж, ідімо звідси!»</p>

<h4>ВІД ЙОАНА 15 <span class="prim_h6"> Ісус - правдива виноградина 1-11; завіт любови 12-17; ненависть світу до Ісуса та його учнів 18-27</span></h4>
<p>1 «Я - виноградина правдива, а мій Отець - виноградар.</p>
<p>2 Кожну в мені гілку, яка не приносить плоду, відрізує він. А кожну, яка вроджує плід, він очищує, аби ще більше плоду давала.</p>
<p>3 Уже і ви чисті -, словом, яким промовляв я до вас.</p>
<p>4 У мені перебувайте - а я у вас! Як неспроможна гілка сама з себе плоду принести, якщо не перебуватиме вона на виноградині, ось так і ви, якщо не перебуватимете в мені.</p>
<p>5 Я виноградина, ви - гілки. Хто перебуває в мені, а я в ньому, - той плід приносить щедро. Без мене ж ви нічого чинити не можете.</p>
<p>6 Якщо хтось у мені не перебуває, той, мов гілка, буде викинутий геть і всохне; їх бо збирають, кидають у вогонь, - і вони згоряють!</p>
<p>7 Коли ж ви в мені перебуватимете, і мої слова в вас перебуватимуть, - просіте тоді, чого лиш забажаєте, і воно здійсниться для вас.</p>
<p>8 Тим Отець мій прославляється, коли ви плід щедро приносите, - тож і учнями моїми станете.</p>
<p>9 Як мене Отець полюбив, так я вас полюбив. Перебувайте у моїй любові!</p>
<p>10 А в любові моїй перебуватимете, коли заповіді мої будете зберігати, як і я зберіг заповіді мого Отця і в його любові перебуваю.</p>
<p>11 Я казав вам так для того, щоб була у вас моя радість і щоб ваша радість була повна.</p>
<p>12 Це моя заповідь, щоб ви любили один одного, як я вас полюбив!</p>
<p>13 Ніхто неспроможен любити більше, ніж тоді, коли він за своїх друзів своє життя віддає.</p>
<p>14 Коли ви робите все, що я вам заповідаю, то ви - друзі мої.</p>
<p>15 Тож слугами вже не називатиму вас: слуга не відає, що його пан робить. Називаю вас друзями, бо все я вам об'явив, що чув від Отця мого.</p>
<p>16 Не ви мене вибрали, а я вас вибрав і призначив, щоб ви йшли і плід принесли, та щоб тривав ваш плід, а й щоб усе, про що б ви тільки попросили в Отця в моє ім'я, дав вам.</p>
<p>17 Ось, що вам заповідаю: щоб ви любили один одного!</p>
<p>18 Ненавидить вас світ - то знайте: мене він ще перед вами зненавидів.</p>
<p>19 Були б ви від світу, то світ би своє любив. А що ви не від світу, бо я вибрав вас від світу, ось тому й ненавидить вас світ.</p>
<p>20 Згадайте слово, що його був я вам вирік: Слуга не більший від пана свого. Переслідували мене - переслідуватимуть і вас. А слово моє зберігали - зберігатимуть і ваше.</p>
<p>21 Та все те робитимуть вам за моє ім'я, не знають бо того, хто послав мене.</p>
<p>22 Якби я не прийшов і не говорив до них, гріха не мали б вони. Та нині нема їм пробачення за їхній гріх!</p>
<p>23 Хто ненавидить мене, той і Отця мого ненавидить.</p>
<p>24 Був би я не вчинив серед них діл, що їх ніхто інший не вчинив, - гріха не мали б вони. А так - ось бачили, і зненавиділи: і мене, і Отця мого.</p>
<p>25 Але щоб здійснилося слово, яке в законі їхньому записано: Зненавиділи вони мене без причини!</p>
<p>26 Як прийде Утішитель, якого зішлю вам від Отця, Дух істини, який від Отця походить, то він і свідчитиме за мене.</p>
<p>27 Та й ви свідчитимете: ви бо зо мною від початку.»</p>

<h4>ВІД ЙОАНА 16 <span class="prim_h6"> Святий Дух та його діяння 1-16; після смутку розлуки - тривала радість 17-24; заключні слова Ісуса 25-33</span></h4>
<p>1 «Повідав я вам те, щоб ви не зневірилися.</p>
<p>2 Виключать вас із синагог. А й година настане, коли то всяк, хто вас убиватиме, буде гадати, що служить тим Богові. </p>
<p>3 Чинитимуть вам те, бо ані Отця, ані мене вони не спізнали.</p>
<p>4 Сказав же я вам це, щоб ви нагадали те, що я вам говорив, коли прийде ота година. Спочатку не мовив я вам того, бо я був з вами.</p>
<p>5 Тепер же я іду до того, хто послав мене, - і жаден з вас мене не питає: Куди йдеш?</p>
<p>6 Та що я вам це сказав, то серце ваше смутку сповнилося.</p>
<p>7 Кажу вам, однак, правду: Ліпше для вас, щоб я відійшов. Бо коли не відійду, то Утішитель до вас не зійде. Якщо ж відійду, - пришлю його до вас.</p>
<p>8 І коли прийде він, то переконає світ у грісі, у справедливості, і в засуді:</p>
<p>9 щодо гріха - бо не вірують у мене,</p>
<p>10 щодо справедливости - бо йду до Отця мого, і ви мене вже не побачите;</p>
<p>11 щодо засуду - бо князь цього світу засуджений. 12. Багато ще я маю вам повідати, та не перенесли б ви нині.</p>
<p>13 Тож коли зійде той, Дух істини, він і наведе вас на всю правду, - він бо не промовлятиме від себе, лише буде повідати, що вчує, і звістить те, що настане.</p>
<p>14 І прославить він мене, бо з мого візьме і звістить вам.</p>
<p>15 Усе, що Отець має, - моє. Тим то й сказав я вам, що він з мого візьме і звістить вам.</p>
<p>16 Ще трохи, і ви не побачите мене більше, і знову ще трохи, - і побачите мене: я бо йду до Отця.»</p>
<p>17 Тоді деякі з його учнів заговорили між собою: «Що воно значить те, що він говорить: Ще трохи, і ви мене не побачите, а знову ще трохи, і побачите мене? І оте: Я йду до Отця?»</p>
<p>18 Казали, отже: «Що воно означає, оте "трохи", про яке він говорить? Не знаємо, що він хоче сказати!»</p>
<p>19 Ісус же, відаючи, що вони бажають його спитати, мовив до них: «Розпитуєте один одного, що я хотів сказати словами: Ще трохи, і мене не побачите, і знову ще трохи, і побачите мене?</p>
<p>20 Істинно, істинно говорю вам: Голоситимете, ридатимете, світ же радітиме. Журитиметесь, але журба ваша у радощі обернеться.</p>
<p>21 Журба жінці, коли вона народжує, бо година її вибила. А вродить дитятко - з радощів, що людина на світ народилася, вже й пам'яті про болі нема!</p>
<p>22 Оце й ви нині в журбі. Але я вас знову побачу, і зрадіє ваше серце, і ніхто ваших радощів від вас не відбере.</p>
<p>23 І того дня ви не будете питати мене нічого. Істинно, істинно кажу вам: Чого б ви тільки попросили в Отця, - він дасть вам у моє ім'я.</p>
<p>24 В ім'я моє досі ви не просили нічого. Просіте ж - і ви одержите, щоб радощів ваших було вщерть.</p>
<p>25 Оповідав я вам про те притчами. Надходить година, коли вже і притчами не промовлятиму до вас, лише - одверто про Отця звістую вам.</p>
<p>26 Ось того дня проситимете ви в моє ім'я, - і я вже не кажу, що за вас Отця буду благати:</p>
<p>27 Отець бо й сам любить вас, бо ви мене полюбили і повірили, що я від Бога вийшов.</p>
<p>28 Я вийшов від Отця і прийшов на світ - і знову полишаю світ і до Отця повертаюсь.»</p>
<p>29. Мовлять до нього учні: «Ось заговорив ти одверто, і ніякої не оповідаєш притчі.</p>
<p>30 І спізнали ми тепер, що ти всевідущий, тож не потрібно тобі, щоб хтось тебе запитував. Ось тим і віруємо, що від Бога єси вийшов.»</p>
<p>31 Відповів їм Ісус: «Віруєте нині?</p>
<p>32 Ось надходить година - і тепер вона, - коли то ви розсієтеся кожен у свій бік, а мене самого полишите. Та я не сам, бо зо мною - Отець.</p>
<p>33 Сказав я вам це, щоб ви мали в мені мир. У світі страждатимете. Та бадьортеся! Я бо подолав світ.»</p>

<h4>ВІД ЙОАНА 17 <span class="prim_h6"> Архиєрейська молитва Ісуса Христа</span></h4>
<p>1 Отак мовив Ісус, а підвівши очі свої до неба, проказав: «Отче, прийшла година! Прослав свого Сина, щоб Син твій тебе прославив,</p>
<p>2 згідно з владою, що її ти дав йому над усяким тілом: дарувати життя вічне тим, яких ти передав йому.</p>
<p>3 А вічне життя у тому, щоб вони спізнали тебе, єдиного, істинного Бога, і тобою посланого - Ісуса Христа.</p>
<p>4 Я тебе на землі прославив, виконавши те діло, яке ти дав мені до виконання.</p>
<p>5 Тепер же прослав мене, Отче, у себе - славою тією, що її я мав у тебе перед тим, як постав світ!</p>
<p>6 Я об'явив твоє ім'я людям, яких ти від світу передав мені. Вони були твої, ти ж передав мені їх, і зберегли вони слово твоє.</p>
<p>7 Нині збагнули вони, що все, тобою дане мені - від тебе;</p>
<p>8 слова бо, тобою мені дані, я їм дав, і сприйняли вони їх, і справді збагнули, що від тебе я вийшов, і увірували, що ти мене послав.</p>
<p>9 Молю ж за них: не за світ молю, лише за тих, яких ти передав мені, бо вони - твої.</p>
<p>10 І все моє -твоє, твоє ж - моє, і в них я прославився.</p>
<p>11 Я вже більш не у світі, а вони у світі, і я до тебе йду. Отче Святий! Заради імени твого бережи їх, тих, що їх ти мені передав, щоб були одно, як ми!</p>
<p>12 Бувши з ними у світі, я беріг їх у твоє ім'я; тих, яких ти передав мені, я їх стеріг, і ніхто з них не пропав, лише син загибелі, щоб збулося Писання.</p>
<p>13 Тепер же іду до тебе, і кажу те, у світі бувши, щоб вони радощів моїх мали у собі вщерть.</p>
<p>14 Слово твоє я передав їм, тож зненавидів їх світ, - не від світу бо вони, так само, як і я не від світу.</p>
<p>15 Не молю, щоб ти узяв їх від світу, лише - щоб зберіг їх від лихого.</p>
<p>16 Вони не від світу так само, як і я не від світу.</p>
<p>17 Освяти їх у твоїй істині: слово твоє - істина.</p>
<p>18 Як послав єси мене у світ, так послав і я їх у світ.</p>
<p>19 Віддаю себе за них у посвяту, щоб і вони були освячені в істині.</p>
<p>20 Та не лиш за цих молю, але і за тих, які завдяки їхньому слову увірують в мене,</p>
<p>21 щоб усі були одно, як ти, Отче, в мені, а я в тобі, щоб і вони були в нас об'єднані; щоб світ увірував, що ти мене послав.</p>
<p>22 І славу, що ти дав мені, я дав їм, щоб вони були одно так само, як і ми одно.</p>
<p>23 Я - в них, і ти - в мені, - щоб вони були звершені в єдності, щоб світ збагнув, що послав єси мене, та й ізлюбив їх, як ізлюбив мене.</p>
<p>24 Отче! Хочу, щоб ті, яких ти мені передав, перебували там, де і я, щоби й вони були зо мною та й бачили мою славу, яку ти дав мені, бо полюбив єси мене перед заснуванням світу.</p>
<p>25 Праведний Отче! Світ не спізнав тебе, але я тебе спізнав, а й оті спізнали, що послав єси мене.</p>
<p>26 І об'явив я їм твоє ім'я, і об'являти буду, щоб любов, якою ти полюбив мене, в них перебувала, - а я в них!» </p>

<h4>ВІД ЙОАНА 18 <span class="prim_h6"> Ув'язнення Ісуса 1-11; Ісус перед Анною та Каяфою 12-24; Петрове відречення 25-27; Ісус перед Пилатом 28-40</span></h4>
<p>1 Промовивши це, вийшов Ісус із своїми учнями на той бік Кедрон-потоку, де був сад, куди увійшли він та його учні.</p>
<p>2 Юда ж, який його зрадив, знав також те місце, Ісус бо та учні його часто там збиралися.</p>
<p>3 Узявши, отже, Юда відділ війська і первосвященицьких та фарисейських слуг, прибув туди з ліхтарями, смолоскипами та зброєю.</p>
<p>4 Ісус же, знаючи все, що мало з ним статися, вийшов і мовив до них: «Кого шукаєте?»</p>
<p>5 «Ісуса Назарянина», відповіли ті. «Це я», каже їм Ісус. Стояв же і Юда з ними, який його зрадив.</p>
<p>6 І коли він їм сказав: «Це я!» - подалися назад і припали до землі.</p>
<p>7 Тож він спитав їх ще раз: «Кого бо шукаєте?» А вони: «Ісуса Назарянина.»</p>
<p>8 «Сказав же вам, - озвавсь Ісус, - що то я. Коли, отже, шукаєте мене, то відпустіть оцих, щоб ішли собі»; -</p>
<p>9 щоб слово те здійснилось, яке був вирік: «З-поміж тих, що їх ти передав мені, не погубив я ні одного.»</p>
<p>10 Тоді Симон Петро, який мав меч при собі, добув його і, вдаривши первосвященикового слугу, відрубав йому праве вухо. Малхом звали того слугу.</p>
<p>11 Але Ісус озвався до Петра: «Сховай меч у піхву! Чашу, яку дав мені Отець, - чи не мав би я її пити?»</p>
<p>12 Тоді військовий відділ, тисяцький та юдейські слуги схопили Ісуса і, зв'язавши його,</p>
<p>13 повели спершу до Анни: цей бо був тесть Каяфи, що був первосвящеником того року.</p>
<p>14 А був же то той самий Каяфа, який дав був пораду юдеям: «Ліпше, щоб за народ помер один чоловік.»</p>
<p>15 За Ісусом же слідував Симон Петро з ще іншим учнем. А що учень той знаний був первосвященикові, то й увійшов він у двір первосвященика з Ісусом.</p>
<p>16 Петро ж стояв надворі біля дверей. Той інший, знаний первосвященикові учень, вийшов, промовив до одвірної слугині та й увів Петра.</p>
<p>17 Слугиня ж одвірна й каже до Петра: «Чи й ти не з учнів отого чоловіка?» - «Ні», відрік той.</p>
<p>18 Слуги і сторожа, що вогонь розклали, стояли там і грілися, було бо холодно. Отож і Петро стояв там з ними та грівся.</p>
<p>19 І спитав первосвященик Ісуса про його учнів і про його навчання.</p>
<p>20 Ісус же відказав йому: «Говорив я світові отверто. Завжди навчав я у синагозі й у храмі, де сходяться усі юдеї. Нічого не говорив я потайки.</p>
<p>21 Чому мене запитуєш? Спитай он тих, що чули, що я до них промовляв. Вони бо знають, що говорив я.»</p>
<p>22 На ті слова один із сторожі, який стояв там, ударив в обличчя Ісуса, кажучи: «Ось так відказуєш первосвященикові?»</p>
<p>23 Озвався ж Ісус до нього: «Якщо я зле сказав, доведи, що воно погано. А якщо добре, то за віщо б'єш мене?»</p>
<p>24 І відіслав його Анна зв'язаного до первосвященика Каяфи.</p>
<p>25 А стояв там Симон Петро і грівся. От і мовили до нього: «Чи і ти не з його учнів?» І відрікся той, і відказав: «Ні!»</p>
<p>26 Каже тоді один із первосвященикових слуг, родич того, якому Петро відрубав вухо: «Чи ж не тебе я бачив у саду з ним?»</p>
<p>27 Тоді Петро відрікся ще раз. І зараз же півень запіяв!</p>
<p>28 Повели тоді Ісуса від Каяфи у Преторію. Був же ранок. Та не ввійшли вони у Преторію, щоб не осквернитись, а й могти їсти пасху.</p>
<p>29. Вийшов тоді до них Пилат і промовив: «Яке оскарження принесли ви на цього чоловіка?»</p>
<p>30 А ті йому кричать у відповідь: «Якби не був з нього злочинець, не передавали б ми його тобі!»</p>
<p>31 Тож каже їм Пилат: «То беріть собі його ви і судіть за вашим законом.» Юдеї ж йому: «Не дозволено нам нікого вбивати!» - </p>
<p>32 Щоб здійснилося слово Ісуса, що сказав, вказуючи, якою смертю має вмерти.</p>
<p>33 І ввійшов Пилат знов у преторію, закликав Ісуса і каже до нього: «Ти цар юдейський?»</p>
<p>34 Ісус же у відповідь: «Кажеш те від себе, а чи інші про мене так тобі оповіли?»</p>
<p>35 «Хіба ж я юдей? - озвався Пилат. -Народ твій і первосвященики передали тебе мені. Що ти таке зробив?»</p>
<p>36 «Царство моє не від світу цього, - відрік Ісус. - Було б моє царство від цього світу, то сторожа моя була б воювала, щоби мене не видали юдеям. Але не звідсіля моє царство.»</p>
<p>37 «То ти таки цар?» - мовив до нього Пилат. І відповів Ісус: «Ти кажеш, що я цар. Я на те уродився і прийшов у світ на те, щоб свідчити істину. Кожен, хто від істини, слухає голос мій.»</p>
<p>38 «Що таке - істина?» - озвався Пилат до нього. І сказавши те, вийшов знов до юдеїв і каже до них: «Жадної провини не знаходжу я на ньому.</p>
<p>39 Є у вас, однак, звичай, щоб на Пасху відпустив я вам одного. Тож хочете, щоб я вам юдейського царя відпустив?»</p>
<p>40 «Ні, не його!» - знову, закричали ті, - але Варавву!» А був же Варавва розбійник.</p>

<h4>ВІД ЙОАНА 19 <span class="prim_h6"> Бичування й увінчання терням 1-11; засуд та розп'яття Ісуса 12-24; Скорбна Мати під хрестом 25-27; смерть і похорон Ісуса 28-42</span></h4>
<p>1 Забрав тоді Пилат Ісуса та й звелів його бичувати.</p>
<p>2 А вояки, сплівши вінок із тернини, вклали йому на голову ще й зодягли його у багряницю</p>
<p>3 і, підступаючи до нього, казали: «Радуйся, царю юдейський!» І били його в обличчя.</p>
<p>4 Знову вийшов Пилат надвір і до них промовляє: «Ото виводжу вам його, щоб ви знали, що я жадної провини на ньому не знаходжу.»</p>
<p>5 І вийшов Ісус у вінку терновім та в багряниці. І сказав їм Пилат: «Ось чоловік!»</p>
<p>6 Та скоро побачили його первосвященики та слуги, закричали: «Розіпни! Розіпни!» Каже Пилат їм: «Беріть його ви і розіпніть, я бо жадної провини не знаходжу на ньому.»</p>
<p>7 А юдеї йому: «У нас є закон, і за законом мусить він умерти, бо він із себе Сина Божого зробив.»</p>
<p>8 Як почув те слово Пилат, стривожився ще дужче. 9. Повернувся він ще раз у Преторію та й каже Ісусові: «Звідкіля ти?» Не дав же йому Ісус одвіту.</p>
<p>10 «Зо мною не розмовляєш, - каже йому Пилат, - чи не знаєш, що в мене влада відпустити тебе і влада розіп'ясти тебе?»</p>
<p>11 І відрік Ісус: «Не мав би ти надо мною ніякої влади, якби тобі не було дано згори. Через те на отому, хто мене тобі видав, більший гріх.»</p>
<p>12 Від тієї хвилини шукав Пилат можливости, як би його відпустити. Але юдеї кричали: «Відпустиш його, то не будеш кесаревим другом! Усяк, хто з себе робить царя, кесареві спротивляється!»</p>
<p>13 Тож зачувши ті слова, вивів Пилат Ісуса і сів на судівське сидіння, на місці, яке має назву Літостротон, а по-єврейському - Гаввата.</p>
<p>14 А був то день, коли споготовлювали Пасху, близько шостої години. І каже до юдеїв: «Ось цар ваш.»</p>
<p>15 Ті ж закричали: «Геть! Геть! Розіпни його!» А Пилат їм: «Маю я вашого царя розіп'ясти?» І відповіли первосвященики: «Нема в нас царя, тільки кесар!»</p>
<p>16 І тоді видав він його їм на розп'яття.</p>
<p>17 І забрали вони Ісуса; і, несучи для себе хрест, вийшов він на місце, зване Череп, а по-єврейськи Голгота,</p>
<p>18 де його і розіп'яли, а з ним двох інших: по одному з кожного боку, Ісуса ж - посередині.</p>
<p>19 Пилат же звелів написати напис і на хресті його примістити. Написано було: «Ісус Назарянин Цар Юдейський.»</p>
<p>20 Багато з юдеїв читали той напис, місце бо, де розп'ято Ісуса, було близько міста. Написано ж напис було по-єврейському, по-грецькому і по-римському.</p>
<p>21 Тож первосвященики юдейські мовили до Пилата: «Не пиши: Цар Юдейський, - але, що він сказав: Я - Цар Юдейський!»</p>
<p>22 Та Пилат відрік: «Що написав я, те написав.»</p>
<p>23 Тоді вояки, розіп'явши Ісуса, узяли його одіж та й зробили чотири частини, по одній частині кожному воякові, і хітон. Та був хітон не пошитий, лише ввесь від верху тканий.</p>
<p>24 Тому домовилися між собою: «Не дерімо його, а киньмо на нього жереб, на кого впаде.» А тим же мало здійснитись Писання: «Мою одіж розділили між собою, на шату ж мою кинули жереб.» Отож і вчинили так вояки.</p>
<p>25 А при хресті Ісусовім стояли його мати, сестра його матері, Марія Клеопова та Марія Магдалина.</p>
<p>26 Бачивши Ісус матір і біля неї учня, що стояв, - а його ж любив він, - мовить до матері: «Жінко, ось син твій.»</p>
<p>27 А тоді й до учня мовить: «Ось матір твоя.» І від тієї хвилі учень узяв її до себе.</p>
<p>28 А по тому Ісус, знавши, що все вже довершилося, щоб здійснилось Писання, промовив: «Спраглий я!»</p>
<p>29. Стояла ж посудина, сповнена оцтом. От і подали йому до уст настромлену на тростину губку, просяклу оцтом.</p>
<p>30 І, скоштувавши оцту, вимовив Ісус: «Звершилось»; і схиливши голову, віддав духа.</p>
<p>31 Через те, що це була п'ятниця, отже, щоб не залишилися в суботу тіла на хресті, - бо був Великдень тієї суботи, - то юдеї попросили Пилата, щоби переламали їм голінки й познімали з хреста.</p>
<p>32 Отож вояки прийшли і переламали першому голінки і другому, який був з ним розіп'ятий.</p>
<p>33 Та коли підступили до Ісуса й побачили, що він уже мертвий, то голінок не перебивали йому,</p>
<p>34 лиш один з вояків проколов йому списом бік. І потекла негайно ж кров - і вода.</p>
<p>35 І той, який бачив, свідчить те, і правдиве свідчення його; і він знає, що говорить правду - щоб ви теж увірували.</p>
<p>36 Бо сталося те, щоб Писання здійснилось: «Кістка його не буде поламана.»</p>
<p>37 А й інше Писання каже: «Споглядатимуть на того, кого прокололи.»</p>
<p>38 Після того Йосиф Ариматейський, що був учнем Ісусовим, - але потайки, страхався бо юдеїв, - удався до Пилата з проханням, щоби забрати тіло Ісуса. І дозволив Пилат. Прийшов він, отже, і забрав Ісусове тіло.</p>
<p>39 А надійшов і Нікодим, який раніше приходив уночі до нього, та й приніс мішанину з смирни та алое, мірок зо сто. </p>
<p>40 І взяли вони тіло Ісуса та обв'язали його запашним полотном, як то ховають за юдейським звичаєм.</p>
<p>41 А був на тому місці, де розіп'яли його, сад, а в саду тому - нова гробниця, в якій нікого ще не клали.</p>
<p>42 Ось там, з огляду на юдейське споготування і що гробниця була поблизу, - покладено Ісуса.</p>

<h4>ВІД ЙОАНА 20 <span class="prim_h6"> Марія Магдалина та Петро з Йоаном при гробниці 1-10; з'явлення Ісуса Марії Магдалині 11-18; Ісус з'являється апостолам 19-23; Ісус з'являється Томі 24-31</span></h4>
<p>1 Першого дня тижня Марія Магдалина прийшла до гробниці ранесенько, як ще не розвиднілось, аж бачить - камінь відкочено від гробниці.</p>
<p>2 Отож біжить вона, прибігає до Симона Петра й до іншого учня, якого Ісус любив, та й каже їм: «Забрали Господа з гробниці й не знаємо, де покладено його!»</p>
<p>3 Пішов Петро з отим іншим учнем, і приходять до гробниці.</p>
<p>4 Бігли вони обидва разом, та той інший учень біг швидше за Петра, тим і прибув до гробниці першим;</p>
<p>5 нахилившися, бачить - лежить полотнище. Однак, не ввійшов.</p>
<p>6 Приходить тоді слідом за ним Симон Петро і, ввійшовши до гробниці, бачить, що полотнище лежить,</p>
<p>7 а й хустка, яка в нього на голові була: лежала ж вона не з полотнищем, а, згорнена збоку, на іншому місці.</p>
<p>8 Тоді ввійшов і той інший учень, який першим був прийшов до гробниці, - і побачив, і увірував.</p>
<p>9 Вони бо ще не знали Писання, за яким мав він з мертвих воскреснути.</p>
<p>10 Тож повернулись учні знов до себе.</p>
<p>11 Марія ж стояла надворі перед гробницею і плакала. А плачучи, нахилилась вона до гробу,</p>
<p>12 і бачить двох ангелів: у білім вони, сидять - один у головах, другий у ногах, де лежало було тіло Ісусове.</p>
<p>13 І кажуть вони їй: «Жінко, чого плачеш?» - «Узяли мого Господа, -відвічає їм вона, - і не відаю, де покладено його.» </p>
<p>14 Сказавши це, обернулась і бачить: Ісус там стоїть! Та не знала вона, що то Ісус.</p>
<p>15 І каже їй Ісус: «Жінко, чого ж ти плачеш, кого шукаєш?» Гадавши ж вона, що це садівник, говорить йому: «Пане, коли ти забрав його, то повідай мені, куди ти його поклав, - а я заберу його.»</p>
<p>16 Мовить до неї Ісус: «Маріє!» А та обернулась та до нього по-єврейському: «Раввуні!» - що у перекладі означає: «Учителю!»</p>
<p>17 А Ісус їй каже: «Не стримуй мене, не зійшов бо я ще до Отця мого, але йди до моїх братів і повідай їм: Іду я до Отця мого й Отця вашого, до Бога мого й Бога вашого.»</p>
<p>18 І пішла Марія, щоб звістити учням: «Бачила я Господа», -та й що він це їй повідав.</p>
<p>19 А як звечоріло, того самого дня, першого в тижні, - а двері ж були замкнені там, де перебували учні: страхались бо юдеїв, - увіходить Ісус, став посередині та й каже їм: «Мир вам!»</p>
<p>20 Це промовивши, показав їм руки й бік. І врадувались учні, побачивши Господа.</p>
<p>21 І ще раз Ісус їм каже: «Мир вам!» Як мене послав Отець, так я посилаю вас.»</p>
<p>22 Це промовивши, дихнув на них і каже їм: «Прийміть Духа Святого!</p>
<p>23 Кому відпустите гріхи - відпустяться їм, кому ж затримаєте - затримаються.»</p>
<p>24 Тома ж, один з дванадцятьох, на прізвисько Близнюк, не був з ними, коли то прийшов був Ісус.</p>
<p>25 Тож повідали йому інші учні: «Ми Господа бачили.» Та він відрік: «Якщо не побачу на його руках знаків від цвяхів і не вкладу свого пальця у місце, де були цвяхи, а й руки моєї не вкладу в бік його, - не повірю!»</p>
<p>26 По вісьмох днях знову були вдома його учні, а й Тома з ними. І ввіходить Ісус, - а двері були замкнені! - стає посередині та й каже: «Мир вам!»</p>
<p>27 А тоді промовляє до Томи: «Подай сюди твій палець і глянь на мої руки. І руку твою простягни і вклади її у бік мій. Та й не будь невіруючий, - а віруючий!»</p>
<p>28. І відказав Тома, мовивши до нього: «Господь мій і Бог мій!»</p>
<p>29. І каже йому Ісус: «Побачив мене, то й віруєш. Щасливі ті, які, не бачивши, увірували!»</p>
<p>30 Ще й інші численні чудеса, що їх не списано у цій книзі, вчинив Ісус на очу своїх учнів.</p>
<p>31 А ції -списано, щоб увірували ви, що Ісус - Христос, Син Божий, а вірувавши, - щоб мали життя в його ім'я.</p>

<h4>ВІД ЙОАНА 21 <span class="prim_h6"> Поява Ісуса над Тиверіядським озером 1-14; Петро - найвищий пастир Христового стада 15-23; заключення 24-25</span></h4>
<p>1 По тому Ісус з'явився своїм учням при Тиверіядському морі. З'явився ж так:</p>
<p>2 Симон Петро, Тома, на прізвисько Близнюк, Натанаїл з Кани Галилейської, сини Заведеєві та ще двоє інших його учнів були разом.</p>
<p>3 Тож каже до них Симон Петро: «Іду ловити рибу.» А ті йому: «Підемо й ми з тобою.» Отож пішли і сіли в човен. Тієї ночі, однак, не вловили нічого.</p>
<p>4 А як настав уже ранок, стояв над берегомІсус, та не знали учні, що то - Ісус.</p>
<p>5 Каже до них Ісус: «Дітоньки, чи маєте що з'їсти?» Ті йому відповіли: «Ні.»</p>
<p>6 Тоді він каже до них: «Закиньте лишень сіті праворуч від човна, то знайдете.» І закинули, та неспроможні були вже і витягнути їх: така була там сила риби!</p>
<p>7 Каже тоді отой учень, що його любив Ісус, до Петра: «То - Господь!» Симон же Петро, вчувши, що то Господь, підперезав одежу, був бо роздягнений, - та й кинувся в море!</p>
<p>8 А інші учні припливли човном, -були бо неподалеку від землі, ліктів зо двісті, - та й притягнули сіті з рибою.</p>
<p>9 Коли, отже, вийшли на землю, бачать - жар розкладено, а на ньому риба й хліб.</p>
<p>10 І мовить їм Ісус: «А принесіть тієї риби, що ви її тепер наловили.»</p>
<p>11 Пішов Симон Петро, витягнув на землю сіті, повні великої риби - сто п'ятдесят три! - і хоч стільки її було, сіті не перервалися.</p>
<p>12 Мовить до них Ісус: «Ходіть но снідати!» І ніхто з учнів не зважився його питати: «Хто ти?» -знали бо, що то Господь.</p>
<p>13 Підходить тоді Ісус, бере хліб, роздає їм, а й рибу теж. </p>
<p>14 Це втретє вже з'явивсь Ісус учням по тому, як з мертвих воскрес.</p>
<p>15 Коли ж поснідали, каже Ісус до Симона Петра: «Симоне Йонин! Чи любиш ти мене більш, ніж оці?» - «Так, Господи, - відрікає той йому, - ти знаєш, що люблю тебе.» Тож мовить йому: «Паси мої ягнята!»</p>
<p>16 І знову, вдруге каже до нього: «Симоне Йонин! Чи любиш мене?» «Так, Господи, - відвічає йому, - ти знаєш, що люблю тебе.» І мовить йому: «Паси мої вівці!»</p>
<p>17 І втретє йому каже: «Симоне Йонин! Чи любиш ти мене?» І засмутився Петро, що аж утретє його питає: «Чи любиш мене», - то й каже йому: «Господи, ти все знаєш, ти знаєш, що тебе люблю!» І каже йому Ісус: «Паси мої вівці!</p>
<p>18 Істинно, істинно говорю тобі: Коли ти молодший був, то підперізувався сам і ходив, куди сам бажав. А як постарієшся, то руки свої простягнеш, і підпереже тебе інший та й поведе, куди ти не схочеш.» </p>
<p>19 Сказав же він це, вказуючи, якою то смертю прославить Бога. І промовивши те, сказав йому Ісус: «Іди за мною!»</p>
<p>20 І обернувшись, бачить Петро, що за ним іде учень, що його любив Ісус і що під час вечері схилився йому на груди та й запитав: «Господи, хто той, що тебе зрадить?»</p>
<p>21 Тож побачивши його Петро, каже Ісусові: «Господи, а цей що?»</p>
<p>22 «Якщо я хочу, - відрікає йому Ісус, - щоб залишився він, аж поки я прийду, то яке тобі до того діло? Ти йди за мною!»</p>
<p>23 Отож розповсюдилась чутка серед братів, мовляв, не вмре отой учень. Та не сказав йому Ісус, що не вмре, лише так: «Якщо я хочу, щоб залишився він, аж поки я прийду, то яке тобі до того діло?»</p>
<p>24 Це той учень, який оте свідчить і який оте написав, і знаємо, що його свідчення - правдиве.</p>
<p>25 Є багато ще й іншого, що сподіяв Ісус, - та якби оте все поодинці записати, то, гадаю, і самий світ не змістив би написаних книг. Амінь.</p>

</body>
</html>
