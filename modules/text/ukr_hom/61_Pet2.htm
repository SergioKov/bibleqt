<h2></h2>

<h4>ДРУГЕ ПОСЛАННЯ АПОСТОЛА ПЕТРА <span class="prim_h6">1. Привіт 1-2; віра й чесноти 3-11; попередження вірним 12-21</span></h4>
<p>1 Симон Петро, слуга й апостол Ісуса Христа, тим, які через справедливість Бога нашого і Спаса Ісуса Христа отримали, рівноцінну нашій, віру:</p>
<p>2 благодать вам і мир хай збільшується через спізнання Бога й Ісуса, Господа нашого!</p>
<p>3 Бо його Божа сила дала нам усе до життя та побожности, завдяки спізнанню того, хто нас покликав своєю славою та силою!</p>
<p>4 Завдяки їм нам були даровані цінні й превеликі обітниці, щоб ними ви стали учасниками Божої природи, уникнувши зіпсуття, яке пожадливістю розповсюднилось у світі.</p>
<p>5 І тому саме докладіть усі ваші старання і зрощуйте у вашій вірі чесноту, а в чесноті пізнання,</p>
<p>6 у пізнанні - стриманість, у стриманості терпеливість, у терпеливості побожність,</p>
<p>7 у побожності братолюбство, в братолюбстві загальну любов.</p>
<p>8 Бо якщо це буде у вас, і буде у вас його багато, то воно не залишить вас без діла й без плоду для глибшого пізнання Господа нашого Ісуса Христа.</p>
<p>9 А хто цього не має, той сліпий, короткозорий; він забув про очищення від своїх колишніх гріхів.</p>
<p>10 Тому, брати, тим більше старайтесь утвердити ваше покликання і вибрання; бо те робивши, ніколи не спотикнетеся.</p>
<p>11 Таким бо чином широко буде вам відкритий вхід у вічне Царство Господа нашого і Спаса Ісуса Христа.</p>
<p>12 Ось чому я повсякчас дбатиму, щоб пригадувати вам ці речі, хоч ви їх знаєте й утверджені в теперішній правді.</p>
<p>13 Вважаю за справедливе, доки я в цім тілі, розбуджувати вас цими попередженнями,</p>
<p>14 знаючи, що незабаром треба буде мені покинути тіло моє, як і Господь наш Ісус Христос мені це об'явив.</p>
<p>15 Буду, однак, намагатися, щоб ви завжди, навіть і по моїм відході, тримали в пам'яті ці речі.</p>
<p>16 Не за байками бо, хитро вигаданими, йдучи, об'явили ми вам потугу й прихід Господа нашого Ісуса Христа, але бувши наочними свідками його величі.</p>
<p>17 Бо він прийняв від Бога Отця честь і славу, коли до нього прийшов такий голос від величної слави: «Це мій син любий, якого я вподобав.» </p>
<p>18 І цей голос ми чули, як сходив з неба, коли ми були з ним на святій горі.</p>
<p>19 І маємо ще сильніше пророче слово. Ви добре робите, вважаючи на нього як на світильник, який світить у темнім місці, аж поки почне розвиднятись, і рання зоря зійде в серцях ваших.</p>
<p>20 А насамперед знаєте, що ніяке в Письмі пророцтво не припускає особистого тлумачення.</p>
<p>21 Бо ніколи пророцтво не було проголошене з волі людини, лише, ведені Святим Духом, промовляли святі люди від Бога.</p>

<h4>ДРУГЕ ПОСЛАННЯ АПОСТОЛА ПЕТРА <span class="prim_h6">2. Лжевчителі</span></h4>
<p>1 Були в народі й пророки неправдиві, як і між вами будуть учителі ложні, які введуть погубні єресі й, відрікшися Владики, що відкупив їх, наведуть на себе скору погибель.</p>
<p>2 Сила людей піде слідом за їхньою розбещеністю, і через них дорога правди буде зневажатися.</p>
<p>3 У зажерливості, оманними словами торгуватимуть вони вами; засуд на них уже здавна не бариться, і погибель не дрімає.</p>
<p>4 Бо коли Бог не пощадив ангелів, які були згрішили, а кинув у пекло й передав їх до темної безодні, щоб їх тримати на суд;</p>
<p>5 і коли він не пощадив старовинний світ, -а зберіг вісім душ, з яких був Ной, цей проповідник правди, - і навів потоп на світ безбожних;</p>
<p>6 і коли він, щоб дати приклад безбожникам майбутнім, міста Содом і Гомору обернув у попіл, засудив їх на загладу цілковиту;</p>
<p>7 коли він вирятував праведного Лота, якого пригнітала розбещена поведінка беззаконників,</p>
<p>8 - бо праведник, живучи між ними, мучився день-у-день бувши праведною душею, глядівши і слухавши беззаконних учинки, -</p>
<p>9 то Господь знає, як визволяти побожних від спокуси, неправедних же, призначених для кари, тримати на день суду;</p>
<p>10 особливо тих, які лише шукають брудних похотей тіла і зневажають Всевладу. Зухвалі та нахабні, вони не бояться кидати наклепи на величчя,</p>
<p>11 тоді як ангели, хоч силою і міццю більші, не виносять на них перед Господом - зневажливого осуду.</p>
<p>12 Вони, мов нерозумна тварина, що з природи на те й родиться, щоб її ловили й нищили, зневажаючи те, чого не розуміють, у тлінні своїм будуть знищені </p>
<p>13 і зазнають кари як відплати за несправедливість. Вони повсякденні розкоші за щастя вважають, - брудні й мерзенні, насолоджуються у своїх облудах, бенкетуючи собі з вами.</p>
<p>14 Очі в них сповнені перелюбом і грішать безнастанно; вони зваблюють нестійкі душі; серце в них до зажерливости вправне, - діти прокляття!</p>
<p>15 Вони, покинувши дорогу просту, заблудили, ідуть слідом за Валаамом, сином Беора, що милувався у неправедній заплаті,</p>
<p>16 тож дознав докору за власний переступ: ослиця, німа, підяремна, заговорила людським голосом і спинила безум пророка.</p>
<p>17 Вони - джерела безводні, хмари, хуртовиною гонені. Для них приготована чорна пітьма.</p>
<p>18 Верзуть вони пусті нісенітниці, розбещеними похотями тіла приваблюють людей, які ледве що втекли від тих, які проводять життя у блуді.</p>
<p>19 Вони обіцяють їм волю, самі раби зіпсуття, бо хто ким був переможений, того він і невільником став.</p>
<p>20 Бо коли ті, що, спізнавши Господа і Спаса нашого Ісуса Христа, втекли від погані світу, а знов обплутані нею, їй улягають, то останнє їхнє гірше, ніж перше.</p>
<p>21 Ліпше було б їм дороги справедливости не спізнати, аніж, спізнавши, відвернутися від переданої їм святої заповіді.</p>
<p>22 З ними трапилося те, про що приповідка влучно каже: «Пес повернувся до своєї блювотини», або: «Свиня, вимита, качається у грязюці.»</p>

<h4>ДРУГЕ ПОСЛАННЯ АПОСТОЛА ПЕТРА <span class="prim_h6">3. Другий прихід Христа 1-10; нове небо і земля 11-16; закінчення 17-18</span></h4>
<p>1 Це, любі, друге вже послання я вам пишу. В них попередженням я розбуджую у вас здорову думку, </p>
<p>2 щоб ви пригадували ті слова, що їх святі пророки були наперед сказали, та заповідь ваших апостолів, заповідь Господа і Спаса. </p>
<p>3 Насамперед затямте собі те, що за останніх днів прийдуть із насмішками глузливці, які житимуть у своїх похотях </p>
<p>4 і говоритимуть: «Де той обіцяний його прихід? Відколи бо батьки поснули, все перебуває так, як було на початку сотворення.» </p>
<p>5 Скрите перед ними, - бо самі того хочуть, - що небо було здавна, і що земля з води постала й через воду, словом Божим, </p>
<p>6 тим то тодішній світ і загинув, затоплений водою.</p>
<p>7 Нинішнє ж небо й земля, заховані тим самим словом, зберігаються для вогню на день суду і погибелі безбожних людей.</p>
<p>8 Одне нехай не буде заховане від вас, о любі: що один день перед Господом, як тисяча літ, і тисяча літ, як один день.</p>
<p>9 Не зволікає Господь з обітницею, як деякі вважають це за зволікання, а виявляє до вас своє довготерпіння, бо не хоче, щоб хтось загинув, лише щоб усі прийшли до покаяння.</p>
<p>10 День же Господній прийде, як злодій; і тоді небо з шумом перейде, первні, розпалені, розтопляться, і земля з ділами, що на ній, розпадеться.</p>
<p>11 І коли так усе це має розпастися, якими ж слід вам бути святими у всім вашім житті та в побожності,</p>
<p>12 очікуючи і прискорюючи день Божого приходу, коли небо, палаюче, розтане і первні, розпалені, розтопляться!</p>
<p>13 Нового ж неба й землі нової, згідно з його обіцянкою, очікуємо ми, в яких справедливість перебуває.</p>
<p>14 Тому, любі, очікуючи цього, старайтеся, щоб він знайшов вас безплямних і бездоганних у мирі.</p>
<p>15 Довготерпеливість Господа нашого вважайте за спасіння, як і любий наш брат Павло, за даною йому мудрістю, писав вам, </p>
<p>16 що, зрештою, в усіх листах він робить, коли про це говорить. В них є дещо трудне до зрозуміння, що люди без освіти й не зміцнені у вірі перекручують, як і інші писання, на свою власну погибель.</p>
<p>17 Ви ж, любі, знаючи це наперед, бережіться, щоб не датися збаламутити блудом беззаконних і не відхилитися від своєї непохитности;</p>
<p>18 але ростіть у благодаті та спізнанні Господа нашого і Спаса Ісуса Христа: йому слава і тепер, і по день вічний! Амінь.</p>

</body>
</html>
