<h2></h2>

<h4>ІОВА 1 <span class="prim_h6"> Чесноти та багатства Іова 1-5; заздрощі Сатани 6-12; нещастя спадають на Іова 13-22</span></h4>
<p>1 Був чоловік у землі Уц на ім'я Іов. Чоловік той був щирий і праведний, богобоязливий і цурався зла. </p>
<p>2 І народилось у нього семеро синів і три дочки. </p>
<p>3 А статку було в нього 7000 овець, 3000 верблюдів, 500 пар волів, 500 ослиць і пребагато челяді, так що чоловік той був найбагатший з усіх мешканців Сходу. </p>
<p>4 Сини його звичайно сходилися собі у призначений день та бенкетували в кожного по черзі. Кликали вони й трьох сестер своїх їсти й пити з собою. </p>
<p>5 І як дні гостин завершували круг свій, посилав Іов по них і наказував їм очищуватись. Другого дня вставав він рано-вранці й приносив за кожного з них всепалення, бо говорив сам до себе: «Може мої діти согрішили і лихословили Бога в своєму серці» Так чинив Іов увесь час. </p>
<p>6 Та ось одного дня прийшли сини Божі, щоб стати перед Господом. Прийшов і Сатана між ними. </p>
<p>7 Господь спитав Сатану: «Звідкіль ти прийшов?» Відповів Сатана Господеві й мовив: «Кружляв я по землі й ходив довкола неї.»</p>
<p>8 Господь сказав Сатані: «А чи звернув ти увагу на слугу мого Іова? Нема бо на землі нікого, як він, щирого й праведного, богобоязливого й такого, що цурався б зла.» </p>
<p>9 Сатана відказав Господеві й промовив: «Хіба даремно Іов боїться Бога? </p>
<p>10 Хіба ти не огородив його та його дім і все його майно навколо? Ти благословив працю рук його, і стада його ширяться по країні. </p>
<p>11 Та простягни лиш руку твою і діткнися всього його майна: побачиш, чи не лихословитиме тебе увічі!» </p>
<p>12 Господь сказав Сатані: «Гаразд! Усе, що він має, - у твоїй руці. Тільки на нього самого не простягай руки твоєї.» І пішов Сатана геть з-перед лиця Господнього.</p>
<p>13 І сталось однієї днини, як сини та дочки його їли й пили вино в домі старшого брата свого, </p>
<p>14 прийшов посланець до Іова й мовив: «Воли були у плузі, а ослиці паслись поблизу них; </p>
<p>15 аж ось кинулись на них савеї і позаймали їх, а слуг мечем повитинали. І врятувавсь лиш я один, щоб сповістити тобі це.» </p>
<p>16 Ще говорив він, аж ось приходить другий та й каже: «Божий вогонь упав із неба і спалив овець і чабанів, пожер їх. І врятувавсь лиш я один, щоб сповістити тобі це.» </p>
<p>17 Ще говорив цей, аж надходить інший та й каже: «Халдеї, згуртувавши три ватаги, напали на верблюдів та й позаймали їх, а слуг мечем повитинали. І врятувавсь лиш я один, щоб сповістити тобі це.» </p>
<p>18 Ще говорив цей, аж приходить інший та й каже: «Сини твої та дочки трапезували й пили вино в домі свого старшого брата,</p>
<p>19 аж сильний вітер подув з пустині, напер на чотири вугли дому, і дім завалився на дітей, і вони загинули. І врятувавсь лиш я один, щоб сповістити тобі це.»</p>
<p>20 Устав Іов, роздер на собі одежу, обстриг волосся, упав до землі, поклонивсь і мовив:</p>
<p>21 «Нагим вийшов я з материнської утроби, нагим і повернусь туди. Господь дав, Господь і взяв. Нехай ім'я Господнє буде благословенне!»</p>
<p>22 У всьому тому не согрішив Іов і не сказав нічого нерозважливого проти Бога.</p>

<h4>ІОВА 2 <span class="prim_h6"> Сатана насилає на Іова проказу 1-10; відвідини приятелів 11-13</span></h4>
<p>1 І сталось одного дня, прибули сини Божі, щоб стати перед Господом; прийшов також і Сатана між ними, щоб стати перед Господом. </p>
<p>2 Господь спитав Сатану: «Звідкіля прийшов?» Сатана відповів Господеві й мовив: «Кружляв я по землі та обійшов її навколо.»</p>
<p>3 Господь сказав Сатані: «Чи звернув ти увагу на мого слугу Іова? Нема бо на землі нікого, як він, щирого й праведного, богобоязливого й такого, що цурався б зла. Він усе ще держиться своєї досконалости, дарма що ти навів мене на нього, щоб його безвинно погубити.» </p>
<p>4 Сатана відповів Господеві й мовив: «Шкуру за шкуру! Усе, що має чоловік, віддасть за свою душу.</p>
<p>5 Та простягни лиш твою руку і торкнись його костей і тіла, і побачиш, чи не лихословитиме тебе увічі.» </p>
<p>6 І промовив Господь до Сатани: «Ось він у твоїй руці! Лише життя його пощади.» </p>
<p>7 Вийшов Сатана геть з-перед Господа й ударив Іова лютою проказою від стіп до голови. </p>
<p>8 Взяв Іов черепок, щоб ним чухатися, і сів на попелищі. </p>
<p>9 І каже йому жінка його: «Іще тримаєшся твоєї досконалости? Лихослови Бога і умри!» </p>
<p>10 А він до неї: «Неначе б говорила яка дурна, отаке й ти говориш. Приймали ми добро від Бога, а лиха то й не приймати?» У всьому тому не согрішив Іов своїми устами. </p>
<p>11 Зачувши три приятелі Іовові про все те нещастя, що спіткало його, прийшли, кожен зо свого місця: Еліфаз із Теману, Білдад із Шуаху та Цофар з Наамату. Умовились вони разом, щоб прийти й утішити та розважити його. </p>
<p>12 Але ще здаля кинувши на нього оком, не впізнали його. І заплакали вони вголос, пороздирали на собі одежу й заходилися кидати порох проти неба понад головами. </p>
<p>13 Сиділи вони так коло нього на землі сім день і сім ночей. І ні один не говорив до нього й слова, бачили бо, що біль був великий вельми.</p>

<h4>ІОВА 3 <span class="prim_h6"> Іов гірко скаржиться</span></h4>
<p>1 Після цього Іов розтулив уста й лихословив свій день. </p>
<p>2 Він почав говорити й мовив: </p>
<p>3 «Нехай загине день, коли я народився | і ніч, що сказала: Зачався чоловік! </p>
<p>4 Той день хай стане тьмою, | хай Бог з висоти не згадує про нього, | нехай світло не сяє над ним,</p>
<p>5 нехай його перекреслить тьма й тінь чорна, | нехай над ним повисне хмара, | нехай густий туман його збентежить.</p>
<p>6 А ніч оту хай ухопить темрява, | нехай не лічиться з днями року, | у місяців число нехай не входить! </p>
<p>7 Та ніч нехай буде безплідна, | радість до неї хай не завітає. </p>
<p>8 Хай проклянуть її ті, що проклинають день, | ті, що готові розбудити Левіятана.</p>
<p>9 Нехай померхнуть зорі її світанку, | нехай чекає світла, та даремно, | нехай повік зорі не бачить,</p>
<p>10 тому що не замкнула | дверей мені в утробі | й горя від очей моїх не скрила.</p>
<p>11 Чому, вже у лоні матері, не вмер я, | як вийшов з утроби, не загинув?</p>
<p>12 Навіщо прийняли мене коліна? | Навіщо було мені ссати груди?</p>
<p>13 Тепер лежав би, спочивав би я, | спав би й мав би спокій</p>
<p>14 з царями й радниками краю, | які споруджують собі могили;</p>
<p>15 або з князями, що мають золота багато | і що наповнюють свої палати сріблом; </p>
<p>16 і не було б мене, як закопаного викидня, | чи як немовляток, що не бачили світу.</p>
<p>17 Там не шаліють більше злочинці, | там спочивають знеможені,</p>
<p>18 там же спокійні в'язні, | не чують крику посіпаки.</p>
<p>19 Малий, великий, там вони обидва, | і раб від свого пана вільний.</p>
<p>20 Пощо дає він світло бідоласі, | і життя тим, яким на серці гірко?</p>
<p>21 Тим, що виглядають смерти, а її немає, | тим, що шукають її більш, ніж скарбів;</p>
<p>22 тим, що радіють без міри, | веселяться, коли знайдуть домовину!</p>
<p>23 Людині, що її дорога закрита, | що її Бог огородив навколо?</p>
<p>24 Зідхання стало мені хлібом, | як вода, линуть мої скарги,</p>
<p>25 бо страх, якого я побоювався, напав на мене, | і те, чого лякавсь я, надійшло на мене.</p>
<p>26 Нема мені ні миру, ні спокою, | нема відради, прийшов на мене клопіт.» </p>

<h4>ІОВА 4 <span class="prim_h6"> Еліфаз картає Іова</span></h4>
<p>1 Заговорив Еліфаз із Теману й мовив: </p>
<p>2 «І словом нам звернутися до тебе? | Тебе пригнобить, та стримати слова хто зможе?</p>
<p>3 Оце навчав ти багатьох, | і скріпляв знеможені руки.</p>
<p>4 Хто спотикався, словами ти підводив, | хистким колінам давав сили.</p>
<p>5 Тепер же, як найшло на тебе лихо, ти прибитий! | Торкнулося до тебе, і ти збентеживсь!</p>
<p>6 Твоя побожність, чи не вона ж твоя надія? | Чи ж не твоє вповання - путів твоїх невинність?</p>
<p>7 Згадай лишень, хто гинув, бувши безвинний, | і де праведні бували знищені?</p>
<p>8 Оскільки сам я бачив: хто орав лихо | й сіяв загибель, той пожинав їх.</p>
<p>9 Від Божого подуву вони гинуть,| від подиху гніву його зникають.</p>
<p>10 Ревіння лева й голос леопарда вмовкає, | і зуби левенят кришаться.</p>
<p>11 Лев гине без здобичі | й левенята йдуть урозтіч.</p>
<p>12 І надійшло до мене стиха слово, | і я почув ледь-неледь щось із нього,</p>
<p>13 серед примар, нічних привидів, | як на людей находить сон глибокий.</p>
<p>14 Я задрижав і затремтів у страсі, | всі кості мої стряслися,</p>
<p>15 і над моїм обличчям промайнув вітер, | волосся в мене стало дуба.</p>
<p>16 Став хтось, | виду його я не міг розпізнати, | привид, постать перед очима у мене | і чую тихий голос:</p>
<p>17 Чи ж може бути чоловік праведний перед Богом? | Чи може смертний перед своїм Творцем бути чистим?</p>
<p>18 Коли і власним слугам він не йме віри | і в ангелів своїх знаходить недоліки,</p>
<p>19 оскільки ж їх більше в тих, що мешкають у глиняних хатинах, | підвалини яких у поросі; у тих, що їх, неначе міль, давлять.</p>
<p>20 Між ранком та смерком на порох їх стерто, | і не помітиш, як загинули навіки.</p>
<p>21 Мотуз від їхнього намету відривають, | і вони вмирають, бо немудрі.»</p>

<h4>ІОВА 5 <span class="prim_h6"> Еліфаз доручає звернутися до Бога</span></h4>
<p>1 «Клич, отже, коли є хто, щоб озвавсь до тебе! | До кого із святих хочеш звернутись?</p>
<p>2 Отак безумного досада вбиває, | і дурного губить завзяття.</p>
<p>3 Я бачив, як дурний пускав коріння, | але прокляв умить свою домівку.</p>
<p>4 Далеко від спасіння його діти, | їх топчуть, вони без оборонця при брамі.</p>
<p>5 Те, що вони пожали - голодний поїдає, | та ще й до сховку забирає, | а спрагнений глитає їхнє майно.</p>
<p>6 О, ні! Біда не з-під землі береться, | й не на ниві родиться недоля.</p>
<p>7 Ні! Чоловік призводить лихо, | як іскри, що летять угору.</p>
<p>8 Я б, однак, звернувсь до Бога, | я виклав би мою справу перед Богом,</p>
<p>9 що творить діла великі й недослідимі, | чуда без ліку,</p>
<p>10 що дає дощ на землю і що на ниви посилає воду;</p>
<p>11 щоб смиренних підійняти вгору | і засмученим дати дізнати щастя.</p>
<p>12 Він розбиває думки хитрих | і руки їхні не виконують їхніх задумів.</p>
<p>13 Він ловить мудреців їхнім же лукавством | і рада крутіїв сходить нінащо.</p>
<p>14 Вони вдень натикаються на пітьму, | немов уночі, ходять навпомацки опівдні.</p>
<p>15 Він бідного рятує з їхньої пащі, | і з руки сильного сіромаху, </p>
<p>16 й отак є нещасному надія, | і неправда затуляє рот свій.</p>
<p>17 Блажен той чоловік, якого Бог картає! | Тож не цурайся Всемогутнього науки.</p>
<p>18 Бо він поранить і сам він перев'яже рану, | він ударить, та його ж руки й загоять.</p>
<p>19 Шість разів з біди тебе він урятує, | а на сьомий не доторкнеться тебе лихо.</p>
<p>20 У голоді спасе тебе від смерти, | а на війні з рук меча.</p>
<p>21 І ти сховаєшся від бича язика, | і не злякаєшся нещастя, як надійде.</p>
<p>22 Сміятимешся з спустошення та голоднечі, | звірів, що на землі, боятися не будеш.</p>
<p>23 Бо будеш у змові з камінням, що на полі, | і дикий звір буде з тобою в мирі.</p>
<p>24 Знайдеш намет твій цілим, | а як оглянеш свою хату, не обманешся.</p>
<p>25 Побачиш, що розмножилось твоє потомство, | і пагінці твої, мов билля, на землі ростимуть.</p>
<p>26 Зійдеш зрілий літами у гріб, | немов копа снопів, яку складають своєчасно.</p>
<p>27 От чого ми дізнались, - це свята правда! | Слухай же й затям собі це добре.»</p>

<h4>ІОВА 6 <span class="prim_h6"> Іов відповідає Еліфазові</span></h4>
<p>1 Заговорив Іов і мовив:</p>
<p>2 «О коли б то зважено моє горе, | і на вагу покладено все моє нещастя!</p>
<p>3 Воно б напевно переважило пісок у морі, | тим то й слова мої без тями.</p>
<p>4 Бо стріли Всемогутнього мене прошили, | і їхню отруту мусить моя душа пити; | і страхи Божі спрямувались проти мене.</p>
<p>5 Чи ж скиглить у траві осел дикий? | Чи ж реве віл при яслах повних?</p>
<p>6 Чи ж їсть хтось несмачне, без соли? | Чи ж є смак у яєшній білковині?</p>
<p>7 Чого я не хотів і доторкнутись, | те їжею гидкою стало для мене.</p>
<p>8 Коли б то вже моє прохання збулось, | коли б то Бог здійснив мою надію,</p>
<p>9 коли б то Бог зволив мене розтоптати, | простерти свою руку й убити мене!</p>
<p>10 Я мав би ще якусь утіху, | звеселився б у нещадній муці, | бо я не зрікся постанов Святого!</p>
<p>11 Яка у мене сила, щоб чекати? | Яке моє майбутнє, щоб тягнути вік мій?</p>
<p>12 Чи ж моя сила міцна, як камінь? | Чи, може, тіло моє з міді?</p>
<p>13 Чи ж не віднято в мене мою поміч? | Чи ж маю я якийсь рятунок?</p>
<p>14 Нещасний має право на милосердя друга, | навіть коли він утратив страх перед Всемогутнім.</p>
<p>15 Мої брати, немов потік, зо мною віроломні, | мов ложе ручаїв бистротекучих,</p>
<p>16 від криги каламутних, | що на них купи снігу.</p>
<p>17 Під час посухи вони зникають, | під спеку швидко висихають.</p>
<p>18 За ними валки змінюють свою дорогу, | заходять у пустиню й гинуть.</p>
<p>19 Темаські каравани за ними виглядають, | валки шеваські на них уповають,</p>
<p>20 та розчаровуються у своїй надії, | до них приходять і ніяковіють.</p>
<p>21 Такі й ви тепер для мене: | побачили страшне та й полякались.</p>
<p>22 Чи я колись казав вам: Дайте мені! | З достатків ваших мені подаруйте!</p>
<p>23 З ворожої руки мене врятуйте, | і викупіть мене з рук розбишаків! – </p>
<p>24 Навчіть мене, і я замовкну! | Вкажіть мені, у чому помиливсь я!</p>
<p>25 Чому глумитеся зо слів правди? | І що він варт, отой ваш докір?</p>
<p>26 Невже вигадуєте лиш слова, щоб докоряти? | Таж мова розпачливого - на вітер!</p>
<p>27 Навіть на сироту кидаєте ви жереб | і шахруєте вашим другом.</p>
<p>28 Тож, прошу, згляньтесь надо мною; | я вам увічі не скажу неправди!</p>
<p>29. Верніться, нема тут лукавства; | верніться, право моє ще існує!</p>
<p>30 Чи на язиці в мене лукавство? | Чи, може, моє піднебіння не вміє розрізняти лиха?»</p>

<h4>ІОВА 7 <span class="prim_h6"> Сумне людське життя на землі</span></h4>
<p>1 «Чи ж то життя людини на землі не служба? | Чи ж не як дні поденника, дні його?</p>
<p>2 Неначе раб, що прагне холодку, | немов поденник, що жде заплати,</p>
<p>3 так місяці омани випали мені на долю, | і припали мені ночі болю.</p>
<p>4 Коли лягаю, то кажу: Коли той день настане? | Коли встаю: Коли вже вечір? | І насичуюсь турботами до смерку.</p>
<p>5 Тіло моє вкрилось червою і струпом, | шкіра моя потріскалась, узялася гноєм.</p>
<p>6 Дні мої линуть швидше, ніж човник, | і безнадійно пропадають.</p>
<p>7 Згадай же, що життя моє - лиш подув. | Очі мої вже не зазнають більше щастя.</p>
<p>8 Око, що бачило мене, вже більше не побачить, | очі твої шукатимуть мене, та мене більш не буде.</p>
<p>9 Розвіюється хмара і минає, | отак хто сходить до Шеолу, вже звідтіль не вийде.</p>
<p>10 Не повернеться вже більше до себе в хату, | і місце, де він був, його вже не впізнає.</p>
<p>11 Тим то не буду стримувати уст моїх | і говоритиму в печалі мого духу, | я скаржитимусь у горі душі моєї.</p>
<p>12 Чи ж то я море чи морська потвора, | що ти проти мене ставиш сторожу?</p>
<p>13 Коли гадаю: втішить мене моя постіль, | ложе моє допоможе перенести мою скаргу,</p>
<p>14 тоді жахаєш мене снами, | і примарами мене лякаєш.</p>
<p>15 І я волів би задушитись, | смерть мені ліпша від страждання.</p>
<p>16 Я сохну, я не буду жити завжди! | Облиш мене, бо дні мої - лише подув!</p>
<p>17 І що той чоловік, щоб його цінувати, | звертати на нього твою увагу,</p>
<p>18 навідуватись до нього щоранку, | і випробовувати його щохвилі?</p>
<p>19 Коли ти перестанеш за мною назирати, | даси мені спокійно слину проковтнути?</p>
<p>20 Та коли я і згрішив, що тобі заподіяв, | тобі, що наглядаєш за людиною? | Чому ж мене ціллю собі поставив, | так що зробивсь я тягарем для себе?</p>
<p>21 Чому гріха мені не відпускаєш? | Чому мені переступу не даруєш? | Бо ось я скоро ляжу в землю, шукатимеш мене, та більш мене не буде.»</p>

<h4>ІОВА 8 <span class="prim_h6"> Говорить Білдад</span></h4>
<p>1 Заговорив Білдад із Шуаху та й мовив:</p>
<p>2 «Доки ж таке говоритимеш, | і слова твоїх уст будуть, неначе буревій?</p>
<p>3 Чи то ж Бог перекручує право, | і Всемогутній кривить справедливість?</p>
<p>4 Коли діти твої згрішили проти нього, | то він і видав їх у руки їхніх переступів.</p>
<p>5 Ти ж, якіцо будеш шукати Бога, | як Всемогутнього будеш благати,</p>
<p>6 як будеш чистий, правий, | то він тепер напевне дбатиме про тебе | й обновить тобі домівку правди.</p>
<p>7 І твоє перше щастя буде маленьким, | та сильно забуяє те, що прийде.</p>
<p>8 Спитай лишень у давніх поколінь, | уважай на досвід предків,</p>
<p>9 бо ми, вчорашні, не знаємо нічого, | тінь на землі - дні наші.</p>
<p>10 Вони навчать тебе і тобі скажуть, | візьмуть науку зо свого серця.</p>
<p>11 Хіба росте тростина без мочару? | Чи очерет буяє на безвідді?</p>
<p>12 Ще в повному цвіту він, ще не стятий, | а вже раніш, ніж інша трава, в'яне.</p>
<p>13 Отака доля всіх, що забувають Бога, | надія ж нечестивого пропаща.</p>
<p>14 Його надія - нитка, | а певність - павутиння.</p>
<p>15 Обіпреться об дім свій, та цей не встоїться; | ухопиться за нього, -не вдержиться.</p>
<p>16 Він повний сил на сонці, | його галуззя поза сад сягає;</p>
<p>17 поміж каміння вплітається його коріння | і врізується в саме серце скелі.</p>
<p>18 Та коли вирвуть його з його місця, | воно зрікається його: "Я тебе не знаю!"</p>
<p>19 Тож так гниє він на дорозі, | коли з землі вже інші виростають.</p>
<p>20 О ні! Безвинного Бог не відштовхує, | ані злочинцеві руки не простягає.</p>
<p>21 Він ще наповнить уста твої сміхом, | уста твої веселим окликом. </p>
<p>22 І ворогів твоїх стид укриє, | і намет нечестивих зникне.»</p>

<h4>ІОВА 9 <span class="prim_h6"> Іов відповідає Білдадові</span></h4>
<p>1 Заговорив Іов і мовив:</p>
<p>2 «Правда! Я знаю, що воно так; | та й як би чоловік міг бути | справедливим перед Богом?</p>
<p>3 Коли б він захотів на прю з ним стати, | на тисячу ні разу йому не відповів би.</p>
<p>4 Він мудрий серцем і силою могутній; | хто проти нього коли вперся й зостався цілим?</p>
<p>5 Він переносить гори, і вони не знають, | в своєму гніві їх перевертає.</p>
<p>6 Зрушує землю з її місця, | й її стовпи стрясаються. </p>
<p>7 Він велить сонцю, і воно не сходить; | кладе печать на звізди.</p>
<p>8 Він небеса нап'яв, сам він; | він ходить по морських висотах.</p>
<p>9 Він створив Віз, Косарів, | Квочку і Комори Півдня.</p>
<p>10 Він творить діла великі, незбагненні | і чудеса без ліку!</p>
<p>11 Як пройде попри мене, я не побачу, | як промайне, я не помічу.</p>
<p>12 Як він щось забере, хто йому заборонить? | Хто йому скаже: Що чиниш?</p>
<p>13 Бог не одвертає свого гніву; | під ним лежать помічники Рагава!</p>
<p>14 Де вже мені йому відповідати | та проти нього слова підбирати?</p>
<p>15 Я хоч би й правий був, не озвався б, | а радше милосердя в судді мого благав би.</p>
<p>16 Коли б я і покликав, і він озвався, | я не повірив би, що він мій голос слухає.</p>
<p>17 Він, що торощить мене в хуртовині | і множить без причини мої рани, -</p>
<p>18 він не дає мені й відідхнути | так насичує мене гіркотою.</p>
<p>19 Коли йдеться про силу, він могутній! | Коли про суд, хто сміє його позивати?</p>
<p>20 Якщо виправдуватисьму, мої уста мене осудять, як об'явлю себе невинним, мене обвинуватять.</p>
<p>21 Невинний я? Я й сам не знаю! | Життя моє мені нінащо. </p>
<p>22 Тому й кажу: Усе одно | безвинного й грішника він губить.</p>
<p>23 А коли бич зненацька убиває, | з невинного розпуки він сміється.</p>
<p>24 Коли якусь країну віддано в руки лиходія, | обличчя її правителів він закриває. | Як же не він - хто інший?</p>
<p>25 І мчать мої дні від гінця швидше, | біжать, щастя не бачать.</p>
<p>26 Линуть, мов чайки з очерету, | неначе яструб, що падає на здобич.</p>
<p>27 Як я скажу собі: Забуду мою скаргу, | скину хмурий вид, розвеселюся! -</p>
<p>28 то я тремчу перед усіма муками моїми, | бо знаю, що не визнаєш мене безвинним.</p>
<p>29. Коли ж я винуватий, | чому маю томитися надармо?</p>
<p>30 Хоч би обмивсь я і снігом і вимив чисто мої руки лугом,</p>
<p>31 навіть тоді ти вкинув би мене в багнисько, | мною гидилась би моя одежа.</p>
<p>32 Бо він не людина, як я, | щоб я міг йому відповісти: | Ходімо на суд разом!</p>
<p>33 Немає посередника між нами, | що поклав би на нас обох свою руку,</p>
<p>34 що відвернув би свій бич від мене, | щоб страх його не лякав мене більше.</p>
<p>35 Однак я говоритиму; я його не боюся, | бо не такий я перед самим собою.»</p>

<h4>ІОВА 10 <span class="prim_h6"> Чи ж каратиме Бог діло рук своїх?</span></h4>
<p>1 «Життя моє мені набридло! | Дам волю смуткові моєму, | і говоритиму в гіркоті душі моєї.</p>
<p>2 Я скажу Богові: Не засуджуй мене! | Вкажи мені, за що зо мною правуєшся.</p>
<p>3 Чи це для тебе добре мене гнітити, | твоїх рук діло нехтувати та раді грішників сприяти?</p>
<p>4 Невже в тебе тілесні очі? | Невже ти бачиш, як людина бачить?</p>
<p>5 Чи дні твої подібні до днів людських, | роки твої, немов дні смертних, </p>
<p>6 що ти шукаєш у мене провини, ! розвідуєшся, чи є гріх у мені,</p>
<p>7 хоча й знаєш, що я не провинився, | що нікому спастися з руки твоєї?</p>
<p>8 Руки твої мене склали й сотворили, | і ти ж мене всього руйнуєш?</p>
<p>9 Згадай, благаю, що ти мене виробив, неначе глину; | і хочеш знову в порох мене повернути.</p>
<p>10 Чи ж ти не вилив мене молоком, | не згустив мене сиром?</p>
<p>11 Ти одяг мене шкірою й тілом, | з костей і жил зіткав єси мене.</p>
<p>12 Ти дав мені життя і милість, | і твоя опіка зберегла мій дух.</p>
<p>13 Та ось що скрив ти в твоїм серці, | я знаю, що воно оце на думці в тебе:</p>
<p>14 якщо грішу, - за мною назирати | й гріха мені не відпускати.</p>
<p>15 Горе мені, як завиню! | Та хоч і правий я - не зважусь голову підняти, | я, насичений ганьбою, упоєний бідою!</p>
<p>16 Якщо я підведусь, мов лев, ти гонишся за мною | і знов показуєш на мені твою велич.</p>
<p>17 Виводиш нових свідків проти мене, | і збільшуєш твій гнів на мене: | дедалі нові лави йдуть у бій на мене.</p>
<p>18 Навіщо вивів мене з лона? | Я був би вмер, - мене не бачило б ніяке око.</p>
<p>19 Я був би, наче б мене й не було ніколи; | мене перенесли б з утроби в домовину.</p>
<p>20 Днів життя мого так мало! | Лиши мене, щоб я розвеселився трохи,</p>
<p>21 поки піду й не повернуся, | в країну темряви й смертельної тіні,</p>
<p>22 в країну смертельної тіні та безладу, | де світло, немов пітьма.»</p>

<h4>ІОВА 11 <span class="prim_h6"> Цофар докоряє Іовові</span></h4>
<p>1 Заговорив Цофар з Наамату й мовив: </p>
<p>2 «Чи ж оте багатослів'я не знайде відповіді? | Чи ж за балакуном визнають слушність?</p>
<p>3 Чи ж твоє базікання призведе людей до мовчанки? | Глумитимешся, а ніхто тебе й не застидає?</p>
<p>4 Ти кажеш: Моя наука ясна, | і чистий я перед очима твоїми.</p>
<p>5 О, коли б Бог заговорив, | коли б він розтулив уста свої до тебе,</p>
<p>6 і показав тобі мудрости тайни, | що над усяке розуміння, | тоді б ти зрозумів, що Бог від тебе вимагає | менше, ніж твоя провина заслужила.</p>
<p>7 Чи ж можеш збагнути істоту Божу, | проникнути Вседержителя?</p>
<p>8 Вона висока, наче небо! Що вдієш? | Вона глибша Шеолу! Що знаєш?</p>
<p>9 Довша, ніж земля, її міра, | ширша, ніде море.</p>
<p>10 Коли проходить, хто його спинить? | Коли на суд поставить, хто йому заборонить?</p>
<p>11 Він бо знає людей підлих; | бачить лукавство й має його на увазі.</p>
<p>12 Тож так пустоголовий робиться розумним, | як дике осля стає свійським.</p>
<p>13 Якщо скеруєш твоє серце | і простягнеш руки твої до нього,</p>
<p>14 як віддалиш від твоїх рук кривду | й не даси неправді жити у твоїм наметі,</p>
<p>15 тоді напевне підведеш обличчя твоє без плями, | стоятимеш твердо, боятися не будеш.</p>
<p>16 Бо ти біду твою забудеш; | немов про воду, що сплила, ти згадуватимеш про неї.</p>
<p>17 Життя твоє буде ясніше півдня, | а темнота буде, як ранок.</p>
<p>18 Безпечний будеш, бо матимеш надію, | поглянеш навкруги й покладешся собі безпечно.</p>
<p>19 Ляжеш собі, й ніхто не смітиме тебе лякати, | і багато буде тих, що запобігатимуть у тебе ласки. </p>
<p>20 А очі злих погаснуть, | для них не буде втечі; | надія їхня - чим скорш умерти!»</p>

<h4>ІОВА 12 <span class="prim_h6"> Іов відповідає Цофарові</span></h4>
<p>1 Заговорив Іов і мовив:</p>
<p>2 «Справді лише ви люди, | і з вами умре мудрість!</p>
<p>3 Є й у мене розум, як у вас, | нічим я від вас не гірший! | Та й хто не знає того?</p>
<p>4 Посмішищем ближнього зробивсь я, | що взиваю до Бога, і він відповідає; | сміховиськом - я праведний, безвинний.</p>
<p>5 Презирство на нещастя! - думає щасливий. | Стусана тому, який спотикнеться!</p>
<p>6 Шатра ж грабіжників спокійні, | і ті, що гнівлять Бога, сидять собі безпечні, | ті, що власну руку мають за бога.</p>
<p>7 Спитай лиш у тварин, вони тебе навчать; | у птиць небесних, і тобі сповістять;</p>
<p>8 або повзунів, вони тебе повчать, | і риби в морі тобі повідають!</p>
<p>9 Хто з усіх них не знає, | що рука Господня все це створила?</p>
<p>10 В його руці душа всього живого, | дихання кожного людського тіла.</p>
<p>11 Хіба не вухо слова розрізняє?</p>
<p>12 У сивоголових - мудрість, | у довголітніх - розум.</p>
<p>13 У нього премудрість і потуга, | у нього рада й розум.</p>
<p>14 Як він зруйнує, ніхто не відбудує; | як замкне когось, ніхто вже не відімкне. </p>
<p>15 Здержить води - все повисихає;| а пустить їх - розбурять землю. </p>
<p>16 У нього сила та обачність; | у нього зведений і зводитель. </p>
<p>17 Він радників босоніж відсилає | і в суддів розум відбирає.</p>
<p>18 Він знімає з царів кайдани | й оперізує їх стан мотуззям.</p>
<p>19 Він відсилає священиків босоніж, | і валить могутніх.</p>
<p>20 Він проречистим рот закриває, | він забирає в старих розум. </p>
<p>21 Він виливає на вельмож презирство | й розпускає пояс сильних. </p>
<p>22 Він виявляє те, що в темряві глибоко скрилось, | виводить смертну тінь на світло.</p>
<p>23 Множить народи і їх губить, | поширює людей, а потім їх нищить.</p>
<p>24 Він відбирає розум у голів краю, | пускає їх блудити в пустині без дороги.</p>
<p>25 І вони бродять помацки у темряві без світла, | і заточуються, немов п'яні.»</p>

<h4>ІОВА 13 <span class="prim_h6"> Даремні зусилля друзів Іова</span></h4>
<p>1 «Усе це бачило моє око, | вухо моє це чуло й зрозуміло.</p>
<p>2 Що ви знаєте, я також знаю, | нічим я від вас не гірший.</p>
<p>3 Та я бажаю говорити з Всемогутнім, | я хочу на прю з Богом стати.</p>
<p>4 Щождо вас, то ви архимники, | нездатні лікарі - усі ви!</p>
<p>5 Коли б то ви уже замовкли! | Це була б ваша мудрість.</p>
<p>6 Слухайте ж, прошу, мою скаргу, | на оборону моїх уст уважайте.</p>
<p>7 Чи задля Бога верзтимете неправду? | Чи ради нього будете плести облуду?</p>
<p>8 Чи хочете за ним тягнути? | Змагатися за Бога?</p>
<p>9 Хіба на добре воно вийде, якщо він вивідати вас захоче? | Чи ж можна з нього глузувати, як то люди з людей глузують?</p>
<p>10 Він покарає вас напевне, | коли ви потайки тягтимете за кимось.</p>
<p>11 Чи ж його велич вас не страхає, | страх перед ним на вас не нападає?</p>
<p>12 Ваші гадання - думки з попелу, | і відповіді ваші - відповіді з глини.</p>
<p>13 Замовчіть передо мною, я буду говорити, | хоч би й що мені сталось.</p>
<p>14 Я візьму моє тіло собі в зуби, | покладу мою душу собі в руку.</p>
<p>15 Навіть коли захочете мене вбити, я не здригнуся; | однак, мої вчинки перед ним я боронитиму.</p>
<p>16 Це, зрештою, було б моїм рятунком, | бо перед ним не смів би з'явитись нечестивий.</p>
<p>17 Слухайте уважно моє слово, | моя наука нехай увійде у ваші вуха.</p>
<p>18 Ось я готую мою справу; | я знаю, що я маю слушність!</p>
<p>19 Хто захоче сперечатися зо мною? | Я зараз же замовкну, готовий умерти.</p>
<p>20 Двох речей тільки не чини зо мною, | тоді я не ховатимусь від тебе!</p>
<p>21 Одверни від мене твою руку, | і нехай страх твій мене не жахає!</p>
<p>22 І тоді клич, і я відповідатиму; | або я буду говорити, а ти мені відказуй.</p>
<p>23 Скільки переступів та гріхів у мене? | Вкажи мені переступ мій і гріх мій!</p>
<p>24 Чому ховаєш вид твій | і за ворога мене вважаєш?</p>
<p>25 Хочеш злякати зірваний листочок | і за билинкою сухою гнатись?</p>
<p>26 Пишеш на мене гіркий засуд | і гріхи молодости моєї мені закидаєш;</p>
<p>27 заковуєш у колоди мої ноги, | стежки мої всі пильно назираєш, | і сліди ніг моїх рисуєш.</p>
<p>28 Та я марнію, немов дерево трухляве, | немов одежа, що її міль переїла.»</p>

<h4>ІОВА 14 <span class="prim_h6"> Нетривке життя людське</span></h4>
<p>1 «Чоловік, що родиться від жінки, | віком короткий і тривоги повний.</p>
<p>2 Зростає, немов квітка, і в'яне, | і біжить тінню без упинку!</p>
<p>3 І на такого відкриваєш твої очі, | тягнеш на суд із собою?</p>
<p>4 Хто з нечистого може зробити чисте? | Ніхто!</p>
<p>5 Коли йому дні визначені, | число місяців його тобі відоме, | ти викреслив йому межу, якої він не переступить,</p>
<p>6 то відверни від нього твої очі, залиш його, | покіль, як той поденник, він не скінчить дня свого.</p>
<p>7 І дерево має надію; | воно, хоч зрубане, ще відродиться, | і пагінці його рости не перестануть.</p>
<p>8 Навіть як його корінь у землі постарівся, | і пень його у ґрунті струхлявів,</p>
<p>9 але, скоро воно почує воду, знов зазеленіє | і поросте галуззям, наче молоденьке.</p>
<p>10 А людина вмирає і лежить бездушна; | людина йде на той світ, - і де вона?</p>
<p>11 Води зникають з моря, | ріки стають сухими, сохнуть;</p>
<p>12 отак людина ляже і не встане; | покіль не щезнуть небеса, - не пробудиться, | не підведеться від сну свого.</p>
<p>13 Коли б уже ти сховав мене в Шеолі, | укрив мене, поки перейде гнів твій, | призначив мені строк -потім згадати про мене!</p>
<p>14 Коли хтось умре, хіба оживе знову? | Я б дожидав увесь час моєї служби, і аж поки не прийшла б для мене заміна.</p>
<p>15 Ти кликнув би, і я тобі відповів би, | ти прагнув би діла рук твоїх.</p>
<p>16 Замість, як нині, рахувати мої кроки, | ти не вважав би більше на гріх мій!</p>
<p>17 І запечатаний у торбинці був би мій переступ, | мою провину ти перекреслив би!</p>
<p>18 Та ба! Як гора падає, валиться, | і скеля зо свого місця сходить,</p>
<p>19 води каміння витирають, | злива змиває з землі порох, | так ти чоловіка надію нищиш.</p>
<p>20 Кидаєшся на нього постійно, і він зникає, | змінюєш вид його і відсилаєш.</p>
<p>21 Чи в честі його діти, він не знає, | чи в ганьбі, він не помічає. </p>
<p>22 Він тільки відчуває біль свого тіла, | і його душа над ним самим ридає.»</p>

<h4>ІОВА 15 <span class="prim_h6"> Еліфаз говорить удруге</span></h4>
<p>1 Заговорив Еліфаз із Теману й мовив: </p>
<p>2 «Хіба ж відповідає мудрий пустим знанням, | сповняє своє нутро східнім вітром,</p>
<p>3 сперечаючись недоречними словами, | промовами, в яких немає користи?</p>
<p>4 Ти навіть відкидаєш богобоязливість, | і касуєш побожність перед Богом.</p>
<p>5 Твоя вина навчає уста твої, | ти вибираєш бесіду лукавих,</p>
<p>6 тим і осуджує тебе рот твій, а не я! | І власні твої уста свідчать проти тебе.</p>
<p>7 Хіба ти перший з людей народився, | побачив світ перед горбами?</p>
<p>8 Хіба ти слухав Божої наради, | присвоїв собі мудрість?</p>
<p>9 Що знаєш ти, чого б ми не знали? | Що розумієш, чого б ми не розуміли?</p>
<p>10 Є сивий та старий також між нами, | що перейшов віком і твого батька.</p>
<p>11 Хіба для тебе мала річ - Божа втіха | та тихе слово, сказане до тебе?</p>
<p>12 Чого пориває тебе твоє серце? | Чому очима гордо позираєш,</p>
<p>13 коли звертаєш проти Бога гнів твій | і твоїм ротом верзеш такі речі?</p>
<p>14 Що таке людина, щоб була чистою? | Як бути справедливим тому, хто родиться від жінки?</p>
<p>15 Якщо й своїм святим не йме він віри, | і небеса нечисті перед його очима,</p>
<p>16 оскільки більш гидка й зіпсована людина, | що, наче воду, п'є беззаконня.</p>
<p>17 Я поясню тобі, мене послухай! | Я оповім те, що сам я бачив,</p>
<p>18 що оповідають мудрі, | не таївши нічого, за предками своїми.</p>
<p>19 Їм одним земля дана була, | і ні один чужинець не скитався між ними.</p>
<p>20 Поки віку у злого - себе самого мучить; | протягом призначених гнобителеві літ</p>
<p>21 жахливий крик лунає у його вухах; | серед повного спокою на нього нападає грабіжник.</p>
<p>22 Не сподівається, що повернеться із пітьми, | і всюди меч перед собою бачить.</p>
<p>23 Його кидають на їжу коршакові. | Він знає, що над ним біда нависла.</p>
<p>24 День темряви його жахає, | нужда й тіснота на нього насідають, | немов той цар, готовий кинутись до бою.</p>
<p>25 Він здіймав свою руку проти Бога, | він хоробрував із Всемогутнім.</p>
<p>26 З випростаною шиєю біг проти нього | захоронений грубими щитами.</p>
<p>27 Обличчя його набрякло салом, | боки поросли жиром.</p>
<p>28 Він жив у зруйнованих містах, | у домах, де ніхто більше не жив, | бо вони були готові завалитись.</p>
<p>29. Не забагатіє він, розвіється його достаток, | і не простягнеться його тінь по країні.</p>
<p>30 Він не втече від мороку, | вогонь спалить його ніжне галуззя, | а цвіт його обіб'є вітер.</p>
<p>31 Нехай не покладається на свій зріст високий, | знаємо бо, що то - марнота.</p>
<p>32 Віття його зів'яне передчасно, | його галуззя не буде зеленіти.</p>
<p>33 Мов виноградина, він скине недоспілі грона | і, наче маслина, цвіт свій зронить.</p>
<p>34 Так! Кодло нечестивого буде безплідне, | і вогонь пожере шатра продажних. </p>
<p>35 Хто зачав зло, той породить нещастя; | нутро його готує злуду».</p>

<h4>ІОВА 16 <span class="prim_h6"> Іов удруге відповідає Еліфазові</span></h4>
<p>1 Заговорив Іов і мовив:</p>
<p>2 «Чув я багато вже такого, | гіркі з вас усіх утішителі!</p>
<p>3 Чи буде край словам на вітер? | Яка біда спонукує тебе відповідати?</p>
<p>4 Я теж базікав би, як ви, | якби ви були на моєму місці. | Я б теж засипав вас словами, | кивав над вами б головою</p>
<p>5 та додавав би вам відваги моїми устами | й не перестав би рухати губами.</p>
<p>6 Та чи я говорю - не притихає біль мій, | чи мовчу - він мене не покидає.</p>
<p>7 Ось і тепер виснажив мене завидющий, | уся його ватага мені допікає.</p>
<p>8 Він устає свідком проти мене, | кидає мені ввічі клеветою.</p>
<p>9 Гнів його рве й лютує проти мене, | він скрегоче на мене зубами. | Противники мої очима блискають на мене,</p>
<p>10 роззявили на мене свою пащу, | у з.іевазі б'ють мене по щоках, | зібравшися на мене разом.</p>
<p>11 Бог видав мене нечестивцям, | у руки безбожникам мене кинув.</p>
<p>12 Я був щасливий, та він струсив мене, | схопив мене за шию і розбив на кавалки, | прицілом собі мене поставив.</p>
<p>13 Стріли його мене навколо оточили, | він прошиває моє нутро без пощади, | він жовч мою на землю розливає.</p>
<p>14 Він пробиває в мені пролом за проломом, | мов велетень, кидається на мене.</p>
<p>15 Веретище я зшив собі на шкіру, | й обличчя своє занурив у порох.</p>
<p>16 Вид мій почервонів від плачу, | на віях моїх тінь смерти, -</p>
<p>17 хоч і нема в руках у мене насильства, | і хоч молитва моя чиста!</p>
<p>18 Земле, не закривай моєї крови,| і хай не буде місця для мого крику.</p>
<p>19 Тепер також на небі є у мене свідок, | мій оборонець на висотах.</p>
<p>20 Думки мої глибокі - мої оборонці, | і око моє ллє до Бога сльози.</p>
<p>21 О, якби чоловік міг правуватись з Богом, | як людський син із своїм ближнім!</p>
<p>22 Іще бо кілька літ, що прийдуть, | і я піду в дорогу, з якої не повернуся.»</p>

<h4>ІОВА 17 <span class="prim_h6"> Іов нарікає далі</span></h4>
<p>1 «Мій дух розбитий, | дні мої погасли, | для мене залишається лише могила.</p>
<p>2 Чи не став я посміховиськом? | Чи не в гіркоті ночують мої очі?</p>
<p>3 О, поручися за мене сам перед собою! | Бо хто б ручився за мене?</p>
<p>4 Та ти позбавив розуму їхнє серце, | тому й не піднесеш їх угору.</p>
<p>5 Вони призначають здобич друзям, | тоді як очі власних дітей меркнуть.</p>
<p>6 Ти зробив мене притчею народу, | мені плюють у вічі.</p>
<p>7 В очах моїх від смутку потемніло, | і мої члени, наче тінь, виснажуються.</p>
<p>8 Дивуються над оцим праведні люди, | і невинний обурюється на безбожника.</p>
<p>9 Та праведник тримається путі своєї | і чистий руками ще більш набирає духу.</p>
<p>10 Вернітеся ж, усі ви, приступіте; | може, бодай одного мудрого знайду між вами!</p>
<p>11 Дні мої відпливли, думки мої розбиті! | Зідхання мого серця</p>
<p>12 з ночі день роблять, | і супроти темряви світло близько.</p>
<p>13 Чи можу сподіватись? Шеол -моя домівка! | У темряві стелю я собі постіль.</p>
<p>14 Кричу до гробу: Ти мій батько! | А до хробака: Моя сестра й моя мати!</p>
<p>15 Де ж тут моя надія? | І щастя моє. - хто його бачив?</p>
<p>16 Зійдуть у Шеол зо мною? | коли зануримося разом у порох?»</p>

<h4>ІОВА 18 <span class="prim_h6"> Білдад відповідає Іовові</span></h4>
<p>1 Заговорив Білдад із Шуаху та й мовив:</p>
<p>2 «І докіль будете словам ви класти перешкоди? | Будьте розумні, і тоді говоритимемо!</p>
<p>3 Чому нас уважаєш за скотину? Чому в твоїх очах ми нечисті?</p>
<p>4 О, ти, що у досаді душу свою роздираєш! | Чи ж задля тебе земля має опустіти? | Чи скелі пересунуться зо свого місця?</p>
<p>5 Таж у безбожника погасне світло, | полум'я його не буде більше блищати.</p>
<p>6 Стемніє світло в наметі його, | і погасне над ним його світич.</p>
<p>7 Бадьорий хід його ослабне, | його повалить власний намір.</p>
<p>8 Він ускочить у сітку власними ногами | і над сильцем буде ходити.</p>
<p>9 Пута впіймають його ноги, | петля буде тримати його цупко.</p>
<p>10 На землі сховане йому сильце | і пастка для нього на стежці.</p>
<p>11 Навколо страхи його лякають, | слідом за ним женуться.</p>
<p>12 Він голодує у своїх достатках, | і нещастя стоїть у нього збоку.</p>
<p>13 Недуга роз'їдає його шкіру, | і перворідний смерти гризе його члени.</p>
<p>14 З намету, де він був безпечний, його виривають | і до царя страхів тягнуть.</p>
<p>15 Ти можеш жити в його наметі, що не його вже, | і посипають сіркою його домівку.</p>
<p>16 Внизу його коріння засихає, | угорі ж його гілляки в'януть.</p>
<p>17 Пам'ять про нього з землі щезає, | і немає його імени в околиці.</p>
<p>18 Його зо світла в пітьму зіштовхують, | його зо світу проганяють.</p>
<p>19 Ні внуків, ні нащадків він не матиме в народі; | ані душі живої у своїх оселях.</p>
<p>20 Захід жахнеться над його нещастям, | а схід пройметься страхом.</p>
<p>21 Отакі житла нечестивця, | отаке місце того, хто не знає Бога!»</p>

<h4>ІОВА 19 <span class="prim_h6"> Іов відповідає Білдадові вдруге</span></h4>
<p>1 Заговорив Іов і мовив:</p>
<p>2 «Докіль ви будете смутити мою душу, | промовами, мене пригноблювати?</p>
<p>3 Оце вже десять раз мене ви образили, | і не стидаєтесь мене зневажати.</p>
<p>4 Коли я справді завинив, | то провина моя на мені зостанеться.</p>
<p>5 Коли вам справді любо величатись надо мною | та закидати мені мою ганьбу,</p>
<p>6 то знайте, що Бог мене придавив, | обвів мене навколо сіткою своєю.</p>
<p>7 Як закричу: Насилля! - ніхто не чує; | коли закличу - немає суду!</p>
<p>8 Загородив мені дорогу, перейти не можу; | і на стежки мої поклав пітьму.</p>
<p>9 Здер з мене мою славу, | вінець ізняв з голови у мене.</p>
<p>10 Руйнує мене навкруги, я пропадаю; | неначе дерево, надію в мене вириває.</p>
<p>11 Палає гнівом проти мене, | за ворога собі вважає.</p>
<p>12 Його загони купою прибули, | насипали дорогу проти мене | й облягли кругом намет мій.</p>
<p>13 Братів моїх він віддалив від мене, | і мої знайомі відчужилися від мене.</p>
<p>14 Близькі мої ізникли, | друзі мої мене забули,</p>
<p>15 Мої домашні й мої слугині мене вважають за чужинця, | я зайдою в їхніх очах зробився.</p>
<p>16 Кличу мого слугу - не відповідає, | хоч я і власними устами його прошу.</p>
<p>17 Жінка моя гидує моїм подихом, | я став гидким синам мого лона, </p>
<p>18 а й малі діти мене зневажають. | Як підведусь, вони глузують з мене.</p>
<p>19 Гордують мною усі мої найсердечніші друзі; | а ті, що я любив, обернулись проти мене.</p>
<p>20 Тіло у мене згнило в моїй шкірі, | а кості мої вистають з-під шкіри, як зуби.</p>
<p>21 Змилуйтеся, змилуйтесь надо мною, мої друзі, | бо рука Божа мене доторкнулась!</p>
<p>22 Чому, як Бог, женетеся за мною, | не насичуєтеся моїм тілом?</p>
<p>23 О, якби мої слова були записані, | якби вони були вириті на міді!</p>
<p>24 Різцем залізним і олив'яним | видовбані у скелі повіки!</p>
<p>25 Я знаю - Захисник мій живе, | і останнім він устане над порохом.</p>
<p>26 Позбавлений навіть шкіри, я встану; | і в моїм тілі побачу Бога.</p>
<p>27 Я сам його узрю, очі мої побачать, | а не хтось інший; | серце у мене в грудях ниє!</p>
<p>28 Якщо ви мислите: За що б нам його переслідувати, | яку зачіпку знайти нам на нього? -</p>
<p>29. то бійтеся меча для себе, | бо гнів проти провин палає, | щоб знали, що суд буде.»</p>

<h4>ІОВА 20 <span class="prim_h6"> Цофар відповідає Іовові вдруге</span></h4>
<p>1 Заговорив Цофар з Наамату й мовив:</p>
<p>2 «Думки мої спонукують мене відповідати, | та й неспокій той, що в мені.</p>
<p>3 Я вислухав докір, для мене образливий, | але мій розум шепоче, що маю відповісти.</p>
<p>4 Чи ти не знаєш, що від віків, | з того часу, коли постала на землі людина,</p>
<p>5 веселощі безбожного короткі | і радість нечестивого хвилева?</p>
<p>6 Навіть якби під небеса піднявсь він зростом, | і голова його сягала аж до хмари,</p>
<p>7 мов привид, пропаде навіки. | Хто його бачив, питатиметься: Де він?</p>
<p>8 Він зникне, наче сон, його не знайдуть більше, | немов нічна мара, він щезне.</p>
<p>9 Око, що бачило його, не бачитиме його ніколи, | і не вглядить його вже більш його оселя.</p>
<p>10 Діти його відшкодують убогих, | руки його повернуть назад його багатство.</p>
<p>11 Кості його повні юнацького запалу, | але він разом з ним ляже в порох.</p>
<p>12 А коли зло було йому солодке в роті, | і він ховав його у себе під язиком,</p>
<p>13 беріг його, не покидав його, | тримав його під піднебінням,</p>
<p>14 то їжа ця в його нутрі зіпсується, | отрутою гадючою візьметься в його нутрощах.</p>
<p>15 Він виблює добро, що був проглинув; | Бог вирве його з живота у нього.</p>
<p>16 Отруту ссав гадючу - | його уб'є язик зміюки!</p>
<p>17 Він не вздріє вже річок олії, | ані потоків меду й молока.</p>
<p>18 Трудом набуте поверне, проковтнути не зможе; | плодом свого прибутку не буде радіти.</p>
<p>19 Бо він гнобив і покидав убогих, | пограбував дім, замість його будувати.</p>
<p>20 Бо черево його не відало наситу, | від його скупощів не можна було врятуватись.</p>
<p>21 Від його ненажерства ніхто не міг спастися; | тим то і не буде тривким його щастя.</p>
<p>22 У повноті достатків йому стане тісно, | всяке нещастя впаде на нього.</p>
<p>23 Саме коли він наповнятиме живіт свій, | Бог зішле на нього жар свого гніву, | пустить дощем на його тіло стріли.</p>
<p>24 Якщо ухилиться від зброї із заліза, | то його прошиє лук мосяжний.</p>
<p>25 Стріла пройде йому навиліт через спину, | крізь жовч його пройде спис блискучий; | великий жах упаде на нього!</p>
<p>26 Тьма-тьменна таємно для нього уготована. | Вогонь, що ніхто не роздмухав, пожере його; | він знищить і те, що лишиться в його наметі.</p>
<p>27 Небо відкриє його несправедливість | і земля встане проти нього.</p>
<p>28 Його домівку змиє повінь, | що розіллється в день Божого гніву,</p>
<p>29. Ось яка доля грішника від Бога, | спадщина, що випаде йому від Бога.»</p>

<h4>ІОВА 21 <span class="prim_h6"> Іов відповідає Цофарові вдруге</span></h4>
<p>1 Заговорив Іов і мовив:</p>
<p>2 «Вважайте, слухавши, на моє слово, | і нехай воно втішить вас.</p>
<p>3 Стерпіть мене, я буду говорити; | як виговорюся - насміхайтесь.</p>
<p>4 Чи ж то на людину моя скарга? | Як тут не бути нетерплячим?</p>
<p>5 Вважайте ж мені: ви вжахнетесь, | затулите рукою уста ваші.</p>
<p>6 Я сам, коли подумаю про те, здригаюсь, | і моє тіло охоплює тремтіння.</p>
<p>7 Чому живуть оті нечестиві, | старіються та й ще багатіють?</p>
<p>8 Їхні діти гараздують перед ними, | нащадки їхні ростуть у них перед очима.</p>
<p>9 Домівки їхні від страху безпечні, | і бича Божого нема над ними.</p>
<p>10 Їхній бик запліднює, не знемагає; | корова їхня телиться, не скидає.</p>
<p>11 Вони пускають бігати дітей своїх, мов овець, | й малеча їхня гарцює.</p>
<p>12 Виспівують під бубон та під цитру, | і веселяться під сопілки голос.</p>
<p>13 Провадять дні свої у щасті, | і сходять до Шеолу в мирі.</p>
<p>14 А, проте, Богові казали: „Відступи від нас! | Доріг твоїх не хочемо ми знати!</p>
<p>15 Що він таке, отой Всемогутній, щоб нам йому служити? | І що за користь нам його благати?"</p>
<p>16 Чи ж їхнє щастя не в них у руках? | Чи ж рада злих від нього не далека?</p>
<p>17 Чи, може, світло у безбожних раз-у-раз гасне | і падає на них нещастя? | Чи часто у своєму гніві він їх губить,</p>
<p>18 так, що вони стають, немов солома перед вітром, | немов полова, що її здіймає вихор?</p>
<p>19 А, може, Бог зберігає його кару для його дітей? | Ні! Нехай відплатить йому самому, щоб сам теє відав!</p>
<p>20 Нехай побачить власними очима своє горе, | і з гніву Всемогутнього хай вип'є!</p>
<p>21 Яка йому журба про дім свій після нього, | коли число місяців у нього пораховане?</p>
<p>22 Чи то ж нам Бога знання вчити, | коли він судить щонайвищих?</p>
<p>23 Один умирає повний сили, | повнотою щасливий та безпечний.</p>
<p>24 Стегна у нього повні ситі, | кості його набиті шпигом.</p>
<p>25 А другий умирає наболілою душею, | не скуштувавши щастя.</p>
<p>26 Разом лягають у порох, | їх черва вкриває!</p>
<p>27 Я знаю добре думки ваші | та замисли, що проти мене куєте.</p>
<p>28 Ви кажете: Де дім вельможі? | Де намет, що грішники у ньому жили?</p>
<p>29. Хіба ви не питали тих, що у світах бували, | над досвідом їхнім не розмишляли,</p>
<p>30 що в день біди лихий щаджен буває, | що у день гніву він веселий?</p>
<p>31 Хто йому закине його поведінку ввічі, | і те, що він накоїв, хто йому відплатить?</p>
<p>32 Коли ж його внесуть на цвинтар, | над гробом своїм він чатує.</p>
<p>33 Скиби землі йому солодкі. | За ним ідуть усі люди, а перед ним - нема й ліку!</p>
<p>34 Що вони варті, ваші втіхи марні? | Таж відповіді ваші - лиш омана!»</p>

<h4>ІОВА 22 <span class="prim_h6"> Еліфаз говорить утретє</span></h4>
<p>1 Заговорив Еліфаз із Теману й мовив:</p>
<p>2 «Чи ж може людина Богові бути корисна, | якщо сам собі мудрий приносить користь!</p>
<p>3 Що Всемогутній має з того, що ти справедливий? | Який йому прибуток з того, що твої дороги досконалі?</p>
<p>4 Чи може він тебе карає за твою побожність, | іде на суд із тобою?</p>
<p>5 Чи ж не за те, що злоба твоя превелика, | і що переступам твоїм нема краю?</p>
<p>6 Видно, ти брав з братів твоїх заклади за дрібницю, | здирав одежу з голих.</p>
<p>7 Спраглому не давав єси води напитись, | голодному відмовляв єси хліба.</p>
<p>8 Кожному сильному - була земля, | а прихильники твої заселювали її.</p>
<p>9 Ти відсилав удовиць із порожніми руками, | ламав сиротам руки!</p>
<p>10 Тим то навколо тебе сіті, | і страх тебе лякає раптово.</p>
<p>11 Світло тобі потемніло, ти вже не бачиш, | і повінь вод тебе вкриває.</p>
<p>12 Чи ж: Бог не наверху в небі? | Поглянь на зорі вгору, як вони високо!</p>
<p>13 Ти кажеш сам до себе: Що Бог знає? | Хіба він крізь чорну хмару судить?</p>
<p>14 Хмари йому завіса, він не бачить; | він небесним обрієм походжає.</p>
<p>15 Хочеш триматись одвічної дороги, | яку топтали люди беззаконні,</p>
<p>16 що були схоплені передчасно, | коли ріка підмила їхні основи?</p>
<p>17 Які до Бога говорили: Одступи од нас! | Що, мовляв, нам Всемогутній зробить?</p>
<p>18 Таж він наповнював їхні доми щастям, у той час, як думка злих його цуралась.</p>
<p>19 Бачать те праведники і радіють, | невинний із них сміється:</p>
<p>20 Хіба не пропав їхній статок? | Чи не пожер вогонь їхні рештки?</p>
<p>21 Тож помирися з ним, зроби угоду, | і твоє щастя повернеться до тебе!</p>
<p>22 Прийми з уст його науку. | Вклади його слова собі до серця.</p>
<p>23 Як до Всесильного ти звернешся покірно, | як віддалиш несправедливість від намету твого,</p>
<p>24 золото вважатимеш за порох, | оте офірське - за рінь із ручаїв.</p>
<p>25 Всесильний буде твоїм скарбом, | брусками срібла у тебе!</p>
<p>26 Тоді ти будеш радуватися Всесильним | і підведеш обличчя твоє до Бога.</p>
<p>27 Помолишся до нього, і він тебе почує, | і ти виконаєш твої обітниці.</p>
<p>28 Все, що задумаєш, тобі поталанить, | і над дорогами твоїми засяє світло,</p>
<p>29. бо він принизить того, хто несеться вгору, | а смиренний очима буде в нього врятований.</p>
<p>30 Безвинного він визволяє, | ти чистотою рук твоїх спасешся.»</p>

<h4>ІОВА 23 <span class="prim_h6"> Іов відповідає Еліфазові втретє</span></h4>
<p>1 Заговорив Іов і мовив:</p>
<p>2 «Сьогодні знову гірка моя скарга, | його тяжка рука у мене стогін вириває.</p>
<p>3 Коли б я знав, де його знайти | щоб доступитись до його престолу!</p>
<p>4 Я впорядив би перед ним розправу, | наповнив би доводами мої уста.</p>
<p>5 Я збагнув би слова відповіді до мене, | я зрозумів би, що він мені сказав би! </p>
<p>6 Чи сперечався б він на повну силу зо мною? | О ні! Він би тільки до мене прислухався.</p>
<p>7 Тоді з ним праведник став би на прю, | і я звільнився б від судді мого назавжди!</p>
<p>8 Та як піду на схід - його немає, | на захід - його не помічаю.</p>
<p>9 На півночі його шукаю - не бачу, | повернуся на південь - не виджу.</p>
<p>10 Він знає мою путь і мою зупинку; | нехай же мене випробує: як золото, я вийду.</p>
<p>11 Моя нога його сліду трималась; | путі його я пильнував, не відхилявся.</p>
<p>12 Від заповіді уст його не відступав я, | накази уст його ховав у себе в грудях.</p>
<p>13 Призначить він щось, - хто назад поверне? | Чого він забажає, те й зробить.</p>
<p>14 Виконує бо свою постанову, | а й ще багато іншого, що в ньому існує.</p>
<p>15 Тому я перед ним жахаюсь, | подумаю - і його лякаюсь.</p>
<p>16 Бог зламав мій дух, | і налякав мене Всесильний.</p>
<p>17 Бож не від темряви я гину, | і не від пітьми, що вкрила вид мій.»</p>

<h4>ІОВА 24 <span class="prim_h6"> Зухвалість грішників</span></h4>
<p>1 «Чому Всемогутній не затаїв часи, | а ті, що його знають, днів його не бачать?</p>
<p>2 Безбожники пересувають межі, | отару й чабана займають.</p>
<p>3 Відводять осла в сиротини, | беруть у заклад вола вдовиці.</p>
<p>4 Убогі поступаються з дороги, | усі пригноблені в краю мусять від них ховатись.</p>
<p>5 Мов дикі осли в пустині, | вони виходять на роботу, | шукаючи запопадливо їжі, а ввечорі - немає дітям хліба.</p>
<p>6 Жнуть на чужому полі, | виноград грішника збирають.</p>
<p>7 Голі вони ночують, без одежі, | не мають чим накритись, коли холодно.</p>
<p>8 В горах на дощі мокнуть, | за браком сховку туляться до скелі!</p>
<p>9 Сиріт від грудей відривають, | беруть у заклад дитину в бідних.</p>
<p>10 Голі блукають, без одежі, | і голодні зносять снопи.</p>
<p>11 Вичавлюють між мурами олію, | спраглі, топчуть виноград у точилі.</p>
<p>12 З міста чути людей стогін, | душа смертельно поранених кличе на допомогу, | та Бог не чує їхньої молитви!</p>
<p>13 Є поміж ними й вороги світла, | які шляхів його не знають, | стежками його не простують.</p>
<p>14 Удосвіта стає убивник, | убиває бідного й сіромаху, | вночі бродить злодюга.</p>
<p>15 Око перелюбця пильнує, коли смеркне. | Він думає: Ніхто мене не бачить, | і кладе собі на вид запинало.</p>
<p>16 В пітьмі підкопують домівки, | а вдень замикаються, | не знають світла.</p>
<p>17 Тінь смерти то для всіх них ранок; | коли ж він зійде, жах їх огортає.</p>
<p>18 Вони від дня втікають; | маєтність їх на землі проклята, | в їх виноградниках не завертає виноградар.</p>
<p>19 Посуха й спека пожирає сніжну воду - | так грішника Шеол хапає.</p>
<p>20 Утроба, що його родила, його забуває, | черва собі солодко ним пасеться, | не згадується більше його ім'я; | так кривда, неначе деревина, ломиться.</p>
<p>21 Він чинив зло безплідній, що не родить; | він не чинив добра вдовиці!</p>
<p>22 Та той силою своєю хапає дужих, | встає, і він життя непевний.</p>
<p>23 Забезпечує його й дає опору, | та Господні очі за його путями стежать.</p>
<p>24 Вони ледь-ледь піднесуться, - і вже в'януть, | немов зірвана мальвія, | немов головки колосків зів'ялих.</p>
<p>25 А як воно не так, то хто мене спростує, | на ніщо оберне мою мову?»</p>

<h4>ІОВА 25 <span class="prim_h6"> Білдад із Шуаху говорить востаннє: єдино Бог - чистий</span></h4>
<p>1 Заговорив Білдад із Шуаху і мовив:</p>
<p>2 «У нього влада й страшна потуга: | він творить мир у себе на висотах.</p>
<p>3 Хіба полкам його є лічба? | І над ким він не виставляє чати своєї?</p>
<p>4 І як людині бути праведною перед Богом? | Як бути чистим тому, хто родивсь від жінки?</p>
<p>5 Коли навіть місяць не світить, | і зорі не чисті перед очима в нього;</p>
<p>6 то що вже людина - хробак той, | і людини син - червяк той!»</p>

<h4>ІОВА 26 <span class="prim_h6"> Іов відповідає Білдадові</span></h4>
<p>1 Заговорив Іов і мовив:</p>
<p>2 «Ой, як ти допоміг тому. що без сили, | підтримав слабу руку!</p>
<p>3 Що ж то за раду ти дав тому, хто мудрости не має, | й що за велику виявив ти обачність!</p>
<p>4 Кому ти говорив оту промову? | І чий дух вийшов із тебе?</p>
<p>5 Тіні померлих трясуться під землею; | води й усе, що в них живе, боїться.</p>
<p>6 Голий перед ним Шеол, | і Аваддон - відкритий!</p>
<p>7 Він розіп'яв над порожнечею північ, | він на нічому повісив землю.</p>
<p>8 Він замикає води у своїх хмарах, | і оболок не розсідається під ними.</p>
<p>9 Він місяцеві у повні вид закриває, | він простягає над ним свою хмару.</p>
<p>10 Він накреслив круг над водами | аж до межі між світлом та темнотою.</p>
<p>11 Стовпи небес трясуться, | і остовпілі лякаються його погрози.</p>
<p>12 Силою своєю він утихомирив море, | і своїм розумом розбив Рагава.</p>
<p>13 Дух його прояснив небо, | рука його прошила в'юнкого змія.</p>
<p>14 Усе ж це - зверхній вигляд його діл, | а ми лиш чуємо слабкий їх відгомін! | А хто ж би зміг збагнути силу його грому?»</p>

<h4>ІОВА 27 <span class="prim_h6"> Остання промова Іова</span></h4>
<p>1 І повів Іов далі свою мову, кажучи:</p>
<p>2 «Клянуся Богом, що позбавив мене права, | і Всесильним, що напоїв гіркотою душу мою!</p>
<p>3 Покіль мій дух у мені, | і Божий подих у моїх ніздрях,</p>
<p>4 мої уста не говоритимуть неправди, брехні язик мій не промовить.</p>
<p>5 Не бувати тому, щоб я та визнав за вами слушність! | Покіль не вмру, я досконалости моєї не зречуся.</p>
<p>6 Триматимусь моєї правди, я її не облишу. | Совість моя ні одним моїм днем мені не докоряє!</p>
<p>7 Нехай з моїм ворогом буде як з безбожником, | а з тим, хто встає проти мене - як з беззаконником!</p>
<p>8 Яку безбожний має надію, коли молиться, | коли підносить душу свою до Бога?</p>
<p>9 Чи ж вислухає Бог його взивання, | коли прийде на нього нужда?</p>
<p>10 Чи буде відрадою йому Всесильний? | Чи буде прикликати Бога повсякчасно?</p>
<p>11 Я пояснюю вам поведінку Божу, | я не таю Всесильного задумів.</p>
<p>12 А якщо усі ви те бачили самі, | то чого марнотою пустословите?</p>
<p>13 Ось яка злій людині від Бога доля, | й участь, що від Всесильного насильникові випадає!</p>
<p>14 Як матиме синів багато, під меч підуть; | і його потомки не будуть мати досита хліба.</p>
<p>15 Тих, що зостануться по ньому, мор забере до гробу, | їхні вдови плакати по них не будуть.</p>
<p>16 Хоч він і назбирає, немов пилу, срібла, | й одежі, мов болота, наскладає,</p>
<p>17 з наскладаного праведник буде вдягатись, | срібло наслідує невинний.</p>
<p>18 Він будував дім собі, немов гніздечко; | немов курінь, що робить собі сторож.</p>
<p>19 Багатим ляже, та востаннє; | відкриває очі: нічого більш немає!</p>
<p>20 Удень прийде страх на нього, | а вночі вхопить його буря.</p>
<p>21 Його підійме східній вітер, і геть піде; | він вихопить його із його місця.</p>
<p>22 На нього непощадно кидатимуть камінням, | від караючої руки він утік би радо.</p>
<p>23 Над ним плескатимуть у долоні; | де б він тільки був, його висвистуватимуть.»</p>

<h4>ІОВА 28 <span class="prim_h6"> Похвала Божій мудрості</span></h4>
<p>1 «Срібло має жилу початкову, | золото - також місце, де його очищують.</p>
<p>2 Залізо з землі добувають, | розтоплений камінь стає міддю.</p>
<p>3 Людина кладе край пітьмі, | розшукує до крайньої межі | - каміння темне, чорне.</p>
<p>4 Люди з світлом пробивають копальню, | де стопи не залишили пам'яті, | - зависають на далекому відлюдді.</p>
<p>5 Земля, що з неї хліб родиться, | під сподом, мов вогнем, розрита: -</p>
<p>6 місце сафірового каміння | та золотого пороху.</p>
<p>7 Стежки туди не знає хижа птиця, | і око яструба її не бачить.</p>
<p>8 Її не топчуть звірі дикі, | лев по ній не проходить!</p>
<p>9 Людина на кремінь кладе свою руку, | перевертає шкереберть гори.</p>
<p>10 У скелях прорубує рови, | усе дорогоцінне бачить його око.</p>
<p>11 Досліджує джерела рік, | виносить сховане на світло.</p>
<p>12 А мудрість звідкіля береться? | Де розумові місце?</p>
<p>13 Ніяка людина її путі не знає, | і не знайти її в землі живих.</p>
<p>14 Безодня каже: Вона не в мені! | Та й море мовить: Не у мене!</p>
<p>15 Її й за щире золото не придбати, | ані сріблом її не можна оцінити.</p>
<p>16 Її не можна оцінити золотом офірським, | ані оніксом дорогоцінним, ані сафіром.</p>
<p>17 Ні золото, ні скло не можуть порівнятися з нею; | її не виміняти за щирозлотний посуд.</p>
<p>18 А про коралі та кришталь і згадувати нічого! | Здобувати мудрість важче, ніж перли.</p>
<p>19 Їй не рівня топаз етіопський, | ні щирим золотом її не оцінити!</p>
<p>20 Звідкіль, отже, береться мудрість? Де розумові місце?</p>
<p>21 Вона від зору всього живого скрита, | і схована від птиць небесних.</p>
<p>22 Погибель і смерть кажуть: | До наших вух дійшла про неї чутка, -</p>
<p>23 але лиш Бог до неї знає стежку, | він знає її місце.</p>
<p>24 Бо він аж на край світу бачить, | на все, що є під небом, поглядає.</p>
<p>25 Коли він призначав вагу вітрові | і давав міру водам,</p>
<p>26 коли встановлював закон дощеві, | дорогу гуркотові грому, -</p>
<p>27 тоді її угледів, облічив, | усталив її, добре її розслідивши.</p>
<p>28 А людині сказав: Страх перед Господом - це мудрість, | берегтися зла - це розум!»</p>

<h4>ІОВА 29 <span class="prim_h6"> Монолог Іова: щаслива людина</span></h4>
<p>1 І повів Іов далі свою мову і сказав:</p>
<p>2 «О, коли б я був такий, як за місяців колишніх, | як за тих днів, коли Бог мене хоронив був,</p>
<p>3 коли над головою в мене сяяв його світич, | коли при його світлі я ходив у пітьмі!</p>
<p>4 Такий, як за днів осени моєї, | коли Бог вітав над моїм наметом,</p>
<p>5 коли Всевишній був іще зо мною | і круг мене були мої діти;</p>
<p>6 коли у молоці купались мої ноги, | і скеля точила потоками олію!</p>
<p>7 Як я, було, виходив до брами в місті, | встановлював мій ослін на майдані,</p>
<p>8 хлопці, зобачивши мене, ніяковіли, | старі ж уставали - і залишалися стояти.</p>
<p>9 Вельможі стримувались від розмови, | на уста клали собі руку.</p>
<p>10 І голос старшин тихнув, | язик їхній прилипав до піднебіння.</p>
<p>11 Вухо, що мене чуло, мене хвалило; | око, що мене бачило, свідчило про мене.</p>
<p>12 Я бо рятував убогого, що кликав, | і сироту, й того, кому ніхто не допомагає.</p>
<p>13 Хто гинув, того благословення сходило на мене, | і серцю вдовиці я давав відраду.</p>
<p>14 Я одягавсь у справедливість, і вона вдягалась у мене; | право моє було, мов мантія і корона.</p>
<p>15 Я був сліпому оком, | кульгавому я був ногами!</p>
<p>16 Я батьком був для вбогих, | я розглядав невідомого справу.</p>
<p>17 Я торощив щелепи злому, | з зубів у нього виривав здобич.</p>
<p>18 Я думав собі: Умру старим! | Днів моїх, як піску, буде багато.</p>
<p>19 Мій корінь буде при воді відкритий, | роса у мене на галуззі заночує.</p>
<p>20 Слава моя завжди буде відновлятись, | лук мій зміцніє в руці у мене.</p>
<p>21 Вони мене слухали уважно | -замовкали, коли я їм радив.</p>
<p>22 По моїй мові не говорили більше, | - крапля по краплі спадало на них моє слово.</p>
<p>23 Вони, мов на дощ, на мене чекали, | і розтуляли рот свій, мов на дощ пізній.</p>
<p>24 Усміхнусь, було, до них, коли вони зневіряться, | - веселости з мого обличчя не проганяли.</p>
<p>25 Я призначав дорогу їм, я був їм головою. | Я жив, неначе цар при війську; | куди б я їх тільки вів, - ішли за мною.»</p>

<h4>ІОВА 30 <span class="prim_h6"> Теперішні злидні</span></h4>
<p>1 «А тепер глузують з мене менші віком від мене, | яких батьками я нехтував занадто, | щоб їх поставити нарівні з псами в моїй кошарі.</p>
<p>2 Ба й сила рук їхніх навіщо була б мені здалася? | Міць їхня ж цілковито заниділа.</p>
<p>3 З-за браку страви та страшного голоду | вони гризли у степу коріння; | їхня мати - пустка та пустиня.</p>
<p>4 Вони мальвію й листя на кущах збирали, | коріння з дроку - це хліб їхній.</p>
<p>5 Їх із громади проганяли, | на них гукали, наче на злодіїв.</p>
<p>6 Вони жили у байраках при потоках, | у земних печерах та по скелях.</p>
<p>7 Вони ревіли поміж кущами, | під будяками тулилися в купу.</p>
<p>8 Рід упосліджених, нащадки безіменних, | вигнані з землі!</p>
<p>9 І нині я став їхньою піснею, | зробився байкою їхньою!</p>
<p>10 Вони гидують мною, тікають геть від мене, | не стримуються мені плювати в вічі.</p>
<p>11 Що він розв'язав мій мотуз і мене понизив, | то вони розгнуздуються передо мною.</p>
<p>12 Праворуч від мене підводиться ота наволоч, | у петлю спрямовує мої ноги | і вимощує путь свою згубну проти мене.</p>
<p>13 Вони зіпсували мені стежку на мою погибель; | вони деруться догори, ніхто їх не спиняє.</p>
<p>14 Мов крізь пролом широкий, прибувають, | викочуються з-під руїн.</p>
<p>15 Великий страх напав на мене, | вітром розвіялася моя гідність, | і щастя моє зникло, немов хмара.</p>
<p>16 І душа моя нині ниє в мені, | дні смутку мене посіли.</p>
<p>17 Уночі крутить мені у костях, | жили мої не дають мені спочити.</p>
<p>18 Він потужно схопив мене за одежу, | мов би коміром кереї моєї зашморгнув мене,</p>
<p>19 кинув мене в болото, | і я взявся попелом та пилом.</p>
<p>20 Кричу до тебе, та ти мені не відповідаєш; | встаю - та ти до мене уваги не прихиляєш.</p>
<p>21 Став єси до мене жорстоким, | твоєю сильною рукою мене бичуєш.</p>
<p>22 Здіймаєш мене вітром летіти, | в бурі спускаєш мене вниз водою.</p>
<p>23 Знаю, що ти ведеш мене до смерти, | дому, де збираються всі живучі.</p>
<p>24 Але я не здіймав руки на сіромаху, | як він кричав до мене у своєму горі.</p>
<p>25 Чи ж я не плакав над тим, кому живеться тяжко? | Чи ж моє серце до бідного не мало жалю?</p>
<p>26 Я сподівався щастя - і прийшло лихо; | я чекав світла - і наступила пітьма!</p>
<p>27 Нутро моє кипить, не угаває: | дні смутку надійшли на мене.</p>
<p>28 Ввесь ходжу почорнілий, без сонця; | встаю, кричу серед громади.</p>
<p>29. Братом зробився я шакалам, | і приятелем струсям.</p>
<p>30 Шкіра на мені почорніла, | кості мої горять від жару.</p>
<p>31 Цитра моя голосить, | сопілка моя плаче.»</p>

<h4>ІОВА 31 <span class="prim_h6"> Чеснота Іова</span></h4>
<p>1 «Я вчинив умову з моїми очима, | щоб на дівицю й не дивились!</p>
<p>2 І яка доля з висоти від Бога? | Яка спадщина від Всесильного з неба?</p>
<p>3 Чи ж не погибель для безбожних? | Чи ж не нещастя лиходіям?</p>
<p>4 Чи ж він доріг моїх не бачить? | Чи ж він не лічить усіх моїх кроків?</p>
<p>5 Чи ж я ходив колись у неправді? | Чи мої ноги бігли за обманом?</p>
<p>6 Хай мене зважить на вазі правдивій, | хай розпізнає Бог мою невинність!</p>
<p>7 Коли ж мій крок схибив з дороги, | і моє серце ходило слідом за очима, | коли до рук моїх прилипла якась пляма,</p>
<p>8 то хай я сію, а їсть хтось інший, | і пагінці мої хай будуть вирвані з корінням!</p>
<p>9 А коли якась жінка звела моє серце, | коли я робив засідку під дверима мого ближнього, -</p>
<p>10 то нехай моя жінка для другого меле, | інші нехай злягають з нею!</p>
<p>11 Бо це безславний вчинок; | переступ, що під суд підпадає,</p>
<p>12 вогонь, що пожирає до загуби, | що ввесь мій урожай нищить дощенту.</p>
<p>13 Якщо я правом мого раба легковажив | чи рабині, як вони правувалися зо мною,</p>
<p>14 то що чинитиму, коли Бог устане | та розслідить? Що йому відповім я?</p>
<p>15 Хіба не той, що створив мене, створив і його в лоні? | Хіба ж не той самий сотворив нас в утробі?</p>
<p>16 Хіба відмовляв я злиденним того, чого вони бажали, | або тьмарив очі вдовиці?</p>
<p>17 Хіба я сам з'їдав мій шматок хліба? | Хіба не їв його й сиротина?</p>
<p>18 Таж я з мого дитинства плекав її, неначе батько, | водив її вже з лона матері моєї!</p>
<p>19 Коли я бачив бідолаху без одежі, | чи злидаря, який не мав чим укритись,</p>
<p>20 хіба мене не благословляли його стегна? | Хіба він вовною з моїх овець не грівся?</p>
<p>21 А коли на сироту здіймав я руку, | бо бачив оборонця мого в брамі, -</p>
<p>22 то хай відпаде в мене від плеча моє рамено, | і хай моя рука відломиться від ліктя!</p>
<p>23 Бо страх Божий упав би на мене, | і перед величчю його не міг би я устоятись!</p>
<p>24 Коли б на золото я покладав свою надію, | коли б до щирого золота казав: Ти - моя безпека,</p>
<p>25 коли б я тішився моїм великим статком, | рукою моєю багато назбиравши,</p>
<p>26 коли б дививсь на сонце, як воно сяє, | та як пливе велично місяць,</p>
<p>27 і тайкома пускав моє серце зблудити, | і цілував устами мою руку, -</p>
<p>28 це теж був би тяжкий переступ, | бо я б відрікався Бога, що на небі.</p>
<p>29. Чи я радів з нещастя мого супротивника? | Чи веселився, як його спіткало лихо, - </p>
<p>30 я, що устам моїм не дозволяв грішити, | домагаючись його життя з прокльоном?</p>
<p>31 Хіба челядь мого шатра не говорила: | Кого ж він не наситив м'ясом?</p>
<p>32 Чужинець не спав ніколи на вулиці, | перехожому я відчиняв мої двері.</p>
<p>33 Чи ж я ховав, як то звичайно люди, мої переступи, | скривав у грудях мої хиби,</p>
<p>34 боявся бо великої юрби, | лякався погорди кревних, і тому мовчав й не наважився підійти до дверей?</p>
<p>35 О, коли б уже хтось та мене переслухав! | Ось мій знак! Хай відповість мені Всесильний!</p>
<p>36 Щождо книги, що написав мій позивайло, | то я носитиму її на плечах у себе, | я покладу її, немов вінець, на себе.</p>
<p>37 Я виявлю йому всі мої кроки; | неначе князь, я наближусь до нього!</p>
<p>38 Якщо кричало проти мене моє поле, | і разом з ним плакали його борозни,</p>
<p>39 бо я його врожай з'їдав без грошей, | смутив життя його робітників, -</p>
<p>40 то хай замість пшениці вродить будяки, | замість ячменю - бур'ян!»</p>

<h4>ІОВА 32 <span class="prim_h6"> Елігу починає говорити</span></h4>
<p>1 Як ті три мужі перестали відповідати Іовові, тому що він уважав себе праведним у своїх очах,</p>
<p>2 тоді запалав гнівом Елігу, син Барахела з Бузу, з родини Рама. А запалав він гнівом на Іова за те, що Іов виправдовував себе радше, ніж Бога.</p>
<p>3 На трьох же його друзів запалав він гнівом за те, що вони не знайшли ніякої більш відповіді, а все ж засудили Іова. </p>
<p>4 Отже, Елігу ждав був, поки вони говорили з Іовом, бо вони були старші від нього віком.</p>
<p>5 Як же Елігу побачив, що в устах трьох мужів не було більш ніякої відповіді, запалав гнівом, </p>
<p>6 От і озвався Елігу, син Барахела з Бузу, й мовив: «Я молодий віком, а ви старі вже, | тому я наляканий, боявся | висловити вам мою думку.</p>
<p>7 Я собі думав: Хай дні говорять, | і літа многі хай покажуть мудрість!</p>
<p>8 То Божий дух у людині, | Всесильного надхнення їх урозумляє.</p>
<p>9 Не ті, що мають багато літ, уже й мудрі, | і не старі вже й розуміють правду.</p>
<p>10 Тому й кажу: Мене послухай! | Оповіщу і я, що знаю!</p>
<p>11 Ось я чекав слів ваших, | вслуховувавсь у ваші міркування. | Тоді, як ви шукали слів, </p>
<p>12 я пильно уважав на вас, | і ось ніхто Іовові не перечить, | ніхто з вас не відповідає на його промови.</p>
<p>13 Тож не кажіть: Ми знайшли мудрість; | Бог нас навчає, не людина!</p>
<p>14 Тому я не так сперечатися буду, | я відповім йому не вашими словами.</p>
<p>15 Збентежені, не відповідали більше, | слів їм забракло.</p>
<p>16 І я чекав; але що не говорять, | що стоять і не відповідають більше, -</p>
<p>17 то відповім і я по змозі, | оповіщу і я, що знаю.</p>
<p>18 Повний бо слів я, | мене спонукує дух усередині.</p>
<p>19 Нутро моє, немов вино без стоку, | що нові міхи розриває.</p>
<p>20 Я виговорюсь, легше мені стане; | розтулю мого рота й відкажу. </p>
<p>21 Я не зважатиму ні на чию особу, | лестити не буду нікому;</p>
<p>22 лестити бо й не вмію: | інакше бо умить мене вбив би Творець мій.»</p>

<h4>ІОВА 33 <span class="prim_h6"> Елігу виявляє помилки Іова</span></h4>
<p>1 «Тож вислухай, о Іове, мою мову, | вважай на кожне моє слово.</p>
<p>2 Оце уста мої я розтулюю, язик мій промовляє у гортані!</p>
<p>3 Серце моє повторить слова мудрі, | уста мої промовлять чисту правду.</p>
<p>4 Дух Божий творив мене, | і подув Всесильного мене оживлює.</p>
<p>5 Відказуй мені, коли можеш; | готуйся, стань проти мене!</p>
<p>6 Ось я, як ти, у Бога, | - теж утворений із глини.</p>
<p>7 Тим страх передо мною не буде тебе лякати, | моя рука не буде тяжіти над тобою.</p>
<p>8 Ти промовляв до вух моїх, | і голос я вчув твоїх слів:</p>
<p>9 Я чистий, без провини; | я бездоганний, вини в мені немає;</p>
<p>10 він же зачіпки шукає на мене, | за ворога собі мене вважає,</p>
<p>11 ноги мої заковує в кайдани, | й усі кроки мої назирає!</p>
<p>12 От у цьому, я відповім тобі, що ти слушности не маєш, | бо Бог є більший від людини.</p>
<p>13 Чого тобі на нього нарікати, що на всі твої слова він не відповідає?</p>
<p>14 Бог скаже раз, скаже й двічі, | та на те не вважають.</p>
<p>15 У сні, у нічному видінні, | коли глибокий сон на людей находить, | коли вони на ліжку засинають,</p>
<p>16 тоді розтулює він людям вухо | і втискає свою пересторогу,</p>
<p>17 щоб відвернути людину від якогось вчинку, | щоб від гордині мужа уберегти,</p>
<p>18 щоб душу його зберегти від Ями, | життя його від переходу підземеллям.</p>
<p>19 Бог його напоумлює хворобою на ложі | та безнастанним болем його костей,</p>
<p>20 тож він відвертається від хліба, | й душа його від улюбленої страви.</p>
<p>21 Тіло його очевидячки марніє, | самі лиш кості видно.</p>
<p>22 Душа його зближається до Ями, | життя його - до місця, де померлі.</p>
<p>23 Добре, коли є в когось ангел, | один на тисячу заступник, | щоб людині вказати її обов'язок,</p>
<p>24 та змилуватись над ним і сказати: | „Звільни його, нехай не сходить в Яму! | Я знайшов бо викуп за його душу!"</p>
<p>25 Тіло його тоді стає свіжішим, ніж в юнака, | і він повертається знов до днів молодечих.</p>
<p>26 До Бога молиться, і Бог його приймає, | і з радістю він дивиться на нього, | повертає йому його справедливість.</p>
<p>27 І тоді той співає прилюдно й промовляє: | Згрішив я, кривду заподіяв, | та Бог не відплатив мені тим самим;</p>
<p>28 він звільнив мою душу від переходу через Яму, | життя моє світ бачить.</p>
<p>29. Отак усе оце творить Бог | двічі, тричі з людиною,</p>
<p>30 щоб вирятувати її душу з Ями, | щоб світлом живих її освітлити.</p>
<p>31 Вважай же, Іове, та мене слухай; | мовчи, я буду говорити!</p>
<p>32 Відповідай, як маєш що сказати! | Кажи, я радий дати тобі слушність.</p>
<p>33 А коли ні, ти мене слухай! | Мовчи, і я навчу тебе мудрости.»</p>

<h4>ІОВА 34 <span class="prim_h6"> Друга промова Елігу</span></h4>
<p>1 Елігу почав говорити далі й мовив:</p>
<p>2 «Слухайте мої слова, о мудрі, | нахиліть до мене вухо, о розумні! </p>
<p>3 Бо вухо слова розрізняє, | як піднебіння куштує страву.</p>
<p>4 Розсудім разом, що є справедливе, | і визнаймо між нами, що є добре.</p>
<p>5 Ось Іов мовив: ,,Я правий, | та Бог відмовив мені суду.</p>
<p>6 Проти свого права мав би я брехати? | Рана моя невигойна, хоч я й невинний!"</p>
<p>7 Чи є десь такий чоловік, як Іов, | що глум глитає, немов воду,</p>
<p>8 що з лиходіями товаришує | та що з безбожниками ходить?</p>
<p>9 Він бо сказав: Нема з того користи | людині, коли догоджає Богу.</p>
<p>10 Тим слухайте мене, мужі розумні! | Не може бути зла у Бозі | й у Всесильному - неправди!</p>
<p>11 Він людині відплачує згідно з її ділами; | як кожний ходить, так у Бога знаходить.</p>
<p>12 Воістину Бог зла не чинить, | Всесильний суду не кривить.</p>
<p>13 Хто йому довірив землю? | Хто доручив йому всесвіт?</p>
<p>14 Якщо він візьме дух свій знов до себе, | до себе забере своє дихання, -</p>
<p>15 усяке тіло зараз же загине, | людина повернеться у порох.</p>
<p>16 Отже, як маєш розум, слухай! | Вважай на моїх слів голос!</p>
<p>17 Чи ж міг би правити, хто ненавидить право? | Чи ж ти Сильного та Праведного осудив би?</p>
<p>18 Того, що до царя мовляє: Негодящий! | А до вельмож: Безбожні! -</p>
<p>19 що не зважає на князів особу, | не сприяє радше багатому, ніж бідному, | бо всі вони діло рук його.</p>
<p>20 Раптом вони вмирають, і більше їх немає; | народ бунтується посеред ночі, | без труднощів могутнього скидає.</p>
<p>21 Бо його очі над путями чоловіка, | він бачить кожен його крок.</p>
<p>22 Нема ні темряви, ані глухої тіні, | де б лиходії могли заховатись.</p>
<p>23 Він не накладає на людину строку, | щоб та ставала на суд із Богом.</p>
<p>24 Він розгромлює без допиту вельможних, | і ставить на їхнє місце інших.</p>
<p>25 Він знає добре їхні вчинки | скидає їх одної ночі, - і топчуть їх.</p>
<p>26 Як беззаконних карає їх передочима інших </p>
<p>27 за те, що відхилилися від нього | й ніколи про путі його не дбали, </p>
<p>28 так що дійшов до нього зойк злиденних, | і він почує крик смиренних. </p>
<p>29. Коли він спочиває, хто потривожити його посміє? | Коли обличчя своє сховає, хто його побачить? | Він на народи й одиниці поглядає, </p>
<p>30 щоб лицемір не царював, глузуючи з народу. </p>
<p>31 І коли він до Бога каже: Мене обдурено! | Зла не чинитиму вже більше! </p>
<p>32 Навчи мене, якщо я помилився! | Якщо вчинив несправедливість, більш не буду! - </p>
<p>33 то чи він, гадаєш, має тим самим відплатити? | Через те, що зневажаєш суди, | через те, що то ти вибираєш, а не я, | - скажи, отже, що знаєш! </p>
<p>34 Розумні люди мені скажуть, | і мудрий муж, що мене чує: </p>
<p>35 Іов говорить нерозважно, | в його словах нема глузду!</p>
<p>36 Коли б то Іова розсліджено докладно | за відповіді, що личать людям нечестивим, </p>
<p>37 бо він до гріхів своїх додає ще бунт | і затискає кулаки при нас, | і множить слова проти Бога!»</p>

<h4>ІОВА 35 <span class="prim_h6"> Третя промова Елігу: нехай Іов смириться перед Богом, і Бог його вислухає</span></h4>
<p>1 Елігу почав говорити далі й мовив:</p>
<p>2 «Невже оце тобі здається справедливим, | а ще й казав ти: ,,Я праведний перед Богом".</p>
<p>3 Коли ж казатимеш: „Що тобі до того, | і що я чиню тобі, коли грішу?" -</p>
<p>4 то я дам відповідь тобі | і друзям твоїм з тобою.</p>
<p>5 Глянь лиш на небо й подивися! | Зирни на хмари, вони вищі від тебе! </p>
<p>6 Коли грішиш, то що йому заподієш? | Коли провин твоїх багато, що йому скоїш?</p>
<p>7 Коли ти праведний, то що даєш йому? | Або що він бере з руки у тебе?</p>
<p>8 Твоя бо злоба шкідлива лиш людині, як ти, | а й справедливість твоя для людського лиш сина корисна.</p>
<p>9 Від превеликого утиску кричать люди | і лементують від насильства можних.</p>
<p>10 Але ніхто не каже: „Де Бог, наш Сотворитель, | що вночі дає пісні?</p>
<p>11 Він більш нас, ніж звірів земних, навчає, | і більш, ніж птаство піднебесне, нас врозумлює."</p>
<p>12 Хоч і кричать там, він не відповідає | з-за гордині злочинців.</p>
<p>13 До справжньої бо марноти Бог не прислухається, | Всесильний на те не зважає.</p>
<p>14 Тим менше, коли ото ти кажеш, | що ти його не сприймаєш! | Суд готовий перед його обличчям, | він жде й на тебе!</p>
<p>15 От і тепер, коли гнів його не став карою, | і йому, мовляв, байдуже до зухвальства, -</p>
<p>16 то всетаки Іов даремно уста розтуляє | і в невіданні слова множить.»</p>

<h4>ІОВА 36 <span class="prim_h6"> Четверта промова Елігу</span></h4>
<p>1 І знову Елігу взяв говорити:</p>
<p>2 «Зажди но трошки, і я тобі з'ясую, | бо ще чимало можна сказати про Бога.</p>
<p>3 Сягну знанням моїм далеко | і визнаю Творцеві моєму слушність.</p>
<p>4 Воістину в словах моїх нема неправди, | і звершений знанням стоїть біля тебе.</p>
<p>5 Так! Бог силою великий, однак, не гордує чистим серцем. </p>
<p>6 Він не дає грішникові жити, | він бідолашним чинить правосуддя,</p>
<p>7 і праведника не позбавляє права. | Він царів ставить на престолі, | саджає їх назавжди! Але що загорділи,</p>
<p>8 тому вони закуті в кайдани, | обплутані мотуззям нужди!</p>
<p>9 Він виявляє їм діла | й переступи їхні, бо вони загорділи.</p>
<p>10 Він відкриває їм вухо на навчання, | від беззаконства велить відвернутись.</p>
<p>11 І як вони послухаються, почнуть йому служити, | то проведуть свої дні у щасті, літа свої в утісі.</p>
<p>12 А коли не послухаються, то пройдуть через Яму | і пропадуть у невіданні.</p>
<p>13 Щождо лукавих серцем, що гнів свій зберігають, | і що не звали на допомогу, коли їх в'язано,</p>
<p>14 то їхня душа загине замолоду, | життя їхнє - між розпусниками.</p>
<p>15 Він бідного рятує власною його бідою | і в злиднях об'являється для його вух.</p>
<p>16 Отож і тебе він вирве з пащі скрути, | її тобі заступить достаток щедрий, | і стіл твій буде повен туку.</p>
<p>17 А наповнишся нечестивими осудами, | то спіткають тебе суд і розправа.</p>
<p>18 Вважай, отже, щоб не звели тебе достатком | і щоб дар великий не збив тебе з дороги!</p>
<p>19 Хіба твої багатства безконечні щось тобі допоможуть? | Або твоєї сили всі потуги?</p>
<p>20 О, не бажай тієї ночі, | коли народи з своїх місць ізникають!</p>
<p>21 Остерігайсь, не нахиляйсь до кривди: | тим бо й випробувано тебе стражданням.</p>
<p>22 Бог, справді, силою великий, | і хто такий учитель, як він?</p>
<p>23 Хто йому вкаже його дорогу? | Хто скаже: Ти дієш кривду.</p>
<p>24 Тож пам'ятай: ти маєш величати його діло, | яке оспівують люди.</p>
<p>25 Усі люди над ним розважають, | кожний здалека дивиться на нього.</p>
<p>26 Так! Бог великий, не нам його збагнути! | Число його років не має ліку.</p>
<p>27 Він притягає води краплі | і прочищує їх на дощ у парі;</p>
<p>28 спускають його хмари, | і на натовп людей виливають.</p>
<p>29. Хто зможе зміркувати, | доки сягають хмари | або гуркіт грому у його наметі?</p>
<p>30 Він розстелює над ним свій оболок | і вкриває вершини гір.</p>
<p>31 Ними годує він народи, | дає поживу подостатком.</p>
<p>32 Він бере блискавицю обома руками, | велить їй бити у ціль.</p>
<p>33 Він нею чабана попереджає, | та й скот, що нюхом чує бурю.»</p>

<h4>ІОВА 37 <span class="prim_h6"> Елігу говорить далі</span></h4>
<p>1 «Тому й здрігнулося моє серце | і зрушилось із свого місця!</p>
<p>2 Слухайте, слухайте гомін його голосу | і грюкіт, що з уст його виходить.</p>
<p>3 Під усім небом він його розпросторює, | і блискавка його аж до кінців землі сягає.</p>
<p>4 Позаду нього реве голос; | Бог гримить голосом величним | і блискавиць своїх не зупиняє, | коли лунає голос його.</p>
<p>5 Бог своїм голосом гримить предивно, | творить діла великі, нам незбагненні!</p>
<p>6 Він каже снігові: Падай на землю! | Великим зливам: Лийте чимдуж!</p>
<p>7 Кожній людині кладе печать на руку, | щоб усі, кого створив він, те могли знати.</p>
<p>8 Звір утікає у свій сховок, | сидить у своїх барлогах.</p>
<p>9 З півдня буревій надходить, | є холод із півночі.</p>
<p>10 Від Божого подуву лід береться, | й поверхня вод твердіє.</p>
<p>11 Він хмари вогкістю вантажить, | і оболок розпускає його світло,</p>
<p>12 що колами кружляє | і крутиться згідно з його наміром, | виконуючи все, що він йому накаже, | на овиді земного кругу;</p>
<p>13 воно виконує його волю чи то як кару, | чи як милосердя.</p>
<p>14 Слухай же це, Іове! | Стань і роздумуй про дивні діла Божі.</p>
<p>15 Чи знаєш, як Бог їм повеліває, | як його хмара блискає світлом?</p>
<p>16 Чи розумієш рівновагу хмари, | чудні діла Найзвершенішого у знанні?</p>
<p>17 Коли нагріється твоя одежа, | коли земля відпочиває під вітерцем із півдня, -</p>
<p>18 чи міг би ти з ним нап'ясти небо | тверде, мов дзеркало, вилите?</p>
<p>19 Навчи нас, що маємо йому сказати, | і не сперечатимемось більш, бо справа темна.</p>
<p>20 Чи буде йому звіщено, як я говорю? | Чи як хто скаже що, дійде до нього?</p>
<p>21 Та й тепер не видно було світла, | хмари його затьмили, | але повіяв вітер і їх геть розвіяв,</p>
<p>22 і надійшло з півночі золотисте сяйво. | Навкруги Бога страшна велич!</p>
<p>23 Всесильний! Не можем його осягнути! | Великий силою і правом, | повний правоти - не утискає.</p>
<p>24 Тому й бояться його люди, | він же й не споглядає на усіх, що у серці велемудрі.»</p>

<h4>ІОВА 38 <span class="prim_h6"> Слово Боже</span></h4>
<p>1 Озвавсь Господь із бурі до Іова і мовив:</p>
<p>2 «Хто то такий затемнює мої задуми | нерозважливими словами?</p>
<p>3 Підпережи, як мужеві годиться, твої крижі: | бо я питатиму тебе -спробуй мене навчати!</p>
<p>4 Де був єси, як я закладав землю? | Скажи, як маєш розум.</p>
<p>5 Хто визначив їй міру, - може знаєш, | або хто простягнув лінію над нею? </p>
<p>6 На чім підвалини її оперто, | або хто поклав її наріжний камінь</p>
<p>7 під радісні співи ранніх зір, | під оклики веселі всіх синів Божих?</p>
<p>8 Хто зачинив ворітьми море, коли воно, ринувши, виходило з материнського лона?</p>
<p>9 Коли я зробив для нього одіж-хмару | і пелену для нього - густу мряку?</p>
<p>10 Границю я йому призначив, | поклав засуви й ворота</p>
<p>11 й мовив: Ось покіль дійдеш, далі не перейдеш! | Ось тут розіб'ються твої надимані хвилі!</p>
<p>12 Чи на віку твоєму ти повелів колинебудь ранкові, | вказав зорі належне місце,</p>
<p>13 щоб вона ухопила за краї землю | і щоб безбожників струсила з неї?</p>
<p>14 Вона міняє вид свій, мов глина для печатки, | стає барвистою, немов одежа.</p>
<p>15 І в грішників відібрано їхнє світло, | і ломиться піднесена рука.</p>
<p>16 Чи ти зійшов колись до джерел моря? | Походжав дном безодні?</p>
<p>17 Чи відкрилися тобі ворота смерти? | Чи бачив єси брами смертельної тіні?</p>
<p>18 Чи обійняв оком світ широкий? | Скажи, коли усе те знаєш!</p>
<p>19 Де та дорога - до світла оселі, | і темрява, - де її місце,</p>
<p>20 щоб привести їх до їхнього житла, | направити їх до їхнього дому?</p>
<p>21 Ти знаєш, бо ж ти вже тоді народився, | і число днів твоїх велике.</p>
<p>22 Доходив ти колись до сховищ снігу? | Чи, може, бачив склади граду,</p>
<p>23 що я тримаю на час-пору смутку, | на день війни та битви?</p>
<p>24 Де та дорога, що нею світло ділиться | і шириться по землі східній вітер?</p>
<p>25 Хто зливі канали риє, | дорогу гуркотові грому,</p>
<p>26 щоб дощ послати на безлюдну землю, | пустиню, де нема нікого?</p>
<p>27 Щоб напоїти пустизну та пустелю, | щоб виростити в степу тирсу?</p>
<p>28 Чи має дощ батька? | Хто родить роси краплі?</p>
<p>29. З чийого лона лід виходить? | І іній з небес, - хто його породжує?</p>
<p>30 Мов камінь, тверднуть води, | обличчя безодні замерзає.</p>
<p>31 Чи міг би ти зв'язати вузли Квочки? | Чи Косаря мотуззя розв'язати?</p>
<p>32 Чи вивести у свій час ранню зорю, | Віз із його дітьми повести?</p>
<p>33 Чи знаєш ти небес закони? | Чи можеш їхній порядок на землі встановити?</p>
<p>34 Можеш зняти голос твій до хмари, | щоб рясний дощ спустивсь на тебе?</p>
<p>35 Чи можеш розсилати блискавиці, щоб вони пішли | й тобі сказали: Ось ми!</p>
<p>36 Хто вклав в ібіса мудрість? | Хто півневі дав розум?</p>
<p>37 Хто мудро може зчислити хмари | і бурдюки небесні вихиляти?</p>
<p>38 Як пил стає болотом | і як грудки злипаються до купи?</p>
<p>39 Невже то ти полюєш для левиці здобич | і голод левенят заспокоюєш,</p>
<p>40 коли, причаївшися, вони лежать у барлогах, | сидять, в гущавині засівши?</p>
<p>41 Хто воронові харч готує, | як його діти пищать до Бога, | блукаючи без поживи?»</p>

<h4>ІОВА 39 <span class="prim_h6"> Слово Боже (далі)</span></h4>
<p>1 «Чи знаєш час, коли гірські кози котяться? | Чи спостеріг пологи ланей?</p>
<p>2 Можеш порахувати місяці, за яких вони вагітні ходять? | Чи знаєш час, коли вони родять?</p>
<p>3 Вони злягають, приводять своїх діток | і пускають плід свій. </p>
<p>4 Діти їхні кріпнуть, ростуть у пустині, | відходять і не повертаються вже більше.</p>
<p>5 Хто пустив дикого осла на волю? | Хто розв'язав пута онагра,</p>
<p>6 якому я призначив степ на житло, | солонці на перебування?</p>
<p>7 Він кпить з гармидеру у місті, | крик погонича не чує.</p>
<p>8 Він нишпорить по горах, на своєму пасовиську, | вишукуючи всяку зелень.</p>
<p>9 Чи схоче служити тобі буйвол? | Чи заночує він при яслах у тебе?</p>
<p>10 Чи ти прив'яжеш йому до шиї посторонок? | Чи боронуватиме він за тобою ниву?</p>
<p>11 Чи покладешся на нього, тим що велика в нього сила, | і лишиш на нього твою працю?</p>
<p>12 Чи будеш певний, що він назад прийде | і завезе зерно на тік твій?</p>
<p>13 Крило у струся красне, | пір'я й пух у нього гарні?</p>
<p>14 Коли кладе на землі свої яйця | і на піску їх вигріває,</p>
<p>15 він забуває, що нога їх може роздушити, | що дикий звір їх може розтоптати.</p>
<p>16 До власних дітей він жорстокий, | мов би вони не його були; | йому байдуже, що праця його марна.</p>
<p>17 Бо Бог позбавив його глузду, | не наділив його розумом.</p>
<p>18 Але скоро здійметься, махнувши крильми, | з коня й комонного сміється!</p>
<p>19 Хіба то ти даєш коневі силу? | Вдягаєш гривою його шию?</p>
<p>20 Силуєш його, неначе сарану, стрибати? | Його величне іржання жах наводить.</p>
<p>21 Він риє копитами землю й силою радіє, | кидається назустріч зброї.</p>
<p>22 Він зо страху сміється, нічого не боїться, | перед мечем не відступає.</p>
<p>23 Над ним гуркоче сагайдак, | вогненний спис і ратище.</p>
<p>24 В тріпотливому запалі він мов глитає землю, | не може встоятись коли сурма засурмить.</p>
<p>25 Щоразу, як засурмить, він іга-га! - каже, | здалека чує битву, | грімкий голос старшин і військовії кличі.</p>
<p>26 Чи то твоєю мудрістю літає сокіл, | на південь простягає крила?</p>
<p>27 Чи на твій наказ орел летить угору, | гніздо собі на висоті звиває?</p>
<p>28 Живе на скелі і ночує, | на верхах зубчастих та на твердинях.</p>
<p>29. Звідти чигає він на здобич, | очі його бачать далеко.</p>
<p>30 Його орлята кров смокчуть: | де труп - і він там!»</p>

<h4>ІОВА 40 <span class="prim_h6"> Смиренна відповідь Іова і дальше слово Боже</span></h4>
<p>1 Озвавсь Господь до Іова і казав:</p>
<p>2 «Невже суперник не перестане сперечатись із Всесильним? | Хай відповість, хто закидає Богові!»</p>
<p>3 Відповів Іов Господові й мовив:</p>
<p>4 «Як я був легковажним, що тобі відкажу? | Я краще покладу собі на уста руку. </p>
<p>5 Раз говорив я, та більше не повторю; | двічі, та більше вже не буду.»</p>
<p>6 Озвавсь Господь з бурі до Іова й мовив:</p>
<p>7 «Підпережи, як мужеві годиться, твої крижі! | Буду тебе питати, ти будеш мене навчати. </p>
<p>8 Чи хочеш справді скасувати моє право? | Чи хочеш мене осудити, щоб виправдатися самому? </p>
<p>9 Хіба таке рамено у тебе, як у Бога, | чи можеш загриміти голосом таким, як у нього? </p>
<p>10 Приоздобся, отже, в сяйво й славу, | у пишноту й велич одягнися! </p>
<p>11 Вилий докраю гнів твій; | глянь на всіх гордих і смири їх!</p>
<p>12 Глянь на всіх пишних, принизь їх; | роздави грішників на місці!</p>
<p>13 Зарий їх усіх у землю, | замкни їх у в'язницю!</p>
<p>14 Тоді я теж тобі признаюсь, | що твоя десниця може тебе врятувати. </p>
<p>15 Ось бегемот, що я створив. | Він їсть траву, як віл.</p>
<p>16 Глянь, що за сила в його крижах, | що за потуга в його черева м'язах!</p>
<p>17 Махне хвостом, неначе кедром, | жили його бедер переплелися.</p>
<p>18 Кості його, неначе мідні труби, | члени його, немов залізні прути.</p>
<p>19 Він - Божих діл початок, | він створений тираном над товаришами.</p>
<p>20 Гори дають йому поживу, | там граються усі звірі дикі.</p>
<p>21 Під лотосами він собі лягає, | сховавшись в очереті та болоті.</p>
<p>22 Лотоси вкривають його тінню, | навкруги нього водяні верби.</p>
<p>23 Йому байдуже, як ріка бушує, | він не боїться навіть, коли Йордан по рот сягає.</p>
<p>24 Чи може хто його за очі взяти | чи проколоти глодом йому носа?</p>


<h4>ІОВА 41 <span class="prim_h6"> Слово Боже (далі)</span></h4>
<p>1 (40:25) Чи витягнеш гачком ти левіятана? | Чи прив'яжеш мотузкою його язика?</p>
<p>2 (40:26) Чи вправиш ти йому тростину в ніздрі | і чи проколеш йому щелепу?</p>
<p>3 (40:27) Чи він тебе благатиме вельми? | Чи говоритиме він лагідно з тобою?</p>
<p>4 (40:28) Чи заключить союз із тобою, | чи візьмеш його за слугу назавжди?</p>
<p>5 (40:29). Чи, немов пташкою, будеш ним забавлятись, | для твоїх дівчаток його прип'явши?</p>
<p>6 (40:30) Чи спільники-рибалки продадуть його, | поділять його між покупцями?</p>
<p>7 (40:31) Чи можеш стрілами прошити його шкуру | та риб'ячою острогою голову йому пробити?</p>
<p>8 (40:32) Як покладеш на нього руку, готовсь на бій, | та більш того не зробиш!»</p>

<p>9  (41:1) «Марна була б твоя самовпевненість: | уже самий вигляд його валить на землю.</p>
<p>10 (41:2) Хіба він не страшний, коли його збудити? Хто може перед ним устоятись?</p>
<p>11 (41:3) Хто був напав на нього й зоставсь цілим? | Ніхто у цілій піднебесній.</p>
<p>12 (41:4) Не промовчу й про його члени, | і розповім про його силу незрівнянну.</p>
<p>13 (41:5) Хто підняв колинебудь перед його одежі? | Хто пройшов крізь його подвійний панцер?</p>
<p>14 (41:6) Хто відчинив ворота його пащі?! Кругом зубів його страх!</p>
<p>15 (41:7) Спина його - щитів шереги, | замкнених щільно, мов камінною печаттю.</p>
<p>16 (41:8) Один до одного пристає тісно, | так, що між ними повітря не проходить.</p>
<p>17 (41:9) Кожен до кожного щільно прилипає, | вени зрослись докупи нероздільно.</p>
<p>18 (41:10) Чхне він - аж заблисне,| очі у нього, немов вії світанку,</p>
<p>19 (41:11) З пельки у нього вилітають смолоскипи, | вискакують огненні іскри.</p>
<p>20 (41:12) З ніздер у нього дим виходить, | мов з казана, що на вогні парує.</p>
<p>21 (41:13) Своїм подихом він запалив би вугілля, | з пащі у нього полум'я виходить!</p>
<p>22 (41:14) У його шиї сидить сила, | поперед нього жах стрибає.</p>
<p>23 (41:15) М'язи на його тілі грубі; | як натиснути на них, - не подаються.</p>
<p>24 (41:16) Серце його тверде, мов камінь, | тверде, мов спід у жорнах!</p>
<p>25 (41:17) Як він устане, на хвилі страх надходить; | морські буруни геть утікають.</p>
<p>26 (41:18) Меч ударить його й одскочить, | також і копіє, спис та стріла.</p>
<p>27 (41:19) Залізо йому - солома, | мідь - дерево трухляве.</p>
<p>28 (41:20) Вистріл з лука не спонукає його до втечі, | каміння з пращі - то йому полова.</p>
<p>29 (41:21) Ціп йому, мов стеблина, | а свисне спис, то він собі сміється!</p>
<p>30 (41:22) Під ним - черепки гострі; | неначе борона, проходить по болоті.</p>
<p>31 (41:23) Під ним, мов у казані, кипить безодня, | йому море, мов горщик на пахощі.</p>
<p>32 (41:24) По собі він лишає світлу стежку; | глибінь стає, мов голова сива.</p>
<p>33 (41:25) Рівні він на землі не має, | він створений безстрашним.</p>
<p>34 (41:26) Він позирає на все гордо: | він цар над усіма гордими звірями!» </p>

<h4>ІОВА 42 <span class="prim_h6"> Визнання Іова та епілог</span></h4>
<p>1 Відповів Іов Господеві й мовив:</p>
<p>2 «Знаю, що ти все можеш; | усе, що задумаєш, зробити спроможен.</p>
<p>3 Хто ж то такий, що затемнює задум невіданням? | Тому я говорив про те, чого не розумію; | про чуда, мені незбагненні, що їх не знаю.</p>
<p>4 Вчуй же, я буду говорити; | питатиму тебе, - навчай мене.</p>
<p>5 Я чув лиш те, що говориться про тебе, | але тепер на власні очі тебе виджу!</p>
<p>6 Тому смиряюся і каюсь | на поросі та на попелі.»</p>
<p>7 Промовивши ці слова до Іова, Господь сказав до Еліфаза з Теману: «Запалав я гнівом проти тебе й проти обох твоїх друзів, бо ви не говорили про мене по правді, як мій слуга Іов. </p>
<p>8 Оце ж візьміть із собою 7 бичків та 7 баранів та йдіть до мого слуги Іова, і принесіть за себе всепалення, і нехай Іов, слуга мій, помолиться за вас, і я зглянуся на нього, і не заподію вам нічого прикрого за те, що ви не говорили про мене по правді, як мій слуга Іов.»</p>
<p>9 Еліфаз із Теману, Білдад з Шуаху й Цофар з Наамату пішли й вчинили, як сказав їм Господь, і зглянувся Господь над Іовом.</p>
<p>10 Господь повернув Іовові його становище, бо Іов заступався за своїх друзів; Господь збільшив усе, що було в Іова, удвоє. </p>
<p>11 Тоді прийшли до нього усі його брати, усі його сестри й усі його давні знайомі, і їли хліб з ним у його хаті, розважаючи його та втішаючи його в усьому тому нещасті, що на нього зіслав був Господь; кожен подарував йому дуката, кожен золоту каблучку.</p>
<p>12 І благословив Господь нове становище Іова більш, ніж старе, і було у нього 14 000 овець, 6000 верблюдів, 1000 пар волів і 1000 ослиць.</p>
<p>13 І народилось у нього семеро синів і три дочки.</p>
<p>14 Одну назвав він Голубка, другу Пахуча квітка, а третю Рожок на помаду.</p>
<p>15 Не було у всій країні таких вродливих жінок, як Іовові дочки. І дав їм батько спадщину між їхніми братами.</p>
<p>16 Жив Іов після цього ще 140 років і бачив своїх дітей і дітей своїх дітей аж до четвертого покоління.</p>
<p>17 І вмер Іов старим, нажившися на світі.</p>

</body>
</html>
