<h2></h2>

<h4>ПОСЛАННЯ ДО ГАЛАТІВ <span class="prim_h6">1. Заголовок 1-5; напоумлення 6-10; Павло обороняє свій апостольський авторитет 11-24</span></h4>
<p>1 Павло, апостол - не від людей і не через посередництво чоловіка, а через Ісуса Христа і Бога Отця, що воскресив його із мертвих, </p>
<p>2 і всі брати, що зо мною, Церквам Галати.</p>
<p>3 Благодать вам і мир від Бога, Отця нашого, і Господа Ісуса Христа, </p>
<p>4 що дав себе самого за гріхи наші, щоб визволити нас від цього віку злого за волею Бога й Отця нашого, </p>
<p>5 якому слава на віки вічні! Амінь.</p>
<p>6 Дивуюся, що ви так швидко покинули того, хто вас покликав Христовою благодаттю, і перейшли на іншу євангелію;</p>
<p>7 не те, щоб вона була справді інша, але деякі баламутять вас, бажаючи перемінити Євангелію Христову.</p>
<p>8 Та коли б чи ми самі, чи ангел з неба проповідували вам іншу, більше за те, ніж ми вам проповідували були, нехай буде анатема!</p>
<p>9 Як ми казали перше, так і нині повторяю: Коли хтось вам проповідує іншу Євангелію, ніж ту, що ви прийняли, -нехай буде анатема!</p>
<p>10 Хіба я отим запобігаю ласки у людей чи в Бога? Хіба намагаюся людям подобатися? Якби я ще й людям хотів подобатися, я не був би Христовим слугою.</p>
<p>11 Звістую вам, брати, що Євангелія, яку я вам проповідував, не є за людською мірою; </p>
<p>12 бож я її не прийняв, ані навчився від людини, лише - через об'явлення Ісуса Христа.</p>
<p>13 Ви чули про мою поведінку колись у юдействі, про те, як я несамовито гонив Божу Церкву та руйнував її.</p>
<p>14 Я перевищував у юдействі багатьох ровесників з мого роду, бувши запеклим прихильником передань моїх предків.</p>
<p>15 Та коли той, хто вибрав мене вже від утроби матері моєї і покликав своєю благодаттю,</p>
<p>16 зволив об'явити в мені Сина свого, щоб я проповідував його між поганами, то я негайно, ні з ким не радившись, </p>
<p>17 ані не подавшися в Єрусалим до тих, що були апостолами передо мною, пішов в Арабію, а потім знову повернувся в Дамаск. </p>
<p>18 По трьох роках по тому пішов я у Єрусалим відвідати Кифу і перебув у нього п'ятнадцять день.</p>
<p>19 А іншого з апостолів я не бачив, крім Якова, брата Господнього. </p>
<p>20 Те, що пишу вам, то ось перед Богом, що не обманюю.</p>
<p>21 Потім пішов у сторони сирійські та кілікійські;</p>
<p>22 на обличчя ж мене не знали Церкви Юдеї, що у Христі.</p>
<p>23 Вони лиш чули, що той, хто колись гонив нас, тепер проповідує ту віру, яку колись руйнував,</p>
<p>24 і прославляли заради мене Бога. </p>

<h4>ПОСЛАННЯ ДО ГАЛАТІВ <span class="prim_h6">2. Апостоли схвалюють проповідь Павла 1-10; Петро й Павло в Антіохії 11-21</span></h4>
<p>1 Згодом, по чотирнадцятьох роках, я знову пішов у Єрусалим з Варнавою, взявши з собою і Тита.</p>
<p>2 А пішов я туди за об'явленням і появив їм Євангелію, яку проповідую між поганами, особливо знатнішими, чи, бува, не дарма труджуся чи трудився.</p>
<p>3 А й Тит, що був зо мною, бувши греком, не був примушений до обрізання. </p>
<p>4 А щодо облудних братів влазнів, які крадькома пролізли, щоб підглядати нашу свободу, що її маємо в Ісусі Христі, щоб нас поневолити,</p>
<p>5 ми їхньому велінню не поступилися ні на хвилину, щоб правда Євангелії залишилася у вас. </p>
<p>6 Щождо тих, які вважалися за знатних, - якими вони тоді були, мені байдуже; Бог не дивиться на обличчя людини, - мені ті знатні нічого не добавили.</p>
<p>7 Навпаки, побачивши, що проповідь Євангелії для необрізаних повірена мені, як Петрові для обрізаних, - </p>
<p>8 бо той, хто допомагав Петрові в апостольстві між обрізаними, допомагав і і мені між поганами, -</p>
<p>9 і визнавши дану мені благодать, Яків, Кифа та Йоан, що вважалися стовпами, на знак єдности дали мені й Варнаві правиці, щоб ми йшли до поган, вони ж до обрізаних;</p>
<p>10 тільки щоб ми про вбогих пам'ятали, що я власне і намагався робити.</p>
<p>11 Коли ж Кифа прийшов в Антіохію, я виступив одверто йому в вічі, тому що заслужив на докір.</p>
<p>12 Перше бо ніж прийшли деякі від Якова, він їв з поганами; а як прийшли, то почав таїтися та відлучатися, боявшись обрізаних.</p>
<p>13 Разом з ним лицемірили й інші юдеї, так що й Варнава був зведений їхнім лицемірством.</p>
<p>14 Та коли я побачив, що вони не ходять право за євангельською правдою, то перед усіма сказав Кифі: Коли ти, бувши юдеєм, живеш по-поганському, а не по-юдейському, то як ти можеш силувати поган, щоб жили по-юдейському?</p>
<p>15 Ми - уроджені юдеї, не з отих грішників поган;</p>
<p>16 а довідавшися, що людина оправдується не ділами закону, а через віру в Ісуса Христа, ми й увірували в Христа Ісуса, щоб оправдатися нам вірою в Христа, а не ділами закону; бо ніхто не оправдається ділами закону.</p>
<p>17 Коли ж, шукаючи оправдання у Христі, виявилося, що й ми самі грішники, - то невже Христос - служитель гріха? Жадним робом! </p>
<p>18 Бо коли я знову відбудовую те, що зруйнував був, то я себе самого оголошую переступником. </p>
<p>19 Я бо через закон для закону вмер, щоб для Бога жити: я -розп'ятий з Христом.</p>
<p>20 Живу вже не я, а живе Христос у мені. А що живу тепер у тілі, то живу вірою в Божого Сина, який полюбив мене й видав себе за мене.</p>
<p>21 Я не відкидаю Божої благодаті: бо коли законом оправдання, то тоді Христос умер даремно. </p>

<h4>ПОСЛАННЯ ДО ГАЛАТІВ <span class="prim_h6">3. Оправдання через віру 1-9; закон і обітниця 10-18; роля закону в Божих намірах 19-29</span></h4>
<p>1 О нерозумні галати! Хто вас зачарував, вас, перед очима в яких був зображений Ісус Христос розп'ятий?</p>
<p>2 Одне лиш хочу від вас знати: Чи ви прийняли Духа завдяки ділам закону, а чи тому, що повірили проповіді?</p>
<p>3 Невже бо ви такі безглузді? Почавши духом, завершуєте тепер тілом?</p>
<p>4 Невже стільки ви натерпілися марно? Коли б лиш марно!</p>
<p>5 Чи ж той, хто подає вам Духа і творить чудеса між вами, чи ж він робить це завдяки ділам закону, а чи тому, що ви повірили проповіді?</p>
<p>6 Як Авраам “увірував у Бога, і це було зараховано йому за оправдання”,</p>
<p>7 - тож зрозумійте, що тільки віруючі - правдиві сини Авраама.</p>
<p>8 Тому й писання, бачивши наперед, що Бог оправдає поган вірою, дало Авраамові цю добру звістку: “У тобі будуть благословенні всі народи.”</p>
<p>9 Так, отже, ті, що вірують, благословляться з вірним Авраамом.</p>
<p>10 Усі бо, які покликаються на діла закону, - під прокляттям, бо написано: “Проклят усякий, хто не пильнує, щоб виконати все, що написано в книзі закону.”</p>
<p>11 А що ніхто законом не оправдується перед Богом, то це ясно, бо “праведний з віри буде жити.”</p>
<p>12 Закон же не від віри, бо каже: “Хто чинитиме його приписи, той буде ними жити”.</p>
<p>13 Христос нас викупив від прокляття закону, ставши за нас прокляттям, бо написано: “Проклят усякий, хто висить на дереві”, -</p>
<p>14 щоб благословення Авраама перейшло в Ісусі Христі на поган і щоб ми вірою прийняли обіцяного Духа.</p>
<p>15 Брати, я говорю по-людському: Навіть людського заповіту, укладеного, як годиться, ніхто не може скасувати чи до нього щось додати. </p>
<p>16 Обітниці ж були дані Авраамові та його потомкові. Не сказано: “Потомкам”, немов би про багатьох, лише про одного: “І твоєму потомкові”, яким є Христос!</p>
<p>17 Кажу бо це: Завіту, уже затвердженого Богом, закон, що надійшов по чотириста тридцятьох роках, не може скасувати й таким чином зробити недіючою обітницю.</p>
<p>18 Бо коли б спадщина була від закону, вона б не була вже від обітниці; Авраамові ж Бог дарував свою ласку через обітницю.</p>
<p>19 А що ж тоді закон? Його додано із-за переступів, доки не прийде потомство, якому була дана обітниця, проголошена ангелами через посередника.</p>
<p>20 Посередника ж нема, коли є хтось один; а Бог один.</p>
<p>21 То хіба закон проти обітниць Божих? Зовсім ні! Було б інакше, якби дано закон, який міг би оживляти. - тоді справді від закону було б оправдання.</p>
<p>22 Але Письмо все замкнуло під гріхом, щоб віруючим була дана обітниця завдяки вірі в Ісуса Христа.</p>
<p>23 Раніш, ніж прийшла віра ми були замкнені під охороною закону очікуючи віри, що мала відкритися,</p>
<p>24 так що закон був нашим вихователем, аж до Христа, щоб вірою ми оправдалися.</p>
<p>25 А як прийшла віра, ми вже не під вихователем.</p>
<p>26 Бо всі ви сини Божі через віру в Христа Ісуса.</p>
<p>27 Всі бо ви, що у Христа христилися, у Христа одягнулися.</p>
<p>28. Нема юдея ані грека, нема невільника ні вільного, немає ні чоловіка ані жінки, бо всі ви одно у Христі Ісусі.</p>
<p>29. А коли ви Христові, то ви потомство Авраама, спадкоємці за обітницею. </p>

<h4>ПОСЛАННЯ ДО ГАЛАТІВ <span class="prim_h6">4. Боже усиновлення 1-11; різні вказівки 12-20; Сара й Агар - два союзи 21-31</span></h4>
<p>1 Кажу бо: Доки спадкоємець малоліток, він нічим не відрізняється від слуги, хоч він і пан усього,</p>
<p>2 але під опікунами та домоправителями перебуває до призначеного батьком часу.</p>
<p>3 Отак і ми, як були малолітками, були підневолені первням світу.</p>
<p>4 Якже сповнився час, Бог послав свого Сина, що народився від жінки, народився під законом,</p>
<p>5 щоб викупити тих, які під законом, щоб ми прийняли усиновлення.</p>
<p>6 А що ви сини, Бог послав у ваші серця Духа Сина свого, який взиває “Авва, Отче!” </p>
<p>7 Тому ти вже не раб, а син; а коли син, то спадкоємець завдяки Богові.</p>
<p>8 Колись то ви, не знавши Бога, служили богам, що не були справді богами.</p>
<p>9 Тепер же, коли ви спізнали Бога, чи радше, коли Бог спізнав вас, -як можете ви повертатися знову до немічних та вбогих первнів, яким, як і колись, хочете знову служити?</p>
<p>10 Вважаєте пильно на дні, на місяці, на пори та на роки! </p>
<p>11 Побоююся за вас, чи не трудивсь я коло вас даремно!</p>
<p>12 Благаю вас, брати, будьте як я, бо й я такий, як ви. Ви мене нічим не образили.</p>
<p>13 Ви ж знаєте, як я з-за недуги тіла звістував вам перший раз Євангелію, </p>
<p>14 і, не зважаючи на мою недугу, яка була вам спокусою, ви не погордували мною, ані відіпхнули, але, як ангела Божого, прийняли, як Христа Ісуса.</p>
<p>15 Де ж воно, те ваше щастя? Свідкую вам, що, якби можна було, ви вирвали були б свої очі й мені віддали б!</p>
<p>16 Невже я ворогом став вашим, говоривши вам правду?</p>
<p>17 Вони нещиро за вас побиваються; вони вас хочуть від нас відсторонити, щоб ви про них дбали.</p>
<p>18 Воно добре - ревнувати, але у добрім; завжди, а не лиш тоді, коли я між вами.</p>
<p>19 О мої дітоньки, яких я знову народжую в муках, доки Христос вообразиться у вас! </p>
<p>20 А я хотів би бути серед вас тепер і змінити свій голос, бо й сам не знаю, що з вами робити!</p>
<p>21 Скажіть мені, ви, що хочете бути під законом, чи ж ви не розумієте закону?</p>
<p>22 Написано бо, що Авраам мав двох синів: одного від рабині, а другого від вільної.</p>
<p>23 Та той, що від рабині, народився за тілом, а той що від вільної - за обітницею.</p>
<p>24 Це має інше значення: оті дві жінки - то два завіти; один з гори Синаю, що рабів родить, це - Агар;</p>
<p>25 а гора Синай в Арабії і відповідає теперішньому Єрусалимові, що дійсно поневолений з дітьми своїми.</p>
<p>26 А вишній Єрусалим -вільний, він мати всім нам.</p>
<p>27 Написано бо: “Звеселися, неплідна, що не родиш! Викликуй, рада та весела, ти, що мук не знала, бо у покинутої більше дітей, ніж у тієї, що має чоловіка.”</p>
<p>28. Ви ж, брати, як Ісаак, діти обітниці. </p>
<p>29. Та як тоді, хто народився за тілом, гонив того, хто родився за духом, так і тепер.</p>
<p>30 Тільки ж що Письмо каже: “Прожени рабиню та її сина, бо син рабині не успадкує з сином вільної.”</p>
<p>31 Отак, брати, ми сини не рабині, а вільної. </p>

<h4>ПОСЛАННЯ ДО ГАЛАТІВ <span class="prim_h6">5. Християнська свобода 1-12; свобода й любов 13-26</span></h4>
<p>1 Христос нас визволив на те, щоб ми були свобідні. Тож стійте і під кормигу рабства не піддавайтеся знову.</p>
<p>2 Ось я, Павло, кажу вам, що коли ви обрізуєтеся, Христос вам ні в чому не допоможе.</p>
<p>3 Свідчу знову кожному, хто обрізується: Він мусить увесь закон чинити.</p>
<p>4 Ви, що шукаєте в законі оправдання, від Христа відлучилися, від благодаті ви відпали.</p>
<p>5 Ми бо духом з віри очікуємо надії оправдання,</p>
<p>6 бо у Христі Ісусі нічого не означають ні обрізання, ні необрізання, але - віра, чинна любов'ю.</p>
<p>7 Ви бігли добре. Хто ж то вам став на перешкоді, що ви правді не повинуєтеся?</p>
<p>8 Це переконання не від того, хто вас кличе.</p>
<p>9 Трохи закваски квасить усе тісто.</p>
<p>10 Я певний в Господі, що ви не матимете інших думок; а хто заколочує вас, буде засуджений, хто б він не був.</p>
<p>11 Я ж, брати, коли ще проповідую обрізання, то чого мене ще гонять? Отже, кінець отій соблазні, що від хреста!</p>
<p>12 Коли б то вже зовсім покалічили себе ті, що заколот у вас зчиняють!</p>
<p>13 Ви бо, брати, покликані до свободи; аби тільки свобода ваша не стала приводом до тілесности; але любов'ю служіть один одному.</p>
<p>14 Увесь бо закон міститься у цій одній заповіді: “Люби ближнього твого, як себе самого.”</p>
<p>15 Коли ж ви між собою гризетеся та їсте один одного, вважайте, щоб один одного не знищили!</p>
<p>16 Знову кажу: Духом ходіте, і тіла пожадливостей не будете чинити;</p>
<p>17 бо тіло пожадає проти духа, і дух пожадає проти тіла. Вони суперечать одне одному, так що ви не можете робити того, що хотіли б.</p>
<p>18 А коли дух вас водить, то ви не під законом.</p>
<p>19 Учинки ж тіла явні: розпуста, нечистота, розгнузданість,</p>
<p>20 ідолослужба, чари, ворогування, свари, заздрість, гнів, суперечки, незгоди, єресі,</p>
<p>21 зависті, пияцтво, гульня і таке інше, про що я вас попереджаю, - як я вже й раніше казав, що ті, що таке чинять, царства Божого не успадкують.</p>
<p>22 А плід Духа: любов, радість, мир, довготерпіння, лагідність, доброта, вірність,</p>
<p>23 тихість, здержливість. На тих то нема закону.</p>
<p>24 Ті ж, що є Ісус-Христові, розп'яли тіло з його пристрастями та пожадливостями.</p>
<p>25 І коли ми живемо духом, то духом і ходімо. </p>
<p>26 Не будьмо марнославні, задерикуваті між собою, завидущі одні одним. </p>

<h4>ПОСЛАННЯ ДО ГАЛАТІВ <span class="prim_h6">6. Різні вказівки взаємного співжиття 1-10; заключення 11-18</span></h4>
<p>1 Брати! Коли б хтось попав у якусь провину, то ви, духовні, такого наставляйте духом лагідности, пильнуючи себе самого, щоб і собі не впасти у спокусу.</p>
<p>2 Носіте тягарі один одного й тим робом виконаєте закон Христа.</p>
<p>3 Коли хто думає, що він є щось, бувши нічим, - обманює себе самого.</p>
<p>4 Кожний нехай добре перевіряє своє діло і, якщо він знайде, чим хвалитися перед самим собою, то вже ніяк не перед іншими:</p>
<p>5 кожний бо власний тягар понесе.</p>
<p>6 Нехай учень ділиться всяким добром з тим, хто його навчає слова.</p>
<p>7 Не обманюйте себе самих: з Богом жартувати не можна. Що хто посіє, те й жатиме.</p>
<p>8 Хто бо для свого тіла сіє, той з тіла пожне зотління; а хто сіє для духа, той від духа пожне життя вічне.</p>
<p>9 Робімо добро без утоми: своєчасно, як не ослабнемо, жатимемо.</p>
<p>10 Отож, поки маємо час, робімо добро всім, а зокрема рідним у вірі.</p>
<p>11 Гляньте, якими буквами пишу вам власною рукою.</p>
<p>12 Ті, що хочуть показатися гарними тілом, - вони силують вас обрізатися, щоб тільки уникнути переслідування за хрест Христа. </p>
<p>13 Бо й самі обрізані, не додержують закону, а хочуть, щоб ви обрізувалися, щоб їм хвалитися вашим тілом.</p>
<p>14 Мене ж не доведи, Боже, чимсь хвалитися, як тільки хрестом Господа нашого Ісуса Христа, яким для мене світ розп'ятий, а я - світові;</p>
<p>15 бо ані обрізання, ані необрізання є щось, лише - нове створіння.</p>
<p>16 На тих, які поступають за цим правилом, мир на них і милосердя, а й на Ізраїля Божого.</p>
<p>17 На майбутнє нехай ніхто мені не завдає клопоту, бо я ношу на моїм тілі рани Ісуса.</p>
<p>18 Благодать Господа нашого Ісуса Христа нехай буде з вашим духом, брати! Амінь. </p>

</body>
</html>
