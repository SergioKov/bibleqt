<h2></h2>

<h4>ВІД МАТЕЯ 1 <span class="prim_h6"> Родовід Ісуса Христа 1-17; надприродне народження Ісуса 18-25</span></h4>
<p>1 Родовід Ісуса Христа, сина Давида, сина Авраама.</p>
<p>2 Авраам був батьком Ісаака, Ісаак – Якова, Яків – Юди і братів його. </p>
<p>3 Юда був батьком Фареса та Зари від Тамари. Фарес був батьком Есрома, Есром – Арама,</p>
<p>4 Арам – Амінадава, Амінадав – Наасона, Наасон – Салмона, </p>
<p>5 Салмон – Вооза від Рахави, Вооз – Йоведа від Рути, Йовед – Єссея,</p>
<p>6 Єссей був батьком царя Давида, Давид – Соломона від жінки Урії. </p>
<p>7 Соломон же був батьком Ровоама, Ровоам – Авії, Авія – Асафа,</p>
<p>8 Асаф – Йосафата, Йосафат – Йорама, Йорам – Озії, </p>
<p>9 Озія – Йоатама, Йоатам – Ахаза, Ахаз – Єзекії, </p>
<p>10 Єзекія – Манасії, Манасія – Амоса, Амос – Йосії, </p>
<p>11 Йосія – Єхонії і братів його за вавилонсько­го переселення.</p>
<p>12 А після вавилонського переселення в Єхонії народився Салатіїл, у Салатіїла – Зоровавел,</p>
<p>13 у Зоровавела – Авіюд, в Авіюда – Еліяким, в Еліякима – Азор, </p>
<p>14 в Азора – Садок, у Садока – Ахим, в Ахима – Еліюд, </p>
<p>15 в Еліюда – Єлеазар, в Єлеазара – Маттан, у Маттана – Яків,</p>
<p>16 у Якова – Йосиф, чоловік Марії, з якої народився Ісус, що зветься Христос.</p>
<p>17 Поколінь же всіх було: від Авраама до Давида чотирнадцять, від Давида до вавилонського переселення чотирнадцять і від вавилонського переселення до Христа – поколінь чотирнадцять.</p>
<p>18 Народження Ісуса Христа відбулося так: Марія, його мати, була заручена з Йосифом; але, перед тим, як вони зійшлися, виявилося, що вона була вагітна від Святого Духа.</p>
<p>19 Йосиф, її чоловік, бувши праведний і не бажавши її ославити, хотів тайкома її відпустити. </p>
<p>20 І от, коли він це задумав, ангел Господній з'явився йому уві сні й мовив: “Йосифе, сину Давида, не бійсь узяти Марію, твою жінку, бо те, що в ній зачалось, походить від Святого Духа. </p>
<p>21 Вона породить сина, і ти даси йому ім'я Ісус, бо він спасе народ свій від гріхів їхніх.”</p>
<p>22 А сталося все це, щоб здійснилось Господнє слово, сказане пророком:</p>
<p>23 “Ось, діва матиме в утробі й породить сина, і дадуть йому ім'я Еммануїл, що значить: З нами Бог.”</p>
<p>24 Прокинувшись від сну, Йосиф зробив, як звелів йому ангел Господній: прийняв свою жінку;</p>
<p>25 та не спізнав її, аж поки породила сина, і він дав йому ім'я Ісус.</p>

<h4>ВІД МАТЕЯ 2 <span class="prim_h6"> Відвідини мудреців із Сходу 1-12; втеча в Єгипет і вбивство немовлят 13-18; по­ворот з Єгипту до Назарету 19-23</span></h4>
<p>1 Коли Ісус народився у Вифлеємі Юдейськім, за днів Ірода царя, мудреці прийшли в Єрусалим зо Сходу </p>
<p>2 і спитали: “Де цар юдейський, що оце народився? Бо ми бачили його зорю на сході й прийшли йому поклонитись.”</p>
<p>3 Почувши це цар Ірод, стривожився, і ввесь Єрусалим з ним. </p>
<p>4 Зібравши всіх первосвящеників та книжників народних, він випитав у них, де Христос має народитися. </p>
<p>5 Вони йому сказали: “У Вифлеемі Юдейськім, бо так написано пророком:</p>
<p>6 І ти, Вифлеєме, земле Юди, нічим не менша між містами Юди, бо з тебе вийде вождь, що буде пасти мій народ, Ізраїля.”</p>
<p>7 Тоді Ірод, покликавши тайкома мудреців, випитав у них пильно про час, коли зоря з'явилась,</p>
<p>8 і відіслав їх у Вифлеем, кажучи: “Ідіть та розпитайтесь пильно про дитя, і коли знайдете, сповістіть мені, щоб я теж пішов йому вклонитись.”</p>
<p>9 Вислухали вони царя і пустилися в дорогу. І ось зоря, що її бачили на сході, йшла перед ними, аж поки не підійшла й не стала зверху, де було дитятко.</p>
<p>10 Побачивши зорю, зраділи радістю вельми великою.</p>
<p>11 Увійшли до хати й побачили дитятко з Марією, матір'ю його, і, впавши ниць, поклонились йому; потім відкрили свої скарби й піднесли йому дари: золото, ладан і миро.</p>
<p>12 І попереджені вві сні до Ірода не завертати, пустились іншою дорогою у край свій.</p>
<p>13 Якже вони вирушили в дорогу, ангел Господній з'явився вві сні Йосифові й каже: “Устань, візьми дитятко і його матір, і втікай в Єгипет, і перебудь там, поки я тобі не скажу, бо Ірод розшукуватиме дитя, щоб його вбити.”</p>
<p>14 Вставши Йосиф, узяв уночі дитятко та його матір і пішов у Єгипет,</p>
<p>15 де перебув до смерти Ірода, щоб збулося сказане Господом через пророка: “З Єгипту я покликав мого сина.”</p>
<p>16 Тоді Ірод, побачивши, що мудреці з нього насміялись, розлютився вельми й послав повбивати у Вифлеємі й по всій його окрузі всіх дітей, що мали менше, ніж два роки, згідно з часом, що пильно вивідав був від мудреців.</p>
<p>17 Тоді справдилось те, що сказав був пророк Єремія:</p>
<p>18 “В Рамі чути голос, плач і тяжке ридання: то Рахиль плаче за дітьми своїми й не хоче, щоб її втішити, бо їх немає.”</p>
<p>19 Якже вмер Ірод, ангел Господній з'явився вві сні Йосифові в Єгипті</p>
<p>20 і каже: “Встань, візьми дитятко та його матір і повернись в Ізраїльську землю, бо вмерли ті, що чигали на життя дитятка.”</p>
<p>21 Устав він, узяв дитятко та його матір і прийшов в Ізраїльську землю,</p>
<p>22 але, почувши, що в Юдеї царює Архелай замість Ірода, батька свого, побоявся іти туди. Попереджений же вві сні, він пішов у галилейські сторони</p>
<p>23 і, прибувши туди, оселився в місті, що зветься Назарет, щоб збулося сказане пророками, що Назорей назветься.</p>

<h4>ВІД МАТЕЯ 3 <span class="prim_h6"> Св. Йоан Христитель 1-12; хрищення Ісуса 13-17</span></h4>
<p>1 Того часу з'явивсь Йоан Христитель і проповідував у пустині Юдейській.</p>
<p>2 Він говорив: “Покайтесь, бо наблизилося Небесне Царство.”</p>
<p>3 Це ж той, що про нього говорив пророк Ісая: “Голос вопіющого в пустині: Приготуйте Господню дорогу, вирівняйте стежки його.”</p>
<p>4 А той Йоан мав одежу з верблюжого волосу й пояс ремінний на крижах у себе; їжа ж його була – сарана й мед дикий.</p>
<p>5 Тоді виходили до нього Єрусалим і вся Юдея, і вся околиця йорданська</p>
<p>6 і приймали хрищення від нього в річці Йордані, сповідаючись у своїх гріхах.</p>
<p>7 Побачивши, що сила фарисеїв та садукеїв іде на хрищення до нього, він до них мовив: “Гадюче поріддя! Хто вас навчив тікати від наступаючого гніву?</p>
<p>8 Принесіть же плід, гідний покаяння,</p>
<p>9 і не гадайте, що можете самі собі казати: Маємо за батька Авраама. Кажу бо вам, що Бог з цього каміння може розбудити (до життя) дітей Авраама.</p>
<p>10 Сокира вже при корінні дерев: кожне дерево, що не приносить доброго плоду, зрубають і в вогонь кинуть.</p>
<p>11 Я вас хрищу водою на покаяння, а той, хто йде за мною, від мене потужніший, і я негідний носити йому взуття. Він вас христитиме Духом Святим і вогнем.</p>
<p>12 Лопата вже в руці в нього, і він очистить тік свій та збере свою пшеницю до засіків, а полову спалить вогнем незгасним.”</p>
<p>13 Тоді прибув Ісус із Галилеї на Йордан до Йоана, щоб христитися від нього;</p>
<p>14 але Йоан спротивлявся йому, кажучи: “Мені самому треба христитися в тебе, а ти приходиш до мене?”</p>
<p>15 Ісус у відповідь сказав до нього: “Залиши це тепер, так бо личить нам здійснити всяку правду.” І тоді він залишив його.</p>
<p>16 А охристившись, Ісус зараз же вийшов з води. І ось розкрилось йому небо, і він побачив Духа Божого, який спускався, мов голуб, і зійшов на нього.</p>
<p>17 І голос пролунав з неба: “Це Син мій любий, що його я вподобав.”</p>

<h4>ВІД МАТЕЯ 4 <span class="prim_h6"> Спокуси Ісуса 1-11; Ісус у Галилеї; перші учні 12-25</span></h4>
<p>1 Тоді Дух повів Ісуса в пустиню, щоб диявол спокушав його.</p>
<p>2 Він постив сорок день і сорок ночей і нарешті зголоднів.</p>
<p>3 Тоді підійшов до нього спокусник і сказав: “Коли ти Син Божий, звели, щоб це каміння та й стало хлібом.”</p>
<p>4, А той. відповів: “Написано: Чоловік житиме не самим хлібом, а кожним словом, що виходить з уст Божих.”</p>
<p>5 Тоді диявол бере його у святе місто, ставить на наріжник храму</p>
<p>6 і каже: “Коли ти Син Божий, кинься додолу, написано бо: Він ангелам своїм волітиме про тебе, і вони візьмуть тебе на руки, щоб ти своєю ногою часом не спотикнувсь об камінь.”</p>
<p>7 А Ісус сказав до нього: “Написано також: Не будеш спокушати Господа, Бога твого.”</p>
<p>8 Знову бере його диявол на височенну гору й показує йому всі царства світу і їхню славу,</p>
<p>9 кажучи: “Оце все дам тобі, як упадеш ниць і мені поклонишся.”</p>
<p>10 Тоді Ісус сказав до нього: “Геть, сатано! Написано бо: Господу, Богу твоєму, поклонишся і йому єдиному будеш служити.”</p>
<p>11 Лишив тоді його диявол. І ось ангели приступили й почали йому слугувати.</p>
<p>12 Почувши, що Йоана ув'язнено, Ісус повернувся в Галилею</p>
<p>13 і, покинувши Назарет, пішов і оселився в Капернаумі, що при морі, на границях Завулона та Нафталі,</p>
<p>14 щоб збулося те, що сказав був пророк Ісая:</p>
<p>15 “О земле Завулона та земле Нафталі, приморський шляху, країно за Йорданом, поганська Галилеє!</p>
<p>16 Народ, який сидів у темноті побачив велике світло; тим, що сиділи в країні й тіні смерти, - зійшло їм світло.”</p>
<p>17 З того часу Ісус почав проповідувати й говорити: “Покайтесь, бо Небесне Царство близько.”</p>
<p>18 А йдучи попри Галилейське море, побачив двох братів: Симона, що звався Петром, і Андрія, його брата, що закидали сіті у море, бо були рибалки. І до них мовив:</p>
<p>19 “Ідіть за мною, я вас зроблю рибалками людей.”</p>
<p>20 І ті негайно кинули сіті й пішли за ним.</p>
<p>21 Пройшовши звідтіль далі, побачив інших двох братів: Якова, сина Заведея, та Йоана, його брата, що в човні з батьком Заведеєм лагодили свої сіті, і їх покликав.</p>
<p>22 Вони зараз же, кинувши човна і свого батька, пішли слідом за ним.</p>
<p>23 І ходив Ісус по всій Галилеї, навчаючи по їхніх синагогах, звіщаючи Добру Новину про Царство й вигоюючи всяку хворобу й всяку недугу в народі.</p>
<p>24 Чутка про нього розійшлась по всій Сирії, і приносили до нього всіх хворих на різні недуги, знеможених стражданням, біснуватих, сновид, розслаблених, і він оздоровлював їх.</p>
<p>25 А йшла за ним велика сила людей з Галилеї, з Десятимістя, з Єрусалиму, з Юдеї та з Зайордання.</p>

<h4>ВІД МАТЕЯ 5 <span class="prim_h6"> Нагірна проповідь 1-12; сіль землі та світло світу 13-16; виконання закону 17-20; нова справедливість 21-48</span></h4>
<p>1 Побачивши ж народ, зійшов на гору. І коли він сів, підійшли до нього його учні;</p>
<p>2 а він, відкривши уста, почав навчати їх:</p>
<p>3 “Блаженні вбогі духом, бо їхнє Царство Небесне.</p>
<p>4 Блаженні тихі, бо вони успадкують землю.</p>
<p>5 Блаженні засмучені, бо будуть утішені.</p>
<p>6 Блаженні голодні та спраглі справедливости, бо вони наситяться.</p>
<p>7 Блаженні милосердні, бо вони зазнають милосердя. </p>
<p>8 Блаженні чисті серцем, бо вони побачать Бога.</p>
<p>9 Блаженні миротворці, бо вони синами Божими назвуться.</p>
<p>10 Блаженні переслідувані за правду, бо їхнє Царство Небесне.</p>
<p>11 Блаженні ви, коли вас будуть зневажати, гонити та виговорювати всяке лихо на вас, обмовляючи мене ради.</p>
<p>12 Радійте й веселіться, бо нагорода ваша велика на небі; так бо переслідували пророків, які були перед вами.</p>
<p>13 Ви – сіль землі. Коли ж сіль звітріє, чим її солоною зробити? Ні на що не придатна більше, хіба – викинути її геть, щоб топтали люди.</p>
<p>14, Ви - світло світу. Не може сховатись місто, що лежить на верху гори.</p>
<p>15 І не запалюють світла та й не ставлять його під посудиною, лише на свічник, і воно світить усім у хаті.</p>
<p>16 Так нехай світить перед людьми ваше світло, щоб вони, бачивши ваші добрі вчинки, прославляли вашого Отця, що на небі.</p>
<p>17 Не думайте, що я прийшов усунути закон чи пророків: я прийшов їх не усунути, а доповнити.</p>
<p>18 Істинно бо кажу вам: Доки перейде небо й земля, ні одна йота, ні одна риска з закону не перейде, поки все не здійсниться.</p>
<p>19 Хто, отже, порушить одну з оцих найменших заповідей і навчить інших так робити, той буде найменшим у Небеснім Царстві. А хто виконає їх і навчить, той буде великим у Небеснім Царстві.</p>
<p>20 Кажу бо вам, що коли ви своєю праведністю не перевищите книжників та фарасеїв, не ввійдете в Царство Небесне.</p>
<p>21 Ви чули, що було сказано давнім: Не вбивай; і коли хтось уб'є, той підпаде судові.</p>
<p>22 А я кажу вам, що кожний, хто гнівається на брата свого, підпаде судові. Хто ж скаже братові: Нікчема! - той підпаде Верховному Судові. А хто скаже: Дурень! – той підпаде під вогонь пекельний.</p>
<p>23 Коли, отже, приносиш на жертовник дар твій і там згадаєш, що твій брат має щось на тебе,</p>
<p>24 зостав там перед жертовником твій дар; піди, помирись перше з твоїм братом і тоді прийдеш і принесеш дар твій.</p>
<p>25 Мирися з твоїм противником швидко, коли ти ще з ним у дорозі, щоб противник часом не віддав тебе судді, а суддя возному, щоб тебе не вкинули в темницю.</p>
<p>26 Істинно кажу тобі: Не вийдеш звідти, доки не заплатиш останнього шага.</p>
<p>27 Ви чули, що було сказано: Не чини перелюбу.</p>
<p>28 А я кажу вам, що кожний, хто дивиться на жінку з пожаданням, той вже вчинив перелюб з нею в своїм серці.</p>
<p>29, І коли твоє праве око тебе спокушає, вирви його й кинь геть від себе: ліпше тобі, щоб один твій член загинув, аніж щоб усе твоє тіло вкинуто в пекло.</p>
<p>30 І коли твоя правиця тебе спокушає, відітни її і кинь геть від себе: ліпше тобі, щоб один твій член загинув, аніж щоб усе твоє тіло пішло в пекло.</p>
<p>31 Сказано теж: Хто відпускає свою жінку, хай дасть їй лист розвідний.</p>
<p>32 А я кажу вам: Хто відпускає свою жінку, - хіба у випадку розпусти, - той робить з неї перелюбку; і хто взяв би розведену, чинить перелюб.</p>
<p>33 Ви чули теж, що було сказано давнім: Не клянись неправдиво, і -Виконаєш твої клятви Господеві.</p>
<p>34 А я кажу вам не клястися зовсім: ні небом, бо це престол Бога;</p>
<p>35 ні землею, бо це підніжок стіп його; ні Єрусалимом, бо це місто великого царя.</p>
<p>36 Та й головою твоєю теж не клянися, бо не можеш ані одного волоска зробити білим або чорним.</p>
<p>37 Хай буде ваше слово: Так, так; Ні, ні, – а що більше цього, те від лихого.</p>
<p>38 Ви чули, що було сказано: Око за око, зуб за зуб.</p>
<p>39 А я кажу вам: Не противтеся злому. Хто вдарить тебе в праву щоку, оберни до нього й другу.</p>
<p>40 Хто хоче позиватися з тобою і взяти з тебе одежу, лиши йому і плащ.</p>
<p>41 І хто тебе силуватиме йти милю, іди з ним дві.</p>
<p>42 Дай тому, хто в тебе просить, а хто хоче позичити в тебе, не відвертайся.</p>
<p>43 Ви чули, що було сказано: Люби ближнього свого й ненавидь ворога свого.</p>
<p>44 А я кажу вам: Любіть ворогів ваших і моліться за тих, що гонять вас;</p>
<p>45 таким чином станете синами Отця вашого, що на небі, який велить своєму сонцю сходити на злих і на добрих і посилає дощ на праведних і неправедних.</p>
<p>46 Бо коли ви любите тих, що вас люблять, то яка вам за це нагорода? Хіба не те саме й митарі роблять?</p>
<p>47 І коли ви вітаєте лише братів ваших, що надзвичайного чините? Хіба не те саме й погани роблять?</p>
<p>48 Тож будьте досконалі, як Отець ваш небесний досконалий.”</p>

<h4>ВІД МАТЕЯ 6 <span class="prim_h6"> Чистота наміру; милостиня 1-4; молитва 5-15; піст 16-18; багатства 19-24; покладайся на Провидіння Боже 25-34</span></h4>
<p>1 “Уважайте добре, щоб ви не чинили ваших добрих учинків перед людьми, які бачили б вас, а то не матимете нагороди в Отця вашого, що на небі.</p>
<p>2 Отож, коли даєш милостиню, не труби перед собою, як роблять лицеміри по синагогах та вулицях, щоб їх хвалили люди. Істинно кажу вам: Вони вже мають свою нагороду.</p>
<p>3 Ти ж, коли даєш милостиню, нехай твоя ліва рука не знає, що робить твоя права:</p>
<p>4 щоб твоя милостиня була таємна, і Отець твій, що бачить таємне, віддасть тобі.</p>
<p>5 А коли молитеся, не будьте як ті лицеміри, що люблять навидноті молитися по синагогах та на перехрестях, щоб показатися людям. Істинно кажу вам: Вони вже мають свою нагороду.</p>
<p>6 Ти ж, коли молишся, увійди у свою кімнату, зачини за собою двері й молись Отцеві твоєму, що перебуває в тайні, а Отець твій, що бачить таємне, віддасть тобі.</p>
<p>7 А коли молитесь, не говоріть зайвого, як ті погани; гадають бо, що за своєю велемовністю будуть вислухані.</p>
<p>8 Не будьте, отже, подібні до них, бо Отець ваш небесний знає, чого вам треба, перш ніж ви просите в нього.</p>
<p>9 Тож моліться так:<br>
Отче наш, що єси на небі!<br>
Нехай святиться твоє ім'я.</p>
<p>10 Хай прийде твоє царство,<br>
нехай буде воля твоя<br>
як на небі, так і на землі.</p>
<p>11 Хліб наш щоденний дай нам нині.</p>
<p>12 Прости нам довги наші, як і ми прощаємо довжникам нашим,</p>
<p>13 Не введи нас у спокусу, і але визволь нас від злого.</p>
<p>14 Коли ви прощатимете людям їхні провини, то й Отець ваш небесний простить вам. </p>
<p>15 А коли ви не будете прощати людям, то й Отець ваш небесний не простить вам провин ваших.</p>
<p>16 Коли ж ви постите, не будьте сумні, як лицеміри: бо вони виснажують своє обличчя, щоб було видно людям, мовляв, вони постять. Істинно кажу вам: Вони вже мають свою нагороду.</p>
<p>17 Ти ж, коли постиш, намасти свою голову й умий своє обличчя,</p>
<p>18 щоб не показати людям, що ти постиш, але Отцеві твоєму, що перебуває в тайні; і Отець твій, що бачить таємне, віддасть тобі.</p>
<p>19 Не збирайте собі скарбів на землі, де міль і хробацтво нівечить, і де підкопують злодії і викрадають.</p>
<p>20 Збирайте собі скарби на небі, де ні міль, ані хробацтво не нівечить і де злодії не пробивають стін і не викрадають.</p>
<p>21 Бо де твій скарб, там буде і твоє серце.</p>
<p>22 Світло тіла – око. Як, отже, твоє око здорове, все тіло твоє буде світле.</p>
<p>23 А коли твоє око лихе, все тіло твоє буде в темряві. Коли ж те світло, що в тобі, темрява, то темрява – якою ж великою буде!</p>
<p>24 Ніхто не може двом панам служити: бо або одного зненавидить, а другого буде любити, або триматиметься одного, а того знехтує. Не можете Богові служити – і мамоні.</p>
<p>25 Ось чому кажу вам: Не турбуйтеся вашим життям, що вам їсти та що пити; ні тілом вашим, у що одягнутись. Хіба життя не більш – їжі, тіло – не більш одежі</p>
<p>26 Гляньте на птиць небесних: не сіють і не жнуть, ані не збирають у засіки, а Отець ваш небесний їх годує! Хіба ви від них не вартісніші?</p>
<p>27 Хто з вас, журячись, спроможен добавити до свого віку хоч один лікоть?</p>
<p>28 І про одежу чого ж вам клопотатись? Гляньте на польові лілеї, як ростуть вони: не працюють і не прядуть.</p>
<p>29. Та я кажу вам, що й Соломон у всій своїй славі не вдягався так, як одна з них.</p>
<p>30 І коли зілля польове, яке сьогодні є, а завтра вкидають його до печі, Бог так одягає, то чи не багато більше вас, маловірні?</p>
<p>31 Отож не турбуйтеся, промовлявши: Що будемо їсти, що пити й у що зодягнемося?</p>
<p>32 Про все те побиваються погани. Отець же ваш небесний знає, що вам усе це потрібне.</p>
<p>33 Шукайте перше Царство Боже та його справедливість, а все те вам докладеться.</p>
<p>34 Не журіться, отже, завтрішнім днем; завтрішній день турбуватиметься сам про себе. Доволі дневі його лиха.”</p>

<h4>ВІД МАТЕЯ 7 <span class="prim_h6"> Несправедливий суд 1-5; заклик не оскверняти святих речей 6; сила молитви 7-11; золоте правило 12-14; лжепророки 15-20; правдиві учні 21-29</span></h4>
<p>1 “Не судіте, щоб вас не судили;</p>
<p>2 бо яким судом судите, таким і вас будуть судити, і якою мірою міряєте, такою і вам відміряють.</p>
<p>3 Чого ти дивишся на скалку в оці брата твого? Колоди ж у власнім оці ти не добачаєш?</p>
<p>4 Або як можеш твоєму братові сказати: Дай, хай вийму скалку в тебе з ока, а он же колода в твоїм оці?</p>
<p>5 Лицеміре! Вийми спершу із свого ока колоду, і тоді побачиш, як вийняти з ока брата твого скалку.</p>
<p>6 Не давайте священне собакам, ані не кидайте перел ваших перед свиньми, щоб не потоптали їх ногами й, обернувшись, вас не роздерли.</p>
<p>7 Просіть, і дасться вам; шукайте, і знайдете; стукайте, і відчинять вам.</p>
<p>8 Кожний бо, хто просить, одержує; хто шукає, знаходить; хто стукає, тому відчиняють.</p>
<p>9 Чи ж є між вами хтось такий, що, коли син попросить у нього хліба, дасть йому камінь?</p>
<p>10 Або коли попросить рибу, дасть йому гадюку?</p>
<p>11 Тож коли ви, злі бувши, вмієте давати дітям вашим добрі дари, оскільки більш Отець ваш, що на небі, дасть дари тим, які його просять.</p>
<p>12 Все, отже, що бажали б ви, щоб люди вам чинили, те ви чиніть їм, – це ж бо закон і пророки.</p>
<p>13 Входьте вузькими дверима, бо просторі ті двері й розлога та дорога, що веде на погибель, і багато нею ходять.</p>
<p>14 Але тісні ті двері й вузька та дорога, що веде до життя, і мало таких, що її знаходять.</p>
<p>15 Стережіться лжепророків, що приходять до вас в овечій одежі, а всередині – вовки хижі.</p>
<p>16 Ви пізнаєте їх за плодами їхніми; хіба збирають виноград з тернини або з будяків – смокви?</p>
<p>17 Так кожне добре дерево родить гарні плоди, а лихе дерево – плоди погані.</p>
<p>18 Не може добре дерево приносити плодів поганих, ані лихе дерево – плодів добрих.</p>
<p>19 Всяке дерево, що не родить доброго плоду, рубають і в вогонь кидають.</p>
<p>20 За їхніми плодами, отже, пізнаєте їх.</p>
<p>21 Не кожний, хто промовляє до мене: Господи, Господи! - ввійде в Царство Небесне, лише той, хто чинить волю Отця мого, що на небі,</p>
<p>22 Багато мені того дня скажуть: Господи, Господи! Хіба ми не твоїм ім'ям пророкували? Хіба не твоїм ім'ям бісів виганяли? Хіба не твоїм ім'ям силу чудес творили?</p>
<p>23 І тоді я їм заявлю: Я вас не знав ніколи! Відійдіте від мене, ви, що чините беззаконня!</p>
<p>24 Кожний, хто слухає ці мої слова й виконує їх, подібний до розумного чоловіка, який збудував свій дім на скелі.</p>
<p>25 Полила злива, потоки розлились, подули вітри й натиснули на той дім, та він не повалився, бо був збудований на скелі.</p>
<p>26 А кожний, хто слухає ці мої слова й не виконує їх, подібний до необачного чоловіка, який збудував свій дім на піску.</p>
<p>27 Полилася злива, розіллялися ріки, подули вітри й ударили на той дім, і він повалився, і руїна його була велика.”</p>
<p>28 І як Ісус скінчив ці слова, народ не міг надивуватись його навчанню,</p>
<p>29. бо він навчав їх як повновладний, а не як книжники їхні.</p>

<h4>ВІД МАТЕЯ 8 <span class="prim_h6"> Оздоровлення: прокаженого 1-4; - слуги сотника 5-13; - тещі Петра та інших 14-22; утихомирення бурі 23-27; оздоровлення гадаринських біснуватих 28-34</span></h4>
<p>1 Коли ж Ісус сходив з гори, йшла слідом за ним сила народу.</p>
<p>2 І приступив до нього прокажений, вклонивсь йому і мовить: “Господи, коли захочеш, зможеш мене очистити.”</p>
<p>3 Ісус простягнув руку й доторкнувсь до нього, кажучи: “Хочу, очисться!” І він негайно же очистився від прокази.</p>
<p>4 Тоді Ісус промовив до нього: “Гляди, не кажи нікому, а йди, покажися священикові й принеси дар, приписаний Мойсеєм, їм на свідоцтво.”</p>
<p>5 Коли Ісус увійшов у Капернаум, приступив до нього сотник, благаючи його словами:</p>
<p>6 “Господи, слуга мій лежить дома розслаблений і мучиться тяжко.”</p>
<p>7 Ісус каже до нього: “Я прийду й оздоровлю його.”</p>
<p>8 Тоді сотник у відповідь мовив: “Господи, я недостойний, щоб ти ввійшов під мою покрівлю, але скажи лише слово і слуга мій видужає. </p>
<p>9 Бо і я теж підвладний чоловік, маю вояків під собою, і кажу цьому: Іди, – і йде, а тому: Ходи, – і приходить; і слузі моєму: Зроби це, – і він робить.”</p>
<p>10 Почувши це Ісус, здивувався і сказав тим, що за ним ішли: “Істинно кажу вам: Ні в кого в Ізраїлі я не знайшов такої віри.</p>
<p>11 Кажу вам, що багато прийде зо сходу й заходу, і засядуть з Авраамом, Ісааком та Яковом у Царстві Небеснім,</p>
<p>12 а сини царства будуть викинуті геть у темряву кромішню, де буде плач і скрегіт зубів.”</p>
<p>13 І сказав Ісус сотникові: “Йди, хай тобі станеться за твоєю вірою!” І видужав слуга тієї ж години.</p>
<p>14 А як Ісус прийшов до Петра в хату, то побачив його тещу, що лежала в гарячці.</p>
<p>15 Він доторкнувсь до її руки, і полишила її гарячка; а вона встала й услугувала йому.</p>
<p>16 І як настав вечір, принесли до нього багато біснуватих, і він словом вигнав духів і зцілив усіх недужих,</p>
<p>17 щоб збулося сказане пророком Ісаєю: “Він узяв наші недуги й поніс наші хвороби.”</p>
<p>18 Побачивши силу народу навколо себе, Ісус звелів відплисти на другий бік.</p>
<p>19 І приступивши один книжник, сказав до нього: “Учителю, куди б ти не пішов, я піду за тобою.”</p>
<p>20 А Ісус каже до нього: “Лисиці мають нори й птиці небесні – гнізда, а Син Чоловічий не має де голову прихилити.”</p>
<p>21 Другий з учнів сказав до нього: “Господи, дозволь мені піти спершу поховати батька мого.”</p>
<p>22 Ісус же сказав до нього: “Іди за мною, і зостав мертвим ховати своїх померлих.”</p>
<p>23 Як він увійшов до човна, слідом за ним увійшли його учні.</p>
<p>24 Аж ось зірвалася на морі така велика буря, що хвилі заливали човен. Він же спав.</p>
<p>25 Ті кинулись до нього, збудили й кажуть: “Рятуй, Господи, ми гинемо!”</p>
<p>26 А він до них каже: “Чого ви лякливі, маловіри?” Тоді встав погрозив вітрам і морю, і настала велика тиша.</p>
<p>27 І здивувались люди та й заговорили між собою: “Хто це такий, що і вітри і море йому слухняні?”</p>
<p>28 Коли ж він прибув на той бік, у край гадаринський, зустріли його два біснуваті, що вийшли з гробниць, але такі люті, що ніхто не міг перейти тією дорогою.</p>
<p>29. І почали кричати: “Що нам і тобі, Сину Божий? Прийшов єси сюди, щоб нас мучити перед часом?”</p>
<p>30 Оподаль же від них паслося велике стадо свиней.</p>
<p>31 Біси попросили його: “Як ти нас виганяєш, пошли нас в оте стадо свиней.”</p>
<p>32 “Ідіть” – сказав їм. І вийшли з них, і ввійшли у свиней. Тоді то все стадо кинулося з кручі в море й утопилося в хвилях.</p>
<p>33 А пастухи повтікали й, прибігши в місто, все розповіли, а й про біснуватих.</p>
<p>34 Тоді все місто вийшло Ісусові назустріч і, побачивши його, попросили, щоб відійшов з їхніх околиць.</p>

<h4>ВІД МАТЕЯ 9 <span class="prim_h6"> Оздоровлення розслабленого 1-8; покликання Матея 9-13; про піст 14-17; оздоровлення кровоточивої та воскресіння дочки начальника 18-26; оздоровлення двох сліпих 27-31; і німого біснуватого 32-38.</span></h4>
<p>1 Сівши у човен, він переплив назад і прибув у своє місто.</p>
<p>2 І от принесено до нього розслабленого, що лежав на ношах. Побачивши їхню віру, Ісус сказав розслабленому: “Бадьорися сину, твої гріхи відпускаються.”</p>
<p>3 Та тут деякі з книжників заговорили між собою: “Він хулить.”</p>
<p>4 Ісус, знавши їхні думки, каже: “Чого лукаве думаєте в серцях ваших? </p>
<p>5 Що легше сказати: Твої гріхи відпущені, – чи сказати: Встань і ходи!</p>
<p>6 Та щоб знали, що Син Чоловічий має владу на землі гріхи відпускати”, – каже розслабленому: “Встань, візьми твої ноші та й іди до свого дому.”</p>
<p>7 Встав той і пішов до свого дому.</p>
<p>8 Народ же, бачивши це, настрахався і славив Бога, що дав таку владу людям.</p>
<p>9 Ідучи звідтіля, Ісус побачив мимохідь чоловіка, на ім'я Матей, що сидів на митниці, і сказав до нього: “Іди за мною!” Той устав і пішов слідом за ним.</p>
<p>10 Коли Ісус був при столі в його домі, прийшло багато митарів і грішників, то й посідали з ним і з його учнями.</p>
<p>11 Побачивши це, фарисеї почали говорити його учням: “Чого це ваш учитель їсть з митарями та грішниками?”</p>
<p>12 Почувши те, озвався: “Здорові не потребують лікаря, лише хворі.</p>
<p>13 Ідіть, отже, і навчіться, що значить: Я милосердя хочу, а не жертви. Бо я прийшов кликати не праведних, а грішних.”</p>
<p>14 Тоді приступили до нього учні Йоана й кажуть: “Чому ми й фарисеї постимо (багато), а твої учні не постять?”</p>
<p>15 Ісус відповів їм: “Чиж личить весільним гостям сумувати, поки молодий з ними? Надійдуть дні, коли від них заберуть молодого, і тоді будуть постити.</p>
<p>16 Ніхто не пришиває латки з нової тканини до старої одежі, бо латка в одежині збіжиться, і діра стане гірша.</p>
<p>17 І не вливають вина нового в старі бурдюки, а то бурдюки розтріснуться і вино розіллється та й бурдюки пропадуть; а вливають вино молоде в нові бурдюки, тож одне й друге збережеться.”</p>
<p>18 Коли він їм казав це, приступив один начальник і, вклонившися, мовить йому: “Дочка моя тількищо померла. Прийди но, поклади на неї свою руку, і вона оживе.”</p>
<p>19 Підвівсь Ісус і пішов за ним, а й учні його.</p>
<p>20 І от одна жінка, що дванадцять років нездужала на кровотечу, приступила ззаду й доторкнулась до краю його одежі.</p>
<p>21 Казала бо сама до себе: “Як тільки доторкнуся до краю його одежі, видужаю.”</p>
<p>22 Ісус же, обернувшись, побачив її і каже: “Бадьорися, дочко! Віра твоя спасла тебе.” І видужала жінка від тієї ж години.</p>
<p>23 А коли Ісус прибув до дому начальника й побачив там сопільників і юрбу схвильовану,</p>
<p>24 сказав: “Уступіться, бо дівча не вмерло, а спить.” І насміхалися з нього.</p>
<p>25 Якже випроваджено людей, він увійшов, узяв її за руку, і дівча встало.</p>
<p>26 Чутка про це розійшлась по всій тій країні.</p>
<p>27 І як Ісус відходив звідти, слідом за ним пустилися два сліпці й кричали: “Помилуй нас, сину Давидів!”</p>
<p>28 І коли він увійшов до хати, сліпці приступили до нього, а він спитав їх: “Чи віруєте, що я можу це зробити?” – “Так, Господи!” - кажуть йому ті.</p>
<p>29. Тоді він доторкнувся до їхніх очей, мовивши: “Нехай вам станеться за вашою вірою!”</p>
<p>30 І відкрились їхні очі. Ісус же суворо наказав їм: “Глядіть, щоб ніхто не знав про це.”</p>
<p>31 Та ті, вийшовши, розголосили про нього чутку по всій країні.</p>
<p>32 А як вони виходили, приведено до нього німого, що був біснуватий.</p>
<p>33 Коли ж він вигнав біса, німий почав говорити, і люди дивувалися, кажучи: “Ніколи щось таке не об'являлося в Ізраїлі!”</p>
<p>34 Фарисеї ж говорили: “Він виганяє бісів князем бісівським!”</p>
<p>35 Ісус обходив усі міста і села, навчаючи в їхніх синагогах, проповідуючи Євангелію царства та вигоюючи всяку хворобу й недугу.</p>
<p>36 Він, бачивши юрми народу, милосердився над ними, бо вони були стомлені й прибиті, немов ті вівці, що не мають пастуха.</p>
<p>37 Тоді він каже своїм учням: “Жнива великі, та робітників мало.</p>
<p>38 Просіть, отже, Господаря жнив, щоб вислав робітників на свої жнива.”</p>

<h4>ВІД МАТЕЯ 10 <span class="prim_h6"> Дванадцять апостолів; Ісус дає їм вказівки 1-33; і передвіщає переслідування 34-42</span></h4>
<p>1 Прикликавши своїх дванадцять учнів, Ісус дав їм владу над нечистими духами, щоб їх виганяли і лікували всяку хворобу й усяку неміч.</p>
<p>2 Ось імена дванадцятьох апостолів: перший Симон, прозваний Петром, і Андрій, брат його; Яків, син Заведея, та Йоан, брат його;</p>
<p>3 Филип та Вартоломей; Тома й Матей, митар; Яків, син Алфея, і Тадей;</p>
<p>4 Симон Кананій та Юда Іскаріотський, що й зрадив його.</p>
<p>5 Оцих дванадцять Ісус вислав і наказав їм: “У дорогу до поган не пускайтесь і в самарійські міста не заходьте.</p>
<p>6 А йдіть радше до загиблих овець дому Ізраїля.</p>
<p>7 Ідіть, проповідуйте, кажучи, що Царство Небесне – близько.</p>
<p>8 Оздоровлюйте недужих, воскрешайте мертвих, очищуйте прокажених, бісів виганяйте. Даром прийняли, даром давайте.</p>
<p>9 Не беріть ні золота, ні срібла, ні дрібних грошей у череси ваші.</p>
<p>10 Ні торби на дорогу, ні одежин двох, ні взуття, ні палиці, – бо робітник вартий утримання свого.</p>
<p>11 А як зайдете в якесь місто, чи село, то розпитайте, хто в ньому достойний, і там перебувайте, поки не вийдете.</p>
<p>12 Входячи ж у дім, вітайте його, кажучи: Мир дому цьому!</p>
<p>13 І як той дім достойний, нехай ваш мир зійде на нього; а як недостойний, нехай ваш мир до вас повернеться.</p>
<p>141 як хтось вас не прийме та й не послухає ваших слів, то ви, виходячи з дому чи з того міста, обтрусіть порох із ніг ваших.</p>
<p>15 Істинно кажу вам: Легше буде судного дня землі Содомській і Гоморській, ніж місту тому!</p>
<p>16 Оце я посилаю вас, немов овець серед вовків. Будьте, отже, мудрі, як змії, і прості, як голубки.</p>
<p>17 Стережіться людей, бо вони видадуть вас синедріонам і бичуватимуть вас по своїх синагогах.</p>
<p>18 Вас волочитимуть і до правителів і до царів за мене, щоб свідчити перед ними й поганами.</p>
<p>19 І коли видадуть вас, не журіться, як або що вам говорити, – дано буде вам на той час, що маєте говорити;</p>
<p>20 не ви бо будете говорити, а Дух Отця вашого в вас говоритиме.</p>
<p>21 Брат видасть на смерть брата й батько дитину; діти повстануть на батьків і будуть їх убивати.</p>
<p>22 Вас ненавидітимуть усі за моє ім'я, але хто витриває до кінця, той спасеться.</p>
<p>23 А як будуть вас переслідувати в тому місті, тікайте в інше. Істинно кажу вам: Не встигнете обійти міст ізраїльських, як прийде Син Чоловічий.</p>
<p>24 Не є учень понад учителя, ані слуга над пана свого.</p>
<p>25 Досить для учня, коли стане, як його вчитель; а слуга – як його пан. Коли господаря назвали Велзевулом, то скільки більше – його домашніх.</p>
<p>26 Тож ви їх не лякайтесь. Нема нічого схованого, що не виявиться; нічого тайного, що не стане знаним.</p>
<p>27 Що вам кажу в темноті, кажіть те при світлі; і що ви чуєте на вухо, голосіть з покрівель.</p>
<p>28 Не бійтеся тих, що вбивають тіло, душі ж убити не можуть; а бійтесь радше того, хто може погубити душу і тіло в пеклі.</p>
<p>29. Хіба не за шага продається пара горобців? А проте ні один із них не впаде на землю без волі Отця вашого.</p>
<p>30 А вам же все волосся на голові пораховано!</p>
<p>31 Не бійтесь, отже: ви вартніші за багатьох горобців.</p>
<p>32 Кожний, отже, хто визнає мене перед людьми, того і я визнаю перед моїм Отцем небесним.</p>
<p>33 Хто ж мене зречеться перед людьми, того й я зречусь перед Отцем моїм небесним.</p>
<p>34 Не думайте, що я прийшов принести мир на землю. Не мир прийшов я принести на землю, а меч.</p>
<p>35 Я прийшов порізнити чоловіка з його батьком, дочку з її матір'ю і невістку з її свекрухою.</p>
<p>36 І ворогами чоловіка будуть його домашні.</p>
<p>37 Хто любить батька або матір більше, ніж мене, той недостойний мене. І хто любить сина або дочку більше, ніж мене, той недостойний мене.</p>
<p>38 Хто не бере свого хреста й не йде слідом за мною, той недостойний мене.</p>
<p>39 Хто своє життя зберігає, той його погубить; а хто своє життя погубить задля мене, той його знайде.</p>
<p>40 Хто вас приймає, той мене приймає; а хто мене приймає, той приймає того, хто мене послав.</p>
<p>41 Хто приймає пророка, тому що він пророк, той одержить пророчу нагороду, і хто приймає праведного, тому що він праведний, той одержить праведничу нагороду.</p>
<p>42 Хто напоїть, як учня, одного з цих малих тільки кухликом холодної водиці, істинно кажу вам, той не втратить своєї нагороди.”</p>

<h4>ВІД МАТЕЯ 11 <span class="prim_h6"> Посольство від Йоана Христителя 1-15; Ісус про сучасне йому покоління 16-19; провіщення горя тим містам, які залишилися байдужими супроти Божих чудес 20-24; благовість – явна для малих дітей 25-30</span></h4>
<p>1 Коли Ісус скінчив настановляти дванадцятьох своїх учнів, пішов звідти навчати й проповідувати по містах їхніх.</p>
<p>2 Почувши у в'язниці йро діла Христові, Йоан послав його спитати через своїх учнів:</p>
<p>3 “Ти той, що має прийти, чи іншого маємо чекати?”</p>
<p>4 У відповідь на це Ісус сказав їм: “Ідіть і сповістіть Йоана про те, що чуєте й бачите:</p>
<p>5 Сліпі бачать і криві ходять; прокажені очищуються і глухі чують; мертві воскресають і вбогим проповідується Добра Новина.</p>
<p>6 Щасливий, хто через мене не спотикнеться.”</p>
<p>7 Тоді, як ті відходили, Ісус почав говорити людям про Йоана: “На що ви вийшли подивитися в пустиню? На тростину, що її колише вітер?</p>
<p>8 На що ж вийшли подивитись? На чоловіка, одягненого в одежу м'яку? Таж ті, що носять м'яку одежу, сидять у царських палацах.</p>
<p>9 Чого ж тоді вийшли? Побачити пророка? Так, кажу вам, і більше, як пророка.</p>
<p>10 Це той, що про нього написано: Ось я посилаю мого посланця перед тобою, що приготує тобі дорогу перед тобою.</p>
<p>11 Істинно кажу вам, що між народженими від жінок не було більшого від Йоана Христителя; однак найменший у Небеснім Царстві більший від нього.</p>
<p>12 Від часів Йоана Христителя і понині Царство Небесне здобувається силою; і ті, що вживають силу, силоміць беруть його.</p>
<p>13 Усі бо пророки й закон пророкували до Йоана.</p>
<p>14 І коли хочете знати – він є Ілля, що має прийти.</p>
<p>15 Хто має вуха, нехай слухає.</p>
<p>16 До кого б мені прирівняти рід цей? Він подібний до дитинчат, які сидять на майданах та вигукують до інших,</p>
<p>17 кажучи: Ми вам на сопілці грали, та ви не танцювали; ми жалобної вам співали, та ви не били себе в груди. –</p>
<p>18 Прийшов бо був Йоан, що не їв, не пив, і вони кажуть: Він біса має.</p>
<p>19 Прийшов Син Чоловічий, що їсть і п'є, і вони кажуть: Оцей чоловік ненажера й винопивець, приятель митарів і грішників! І виправдалась мудрість власними ділами.”</p>
<p>20 Тоді Ісус почав докоряти тим містам, у яких відбулося найбільше його чуд, за те, що не покаялися.</p>
<p>21 “Горе тобі, Хоразине! Горе тобі, Витсаїдо! Бо якби чуда, що в вас відбулися, сталися в Тирі й Сидоні, вони б давно покаялись у волосяниці та в попелі.</p>
<p>22 Тому кажу вам: Тирові й Сидонові судного дня легше буде, ніж вам.</p>
<p>23 Та й ти, Капернауме, чи піднесешся попід небеса? – Аж до аду зійдеш! Бо якби чуда, які в тебе відбулися, сталися в Содомі, він лишився б аж досі.</p>
<p>24 Тому кажу вам: Землі Содомській легше буде судного дня, ніж тобі.”</p>
<p>25 Тоді ж Ісус заговорив: “Я прославляю тебе, Отче, Господи неба й землі, що ти затаїв це від мудрих та розумних і що відкрив це немовлятам.</p>
<p>26 Так, Отче: бо так тобі було довподоби.</p>
<p>27 Все передане Мені моїм Отцем, і ніхто не знає Сина, крім Отця, і Отця ніхто не знає, крім Сина, та кому Син схоче відкрити.</p>
<p>28 Прийдіть до мене всі втомлені й обтяжені, і я облегшу вас.</p>
<p>29. Візьміть ярмо моє на себе й навчіться від мене, бо я лагідний і сумирний серцем, тож знайдете полегшу душам вашим.</p>
<p>30 Ярмо бо моє любе й тягар мій легкий.”</p>

<h4>ВІД МАТЕЯ 12 <span class="prim_h6"> Апостоли зривають колосся в суботу 1-8; оздоровлення сухорукого 9-14; здійснення пророцтва Ісаї 15-21; Ісус та Велзевул 22-32; слова – свідок серця 33-37; знак Нони 38-42; нечистий дух й-45; правдива родина Ісусова 46-50</span></h4>
<p>1 Того часу Ісус проходив ланами в суботу. Учні ж його, зголоднілі, заходилися рвати колосся і їсти.</p>
<p>2 Побачили це фарисеї і кажуть до нього: “Он твої учні роблять те, чого не можна робити в суботу”.</p>
<p>3 Він відповів їм: “Хіба ви не читали, що зробив Давид, як зголоднів був він і ті, що були з ним?</p>
<p>4 Як ото він увійшов у .дім Божий і спожив хліби покладання, яких, за винятком самих священиків, не можна було їсти ні йому, ні тим, що з ним були,</p>
<p>5 Або хіба ви не читали в законі, як священики в суботу порушують у храмі суботу й провини не мають?</p>
<p>6 Я ж: кажу вам, що тут більше, ніж храм.</p>
<p>7 Якби ви зрозуміли, що значить: Я милосердя хочу, а не жертви, – ви б безвинних не осудили.</p>
<p>8 Бо Син Чоловічий – Господь і суботи.”</p>
<p>9 Звідти пішов Ісус в їхню синагогу.</p>
<p>10 А був там чоловік з сухою рукою. І вони питають його: “Чи можна зціляти в суботу?”, – щоб його обвинуватити.</p>
<p>11 Він же до них каже: “Чи є якийсь між вами, що, мавши одну вівцю, не візьме її і не витягне, коли вона впаде в суботу в яму?</p>
<p>12 А скільки ж: чоловік над вівцю вартісніший! Тим то й в суботу можна добро чинити.”</p>
<p>13 Тоді сказав до чоловіка: “Простягни твою руку!” Простягнув той, і вона стала здорова, як і друга.</p>
<p>14 А фарисеї вийшли звідти й радили на нього раду, щоб його погубити.</p>
<p>15 Довідавшись про це, Ісус пішов геть звідси. Слідом за ним пішла сила народу: він оздоровив їх усіх,</p>
<p>16 але суворо наказав їм його не виявляти,</p>
<p>17 щоб збулося сказане Ісаєю пророком:</p>
<p>18 “Ось мій слуга, якого я вибрав, улюблений мій, що його душа моя собі вподобала. Я покладу на нього духа мого, і він звіщатиме поганам .правосуддя.</p>
<p>19 Він не буде ні змагатися, ні кричати і голосу його ніхто не буде чути на майданах.</p>
<p>20 Він очеретини надломаної не доломить і гнота тліючого не загасить, аж поки не доведе право до перемоги.</p>
<p>21 На його ім'я будуть надіятися погани.”</p>
<p>22 Тоді приведено до нього біснуватого, сліпого та німого, і він зцілив його, так що німий і розмовляв і бачив.</p>
<p>23 І здивувалися всі люди й говорили: “Чи не є часом цей син Давида?”</p>
<p>24 А фарисеї, почувши це сказали: “Отой не інакше виганяє бісів, як тільки Велзевулом, князем бісівським.”</p>
<p>25 Знаючи думки їхні, Ісус сказав їм: “Кожне царство, розділене в собі, запустіє, і кожне місто чи дім, розділені в собі самому, не встояться.</p>
<p>26 І коли сатана сатану виганяє, то він розділений у собі самому; як же тоді вдержиться його царство?</p>
<p>27 І коли я Велзевулом виганяю бісів, то сини ваші ким виганяють? Тому то вони будуть вашими суддями.</p>
<p>28 Коли ж я Духом Божим виганяю бісів, то прибуло до вас Царство Боже.</p>
<p>29. Або як може хтось увійти в дім сильного й пограбувати його майно, якщо він перше не зв'яже сильного й аж тоді дім його розграбує?</p>
<p>30 Хто не зо мною, той проти мене, і. хто зо мною не збирає, той розкидає.</p>
<p>31 Тому кажу вам: Усякий гріх, усяка хула проститься людям; але хула на Духа не проститься.</p>
<p>32 І коли хтось каже слово проти Сина Чоловічого, йому проститься. Коли ж хтось скаже проти Святого Духа, йому не проститься ні в цьому світі, ні на тому.</p>
<p>33 Виплекайте дерево добре, то й плід його добрий; а посадіть дерево погане, то й плід його поганий. Бо дерево пізнається з плоду.</p>
<p>34 Гадюче поріддя, як можете ви говорити слова добрі, злі бувши? З повноти бо серця уста промовляють.</p>
<p>35 Добра людина з доброго скарбу добро виносить, лиха ж з лихого скарбу лихе виносить.</p>
<p>36 Кажу бо вам: За кожне пусте слово, яке скажуть люди, – дадуть відповідь судного дня за нього.</p>
<p>37 Бо за словами твоїми будеш виправданий і за словами твоїми будеш засуджений.”</p>
<p>38 Тоді деякі з книжників та фарисеїв озвались до нього: “Учителю, ми хочемо побачити якийсь знак від тебе.”</p>
<p>39 А він у відповідь сказав їм: “Лукаве поріддя і перелюбне вимагає знаку, та знаку не буде йому дано, як тільки знак пророка Йони.</p>
<p>40 Як Йона був у нутрі кита три дні й три ночі, так буде Син Чоловічий у лоні землі три дні й три ночі.</p>
<p>41 Люди ніневійські стануть на суді з цим родом і його засудять, бо вони покаялися на проповідь Йони, а тут є – більше, ніж Йона!</p>
<p>42 Цариця півдня стане на суді з цим поріддям і його засудить, бо вона прибула з кінця світу, щоб побачити мудрість Соломона, а тут є – більше від Соломона!</p>
<p>43 А коли дух нечистий вийде з чоловіка, то блукає по місцях безводних, шукаючи спочинку, та не знаходить.</p>
<p>44 Тоді промовляє: Повернусь у дім свій, звідки я вийшов. Приходить і знаходить його порожнім, заметеним та прибраним.</p>
<p>45 Тоді він іде, бере з собою сім інших духів, гірших від себе, і вони входять і оселюються там, і останнє того чоловіка буде гірше, ніж перше. Так буде й з цим лукавим поріддям.”</p>
<p>46 Коли він промовляв ще до народу, то його мати та брати стояли надворі, бажаючи з ним говорити.</p>
<p>47 Каже один до нього: “Он твоя мати і твої брати стоять надворі, бажаючи говорити з тобою.”</p>
<p>48 Тоді він відповів тому, що говорив до нього: “Хто моя мати і хто брати мої?”</p>
<p>49 Вказавши ж рукою на своїх учнів, мовив: “Ось моя мати і брати мої!</p>
<p>50 Бо хто чинить волю мого Отця, що на небі, той мій брат, сестра і мати.”</p>

<h4>ВІД МАТЕЯ 13 <span class="prim_h6"> Притча: про сіяча 1-23; - про кукіль, зерно гірчичне, закваску і притча про скарб та перлу 24-52; Ісус у Назареті 53-51</span></h4>
<p>1 Того дня Ісус вийшов з дому і сів край моря. </p>
<p>2 І зібралася коло нього така сила народу, що він увійшов у човен і сів у ньому, а ввесь народ стояв на березі.</p>
<p>3 Він говорив до них численними притчами, кажучи: “От вийшов сіяч сіяти.</p>
<p>4 І коли він сіяв, деяке впало край дороги, і прилетіло птаство і повидзьобувало його.</p>
<p>5 Інше впало на ґрунт кам'янистий, де не було землі багато, і зараз же проросло, бо земля була неглибока.</p>
<p>6 Як зійшло сонце, воно вигоріло, а що не мало коріння, усохло.</p>
<p>7 Інше впало на тернину, і вибуяла тернина й заглушила його,</p>
<p>8 Інше впало на добру землю і вродило одне в сто разів, друге в шістдесят, а інше в тридцять.</p>
<p>9 Хто має вуха, нехай слухає.”</p>
<p>10 І приступили його учні й сказали до нього: “Чому ти притчами до них говориш?”</p>
<p>11 А він у відповідь сказав їм: “Тому, бо вам дано знати тайни Небесного Царства, а он тим не дано.</p>
<p>12 Бо хто має, тому дасться, і він надто буде мати; а в того, хто не має, заберуть і те, що має.</p>
<p>13 Я тому говорю до них притчами, що вони, дивлячись, не бачать, і слухаючи, не чують і не розуміють.</p>
<p>14 На них збувається пророцтво Ісаї, що каже: Слухом почуєте, та не зрозумієте, і дивлячись, не побачите, –</p>
<p>15 бо серце в цього народу затовстіло. Вони на вуха тяжко чують і зажмурили свої очі, щоб не бачити очима, і вухами не чути, і не зрозуміти серцем, та не навернутись, –щоб я зцілив їх.</p>
<p>16 Ваші ж очі щасливі, бо бачать; та й ваші вуха, – бо чують.</p>
<p>17 Істинно кажу вам: Багато пророків і праведних хотіли бачити, що ви бачите, і не бачили, і чути, що ви чуєте, і не чули.</p>
<p>18 Слухайте, отже, притчу про сіяча.</p>
<p>19 До кожного, хто чує слово Царства і його не розуміє, приходить лукавий і викрадає те, що посіяне в його серці. Це той, хто був сприйняв насіння край дороги.</p>
<p>20 А той, хто був сприйняв його на кам'янистім ґрунті, це той, що чує слово і зараз же з радістю його сприймає,</p>
<p>21 але він коріння в собі не має, непостійний, і коли настане яка скрута чи переслідування задля Слова, він швидко зневірюється.</p>
<p>22 А той, хто прийняв його між тернину, це той, хто слухає слово, але турботи цього світу та омана багатства заглушують те слово, і воно не приносить плоду.</p>
<p>23 Той же, нарешті, хто сприйняв його на добрій землі, – це той, хто слухає і розуміє слово, і плід приносить; і видає один у сто разів, інший у шістдесят, ще інший у тридцять.”</p>
<p>24 Ще одну притчу подав він їм, промовляючи: “Царство Небесне подібне до чоловіка, що був посіяв добре зерно на своїм полі.</p>
<p>25 Та коли люди спали, прийшов його ворог і посіяв кукіль поміж пшеницю та й пішов.</p>
<p>26 Коли виросло збіжжя і вигнало колосся, тоді й кукіль появився.</p>
<p>27 Прийшли слуги господаря і кажуть до нього: Пане, хіба не добре зерно ти посіяв на твоїм полі? Звідки ж узявся кукіль?</p>
<p>28 Він і відповів їм: Ворог-чоловік зробив це. А слуги йому кажуть: Хочеш, ми підемо, його виполемо?</p>
<p>29. Ні! -каже, щоб, виполюючи кукіль, ви часом не повиривали разом з ним пшениці.</p>
<p>30 Лишіть, нехай росте до жнив одне й друге разом. А під час жнив я женцям скажу: Зберіть перше кукіль та зв'яжіть його в снопи, щоб його спалити; пшеницю ж складіть у мою клуню.”</p>
<p>31 Іншу притчу він подав їм, кажучи: “Царство Небесне подібне до зерна гірчиці, що його взяв чоловік та й посіяв на своїм полі.</p>
<p>32 Воно, щоправда, найменше з усіх зерен; але як виросте, стає найбільшим з усієї городини, і навіть стає деревом, так що птаство небесне злітається і гніздиться на його гілках.”</p>
<p>33 Ще іншу притчу повідав їм: “Царство Небесне схоже на закваску, що її бере жінка і кладе до трьох мірок муки, аж поки все не скисне.” –</p>
<p>34 Все це говорив Ісус до людей у притчах, і без притч не говорив до них нічого,</p>
<p>35 щоб збулося сказане пророком: “Уста мої відкрию в притчах, оповім тайни, сховані від початку світу.”</p>
<p>36 Тоді він відіслав народ і прийшов додому. І підійшли до нього його учні та й кажуть: “Виясни нам притчу про кукіль, що на полі.”</p>
<p>37 А він у відповідь сказав їм: “Той, хто сіє добре зерно – це Син Чоловічий;</p>
<p>38 поле – це світ; добре зерно – це сини Царства; а кукіль – це сини лукавого;</p>
<p>39 ворог, що його посіяв – це диявол; жнива – це кінець світу; женці – це ангели.</p>
<p>40 Так, як збирають кукіль і в вогні палять, так само буде при кінці світу:</p>
<p>41 Син Чоловічий пошле своїх ангелів, які зберуть із його Царства всі спокуси й тих, що чинять беззаконня,</p>
<p>42 і кинуть їх до вогняної печі: там буде плач і скрегіт зубів.</p>
<p>43 І тоді праведні засяють, як сонце, в Царстві Отця свого. Хто має вуха, нехай слухає!</p>
<p>44 Царство Небесне подібне до скарбу, захованого в полі, що його чоловік, знайшовши, ховає і, радіючи з того, іде й продає все, що має, а купує те поле.</p>
<p>45 Подібне ще Царство Небесне до купця, що шукає добрих перел.</p>
<p>46 Знайшовши одну дорогоцінну перлину, йде, продає все, що має, і купує її.</p>
<p>47 Подібне також Небесне Царство до невода, що, закинутий у море, набрав усякої всячини.</p>
<p>48 Коли він виповниться, тягнуть його на берег і, посідавши, збирають, що добре, в посуд, а непридатне викидають.</p>
<p>49 Так буде при кінці світу: ангели вийдуть і вилучать злих з-поміж праведних і</p>
<p>50 кинуть їх до вогняної печі: там буде плач і скрегіт зубів.</p>
<p>51 Чи ви це все зрозуміли?” – “Так!” – йому відповіли.</p>
<p>52 Тоді сказав їм: “Ось чому кожний книжник, навчений про Небесне Царство, подібний до господаря, який виймає із свого скарбу нове і старе.”</p>
<p>53 Якже Ісус скінчив ці притчі, пішов звідти.</p>
<p>54 Прибувши в свою батьківщину, він навчав їх у їхній синагозі, так що вони дивувалися і говорили: “Звідкіля в нього ця мудрість і сила чудодійна?</p>
<p>55 Хіба він не син теслі? Хіба не його мати зветься Марія, а його брати: Яків, Йосиф, Симон та Юда?</p>
<p>56І його сестри хіба не всі між нами? Звідки ж воно йому це все?”</p>
<p>57 І вони брали йому це за зле. Ісус же сказав їм: “Пророк не має пошани лише в своїй батьківщині та в себе вдома.”</p>
<p>58 І не зробив там багато чуд з-за їхньої невіри.</p>

<h4>ВІД МАТЕЯ 14 <span class="prim_h6"> Ірод про Ісуса 1-2; смерть Йоана Христителя 3-12; перше помноження хлібів 13-21; Ісус іде водою 22-36</span></h4>
<p>1 Того часу чутка про Ісуса дійшла до Ірода четверовласника,</p>
<p>2 і він сказав до своїх слуг: “Це Йоан Христитель! Це він воскрес із мертвих і тому чудодійні сили діють у ньому!”</p>
<p>3 Бо Ірод був схопив Йоана, зв'язав його і вкинув у темницю – через Іродіяду, жінку брата свого Филипа;</p>
<p>4 Йоан бо говорив до нього: “Не можна тобі її мати.”</p>
<p>5 Він хотів його вбити, та боявся народу, бо його мали за пророка.</p>
<p>6 Коли настав день народження Ірода, дочка Іродіяди танцювала перед усіма й догодила Іродові;</p>
<p>7 отож, клянучись, обіцяв їй дати, чого тільки попросить.</p>
<p>8 Та, під намовою матері своєї, сказала йому: “Дай мені тут на полумиску голову Йоана Христителя.”</p>
<p>9 І засмутився цар, але задля клятви і тих, що разом за столом сиділи, звелів дати, –</p>
<p>10 тож послав стяти голову Йоанові в темниці.</p>
<p>11 Принесли, отже, на полумиску його голову й дали дівчині, а та піднесла своїй матері.</p>
<p>12 І прийшли його учні, взяли тіло й поховали його; і пішли та сповістили про те Ісуса.</p>
<p>13 Почувши це, Ісус відплив звідси човном у пустинне й самітне місце; народ же, довідавшись про це, пішов за ним з міст пішки.</p>
<p>14 А вийшовши Ісус, побачив силу народу і змилосердився над ними та вигоїв їхніх недужих.</p>
<p>15 Якже настав вечір, підійшли до нього його учні й кажуть: “Пусте це місце та й час минув уже. Відпусти людей, нехай ідуть по селах та куплять собі поживи.”</p>
<p>16 А Ісус сказав їм: “Не треба їм відходити: дайте ви їм їсти.”</p>
<p>17 Вони ж мовлять до нього: “Ми маємо тут тільки п'ять хлібів і дві рибі.”</p>
<p>18 Тоді він каже: “Принесіть мені їх сюди.”</p>
<p>19 І, звелівши народові посідати на траві, взяв п'ять хлібів і дві риби, підвів очі до неба, поблагословив і розламав ті хліби, і дав учням, а учні – людям.</p>
<p>20 Всі їли до наситу й назбирали куснів, що зосталися, дванадцять кошів повних.</p>
<p>21 Тих же, що їли, було яких п'ять тисяч чоловіків, окрім жінок та дітей.</p>
<p>22 І зараз же спонукав учнів увійти до човна й переплисти на той бік раніше від нього, тим часом як він відпускав народ.</p>
<p>23 І коли відпустив народ, пішов на гору помолитися насамоті. Як звечоріло, він був там сам один.</p>
<p>24 Човен уже був посеред моря і його кидали хвилі, бо вітер був супротивний.</p>
<p>25 О четвертій сторожі ночі (Ісус) прийшов до них, ступаючи морем.</p>
<p>26 Учні, побачивши, що він іде морем, жахнулись. “То привид!” – заговорили й закричали з переляку.</p>
<p>27 Та Ісус тієї ж миті мовив до них: “Заспокойтесь, – це я, не страхайтеся!”</p>
<p>28 Аж тут Петро озвавсь до нього й каже: “Господи, коли це ти, повели мені підійти водою до тебе!”</p>
<p>29. “Підійди!” – сказав Ісус. І вийшов Петро з човна, почав іти по воді і підійшов до Ісуса;</p>
<p>30 але, побачивши, що вітер сильний, злякався, почав потопати й крикнув: “Господи, рятуй мене!”</p>
<p>31 Ісус же притьмом простягнув руку, вхопив його і мовив до нього: “Маловіре; чого засумнівався?”</p>
<p>32 І як увійшли до човна, вітер ущух.</p>
<p>33 А тоді ті, що були в човні, вклонилися йому до ніг, кажучи: “Ти істинно – Син Божий!”</p>
<p>34 І перепливши, прибули в землю генезаретську.</p>
<p>35 Пізнали його люди цього місця і розголосили по всій тій околиці вістку про нього. І принесли до нього всіх недужих</p>
<p>36 та й просили його, аби тільки приторкнутись їм до краю його одягу. І скільки їх доторкалося, одужували.</p>

<h4>ВІД МАТЕЯ 15 <span class="prim_h6"> Ісус та фарисеї 1-20; оздоровлення дочки ханаанянки 21-28; численні оздоровлення біля озера 29-31; друге помноження хлібів 32-39</span></h4>
<p>1 Тоді приступили до Ісуса фарисеї та книжники з Єрусалиму й кажуть:</p>
<p>2 “Чому твої учні порушують передання старших: не миють рук, коли споживають страву?”</p>
<p>3 А він у відповідь сказав їм: “А ви чого порушуєте заповідь Божу вашим переданням?</p>
<p>4 Бог бо заповідав: Шануй батька твого й матір. І далі: Хто проклинає батька-матір, хай буде скараний на смерть.</p>
<p>5 А ви кажете: Хто скаже батькові чи матері: Добро, яким би я міг допомогти вам, є дар (Божий)! –</p>
<p>6 той може вже й не шанувати свого батька чи матір свою. Тож вашим переданням усуваєте заповідь Божу.</p>
<p>7 О лицеміри! Добре про вас пророкував був Ісая:</p>
<p>8 Оцей народ устами мене поважає, серце ж їхнє далеко від мене.</p>
<p>9 Однак, намарно мене шукають, навчаючи людських наказів.”</p>
<p>10 І прикликавши людей, сказав їм: “Слухайте й розумійте!</p>
<p>11 Не те, що до уст входить, осквернює людину, а те, що з уст виходить, те осквернює людину”.</p>
<p>12 Тоді приступили учні й кажуть йому: “Чи знаєш, що фарисеї взяли тобі за зле, як почули, що ти так говориш?”</p>
<p>13 Ісус озвався: “Кожна рослина, яку не посадив мій Отець Небесний, буде вирвана з корінням.</p>
<p>14 Лишіть їх: це сліпі проводарі сліпих! Коли ж сліпий веде сліпого, обидва впадуть у яму.”</p>
<p>15 Тоді Петро заговорив до нього й каже: “З'ясуй нам оту притчу.”</p>
<p>16 Він же відповів: “То ви також без розуму ще й досі?</p>
<p>17 Хіба не розумієте, що все те, що до уст входить, іде до нутра й геть виходить?</p>
<p>18 А те, що з уст виходить, те походить із серця і воно, власне, осквернює людину;</p>
<p>19 із серця бо походять лихі думки, убивства, перелюби, розпуста, крадежі, лживе свідчення, богохульства.</p>
<p>20 Це осквернює людину, а їсти немитими руками не сквернить людину.”</p>
<p>21 Ісус вийшов звідти й пішов в околиці тирську та сидонську.</p>
<p>22 Коли це жінка ханаанянка вийшла з цих околиць і почала кричати: “Змилуйся надо мною, Господи, Сину Давида! Біс мучить мою дочку страшенно.”</p>
<p>23 Він же не озвався до неї і словом. Тут приступили його учні й почали його просити: “Відпусти її, бо вона кричить за нами.”</p>
<p>24 А він у відповідь промовив: “Я посланий лише до загиблих овець дому Ізраїля.”</p>
<p>25 Та ж підійшла і, вклонившись йому в ноги, каже: “Господи, допоможи мені!”</p>
<p>26 Він відповів їй: “Не личить брати хліб у дітей і кидати щенятам.”</p>
<p>27 А вона каже: “Так, Господи! Але й щенята їдять кришки, що падають зо столу в панів їхніх.”</p>
<p>28 Тоді відповів їй Ісус: “О жінко, велика твоя віра! Хай тобі буде, як бажаєш.” І видужала її дочка від тієї години.</p>
<p>29. Звідти Ісус, знову перейшовши над Галилейське море, зійшов на гору й сів там.</p>
<p>30 Сила народу прийшла тоді до нього, що мали при собі кривих, калік, сліпих, німих, чимало й інакших, та й клали їх до його ніг, а він зціляв їх.</p>
<p>31 І дивувались люди, бачивши, що німі говорять, каліки знову одужують, криві ходять і сліпі бачать, – і прославляли Бога Ізраїля.</p>
<p>32 Тим часом Ісус покликав своїх учнів і сказав їм: “Жаль мені цих людей, бо ось три дні вже, як вони перебувають зо мною, і не мають що їсти, а відпустити їх голодними не хочу, щоб, бува, не охляли десь по дорозі.”</p>
<p>33 Кажуть до нього його учні: “Де нам узяти стільки хліба в пустині, щоб нагодувати стільки люду?”</p>
<p>34 Ісус спитав їх: “А скільки в вас хлібів?” “Сім”, – кажуть, – “і кілька рибин.”</p>
<p>35 Тоді він звелів людям сісти на землю,</p>
<p>36 взяв сім хлібів та рибу, воздав хвалу, поламав і заходився давати учням, а ті людям.</p>
<p>37 Усі їли до наситу й назбирали куснів, що зосталися, сім повних кошів.</p>
<p>38 Тих же, що їли, було яких чотири тисячі чоловік, окрім жінок та дітей.</p>
<p>39 І відпустивши народ, Ісус сів до човна і прибув у сторони Магадану.</p>

<h4>ВІД МАТЕЯ 16 <span class="prim_h6"> Лукавий рід хоче знаку з неба 1-4; фарисейська закваска 5-12; віровизнання Петра 13-20; перша згадка про страждання 21-28</span></h4>
<p>1 І приступили фарисеї та садукеї і, спокушаючи його, просили, щоб показав їм знак з неба.</p>
<p>2 А він у відповідь сказав їм: “Як настане вечір, ви кажете: Буде гарна погода, бо червоне небо;</p>
<p>3 а вранці: сьогодні буде негода, бо небо щось червонясто похмуре. То вигляд неба ви вмієте розпізнавати, а знаків часу ви не здатні розпізнавати?</p>
<p>4 Рід лукавий і перелюбний шукає знаку, але знаку йому не дасться, хіба що знак Йони.” І покинув їх і пішов звідти.</p>
<p>5 Коли перепливли учні на той бік, забули взяти хліба.</p>
<p>6 Ісус сказав їм: “Глядіть, бережіться закваски фарисейської і садукейської.”</p>
<p>7 Вони ж перемовлялись між собою і говорили: “Бо ми не взяли хліба.”</p>
<p>8 Помітив це Ісус і каже: “Чого перемовляєтесь між: собою, маловіри, – тому, що не взяли хліба?</p>
<p>9 І досі не збагнули? Чи ж ви не пам'ятаєте п'ятьох хлібів для п'ятьох тисяч, – а скільки ви кошів зібрали?</p>
<p>10 Ані тих сімох хлібів для чотирьох тисяч, – а скільки ви кошів зібрали?</p>
<p>11 Тож як же не розумієте, що я не про хліб вам говорив, коли казав: Бережіться закваски фарисейської і садукейської?”</p>
<p>12 Тоді ті зрозуміли, що він говорив їм стерегтися не хлібної закваски, а фарисейської та садукейської науки.</p>
<p>13 Прийшовши в околиці Филипової Кесарії, Ісус спитав своїх учнів: “За кого мають люди Сина Чоловічого?”</p>
<p>14 Ті відповіли: “Одні за Йоана Христителя, інші за Іллю, ще інші за Єремію або одного з пророків.”</p>
<p>15 “На вашу ж думку”, – до них каже, – “хто я?”</p>
<p>16 Озвався Симон Петро і заявляє: “Ти – Христос, Бога живого син.”</p>
<p>17 У відповідь Ісус сказав до нього: “Щасливий ти, Симоне, сину Йонин, бо не тіло і кров це тобі відкрили, а Отець мій небесний.</p>
<p>18 Тож і я тобі заявляю, що ти – Петро (скеля), і що я на цій скелі збудую мою Церкву й що пекельні ворота її не подолають.</p>
<p>19 Я дам тобі ключі Небесного Царства, і що ти на землі зв'яжеш, те буде зв'язане на небі; і те, що ти на землі розв'яжеш, те буде розв'язане й на небі.”</p>
<p>20 Тоді він наказав учням, щоб вони нікому не казали, що він – Христос.</p>
<p>21 З того часу Ісус почав виявляти своїм учням, що йому треба йти в Єрусалим і там багато страждати від старших, первосвящеників та книжників, і бути вбитим, і на третій день воскреснути.</p>
<p>22 Тоді Петро, взявши його набік, став йому докоряти: “Пожалій себе, Господи! Це хай не станеться з тобою!”</p>
<p>23 Він обернувся і сказав Петрові: “Геть, сатано, від мене! Ти мені спокуса, бо думаєш не про Боже, а про людське.”</p>
<p>24 Тоді Ісус сказав до своїх учнів: “Коли хтось хоче йти за мною, нехай зречеться себе самого, візьме хрест свій і йде за мною.</p>
<p>25 Хто хоче спасти своє життя, той його погубить; а хто своє життя погубить ради мене, той його знайде.</p>
<p>26 Яка користь людині, як світ цілий здобуде, а занапастить власну душу? Що може людина дати взамін за свою душу?</p>
<p>27 Син Чоловічий має прийти в славі Отця свого з ангелами своїми й тоді віддасть кожному згідно з його ділами.</p>
<p>28 Істинно кажу вам: Є деякі між тут присутніми, що не зазнають смерти, аж поки не побачать Сина Чоловічого, що йде у своєму Царстві.”</p>

<h4>ВІД МАТЕЯ 17 <span class="prim_h6"> Переображення 1-8; учні запитують про Іллю 9-13; вилікування біснуватого 14-21; Ісус удруге повідомляє про Страсті 22-23; Ісус дає податок на храм 24-27</span></h4>
<p>1 По шістьох днях узяв Ісус Петра, Якова та Йоана, його брата, повів їх окремо на високу гору</p>
<p>2 і переобразився перед ними: обличчя його засяяло, наче сонце, а одежа побіліла, наче світло.</p>
<p>3 І ось з'явилися їм Мойсей та Ілля і з ним розмовляли.</p>
<p>4 Озвавсь Петро й каже до Ісуса: “Господи, добре нам тут бути! Як хочеш, розташую тут три намети: один для тебе, один для Мойсея і один для Іллі.”</p>
<p>5 Він говорив іще, аж ось ясна хмара огорнула їх і з хмари стало чути голос: “Це – мій улюблений Син, що я його вподобав: його слухайте.”</p>
<p>6 Почувши це, учні впали обличчям до землі й злякались вельми.</p>
<p>7 Ісус же підійшов, доторкнувся до них і каже: “Устаньте, не страхайтеся!”</p>
<p>8 Підвівши свої очі, вони не бачили нікого крім самого Ісуса.</p>
<p>9 Коли ж сходили з гори, Ісус наказав їм: “Нікому не розповідайте про це видіння аж поки Син Чоловічий не воскресне з мертвих.”</p>
<p>10 Учні його тоді спитали його: “Чому то книжники кажуть, що спершу Ілля має прибути?”</p>
<p>11 Він відповів їм: “Ілля прийде й усе приведе доладу.</p>
<p>12 Проте, кажу вам, що Ілля вже прийшов, та вони його не пізнали, а вчинили з ним, що хотіли. Так і Син Чоловічий має від них постраждати.”</p>
<p>13 І збагнули тоді учні, що він їм говорив про Йоана Христителя.</p>
<p>14 Коли ж прийшли до народу, тоді приступив до нього один чоловік і, припавши йому до ніг,</p>
<p>15 каже: “Господи, змилуйся над моїм сином, бо він причинний і тяжко нездужає: часто кидається в огонь, часто й у воду.</p>
<p>16 Я був привів його до твоїх учнів, та вони не могли його зцілити.”</p>
<p>17 “Роде невірний та розбещений”, – відповів Ісус, – “доки мені з вами бути? Приведіть мені його сюди!”</p>
<p>18 Ісус погрозив йому, і біс вийшов з хлопця; тож видужав юнак тієї ж миті.</p>
<p>19 Тоді підійшли учні до Ісуса насамоті й спитали: “Чому ми не могли його вигнати?”</p>
<p>20 Ісус сказав їм: “Через вашу малу віру; бо, істинно кажу вам: Коли матимете віру, як зерно гірчиці, то скажете оцій горі: Перенесися звідси туди – і вона перенесеться; і нічого не буде для вас неможливого.</p>
<p>21 А щодо цього роду бісів, то його виганяють лише молитвою і постом.”</p>
<p>22 Як вони зібралися в Галилеї, Ісус мовив до них: “Син Чоловічий має бути виданий у руки людям,</p>
<p>23 і вони його уб'ють, але третього дня він воскресне.” І вони тяжко зажурились.</p>
<p>24 Коли вони прийшли в Капернаум, підійшли збирачі дидрахми до Петра та й питають: “Чи заплатить ваш учитель дидрахму?”</p>
<p>25 “Так”, – каже. І як увійшов до хати, випередив його Ісус, мовивши: “Як тобі, Симоне, здається? Земні царі з кого беруть данину чи податок? Із своїх синів чи з чужих?”</p>
<p>26 А коли відповів: “З чужих”, – Ісус сказав до нього: “Отож, сини вільні.</p>
<p>27 Однак, щоб вони нам цього не взяли за зле, піди до моря, закинь вудку, візьми першу, яка попадеться, рибу, і відкрий їй рота: там знайдеш ти статир; візьми його й дай їм за мене й за себе.”</p>

<h4>ВІД МАТЕЯ 18 <span class="prim_h6"> Хто більший у Царстві Небеснім 1-11; заблукана вівця 12-14; братня догана 15-20; прощення братові провини 21-22; притча про немилосердного боржника 23-35</span></h4>
<p>1 Того часу підійшли до Ісуса учні й мовлять: “Хто найбільший у Небеснім Царстві?”</p>
<p>2 Ісус покликав дитину, поставив її серед них –</p>
<p>3 і каже: “Істинно кажу вам: Якщо ви не навернетеся і не станете, як діти, не ввійдете в Небесне Царство.</p>
<p>4 Хто, отже, стане малим, як ця дитина, той буде найбільший у Небеснім Царстві.</p>
<p>5 Хто приймає дитину в моє ім'я, той мене приймає.</p>
<p>6 А хто спокусить одного з тих малих, що вірують у мене, такому було б ліпше, якби млинове жорно повішено йому на шию, і він був утоплений у глибині моря.</p>
<p>7 Горе світові від спокус. Воно й треба, щоб прийшли спокуси, однак горе тій людині, через яку спокуси приходять!</p>
<p>8 Коли твоя рука або нога стає тобі причиною падіння, відітни її і кинь геть від себе: ліпше тобі ввійти в життя одноруким чи кульгавим, ніж з обома руками чи з обома ногами бути вкиненим у вогонь вічний.</p>
<p>9 І коли око твоє до гріха тебе призводить, вирви його й кинь геть від себе: ліпше тобі ввійти в життя однооким, ніж з обома очима бути вкиненим у вогняне пекло.</p>
<p>10 Глядіть, щоб ви ніким з оцих малих не гордували: кажу бо вам, що ангели їхні на небі повсякчас бачать обличчя мого Небесного Отця.</p>
<p>11 Бо Син Чоловічий .прийшов спасти те, що загинуло.</p>
<p>12 Що ви гадаєте? Коли хтось має сто овець і одна з них заблудить, – чи він не кине дев'ятдесят дев'ять у горах і не піде шукати ту, що заблукала?</p>
<p>13 І коли пощастить знайти її знову, істинно кажу вам, що радіє нею більше ніж дев'ятдесят дев'ятьма, що не заблукали.</p>
<p>14 Так само і в Отця вашого Небесного немає волі, щоб загинув один з тих малих.</p>
<p>15 А коли брат твій завинить супроти тебе, піди й докори йому віч-на-віч. Коли послухає тебе, ти придбав брата твого.</p>
<p>16 Коли ж він не послухає тебе, візьми з собою ще одного або двох, щоб усяка справа вирішувалася на слово двох або трьох свідків.</p>
<p>17 І коли він не схоче слухати їх, скажи Церкві; коли ж не схоче слухати й Церкви, нехай буде для тебе як поганин і митар.</p>
<p>18 Істинно кажу вам: Усе, що ви зв'яжете на землі, буде зв'язане на небі, і все, що розв'яжете на землі, буде розв'язане на небі.</p>
<p>19 Знов істинно кажу вам: Коли двоє з вас згодиться на землі просити що б там не було, воно буде дано їм моїм Отцем Небесним;</p>
<p>20 бо де двоє або троє зібрані в моє ім'я, там я серед них.”</p>
<p>21 Тут підійшов Петро й каже до нього: “Господи! Коли мій брат згрішить супроти мене, скільки разів маю йому простити? Чи маю до сімох разів прощати?”</p>
<p>22 Ісус промовив до нього: “Не кажу тобі: До сімох разів, але – до сімдесяти раз по сім.”</p>
<p>23 “Тому Царство Небесне схоже на царя, що хотів звести рахунки з слугами своїми.</p>
<p>24 Коли він розпочав зводити рахунки, приведено йому одного, що винен був десять тисяч талантів.</p>
<p>25 А що не мав той чим віддати, то пан і звелів його продати, а й жінку, дітей і все, що він мав, і віддати.</p>
<p>26 Тоді слуга, впавши йому в ноги, поклонився лицем до землі й каже: Потерпи мені, пане, все тобі поверну.</p>
<p>27 І змилосердився пан над тим слугою, відпустив його й подарував йому борг той.</p>
<p>28 Вийшовши той слуга, здибав одного з своїх співслуг, який винен був йому сто динаріїв, схопив його й заходився душити його, кажучи: Віддай, що винен.</p>
<p>29. Тож співслуга його впав йому в ноги й почав його просити: Потерпи мені, я тобі зверну.</p>
<p>30 Та той не хотів, а пішов і кинув його в темницю, аж поки не поверне борг.</p>
<p>31 Якже побачили товариші його, що сталося, засмутились вельми, пішли до свого пана й розповіли йому про все сподіяне.</p>
<p>32 Тоді його пан покликав його і сказав до нього: Слуго лукавий! Я простив тобі ввесь борг той, бо ти мене благав.</p>
<p>33 Чи не слід було й тобі змилосердитись над твоїм товаришем, як я був змилосердився над тобою?</p>
<p>34 І розгнівавшись його пан, передав його катам, аж поки йому не поверне всього боргу.</p>
<p>35 Отак і мій Отець Небесний буде чинити вам, якщо кожний з вас не прощатиме братові своєму з серця свого.”</p>

<h4>ВІД МАТЕЯ 19 <span class="prim_h6"> Нерозривність християнського подружжя 1-12; Ісус благословляє дітей 13-15; багатство – небезпечна річ 16-26; нагорода за повне зречення 27-30</span></h4>
<p>1 І коли Ісус скінчив слова ці, покинув Галилею і прибув у сторони Юдеї, що за Йорданом.</p>
<p>2 Сила народу йшла за ним, і він їх оздоровив там.</p>
<p>3 І підійшли до нього фарисеї і, спокушаючи його, запитали: “Чи можна чоловікові відпустити свою жінку з якоїбудь причини?”</p>
<p>4 Він відповів їм: “Хіба ви не читали, що Творець від початку створив їх чоловіком і жінкою,</p>
<p>5 і мовив: Тому покине чоловік батька й матір і пристане до своєї жінки, і будуть вони двоє одним тілом,</p>
<p>6 так що вони не будуть більше двоє, лиш одне тіло. Що, отже, Бог получив, людина хай не розлучає.”</p>
<p>7 Кажуть вони до нього: “Чому ж тоді Мойсей звелів дати розвідний лист і відпустити її?”</p>
<p>8 А він сказав їм: “Задля жорстокости сердець ваших Мойсей дозволив вам відпускати жінок ваших; спочатку ж не було так.</p>
<p>9 А я кажу вам: Хто відпускає свою жінку – за винятком розпусти – і ожениться з іншою, той чинить перелюб; і хто ожениться з розвідкою, чинить перелюб.”</p>
<p>10 Кажуть до нього учні: “Коли така справа чоловіка з жінкою, то ліпше не женитись.”</p>
<p>11 Він же відповів їм: “Не всі це слово розуміють, а ті лише, кому дано.</p>
<p>12 Бувають бо скопці, що з матернього лона такими народились; бувають і скопці, що їх люди оскопили; бувають і скопці, що самі себе оскопили задля Небесного Царства. Хто може збагнути, нехай збагне.”</p>
<p>13 Тоді приведено до нього дітей, щоб він, поклавши на них руки, помолився. Учні ж боронили їм.</p>
<p>14 Ісус сказав їм: “Пустіть дітей! Не бороніть їм приходити до мене, бо таких Царство Небесне.”</p>
<p>15 І поклавши на них руки, пішов звідти.</p>
<p>16 Аж ось один приступив до нього й каже: “Учителю! Що доброго маю чинити, щоб мати життя вічне?”</p>
<p>17 Ісус сказав до нього: “Чому мене питаєшся про те, що добре? Добрий є один тільки (Бог). Як хочеш увійти в життя, додержуй заповідей.”</p>
<p>18 “Яких?” – питає його. А Ісус до нього: “Не вбивай, не чини перелюбу, не кради, не свідкуй криво,</p>
<p>19 поважай батька-матір і люби ближнього твого, як себе самого.”</p>
<p>20 Каже юнак до нього: “Все це я зберіг ізмалку. Чого мені ще бракує?”</p>
<p>21 “Якщо хочеш бути досконалим”, – сказав Ісус до нього, – “піди, продай, що маєш, дай бідним, і будеш мати скарб на небі; потім приходь і йди за мною.”</p>
<p>22 Почувши це слово, юнак відійшов смутний, мав бо велике майно.</p>
<p>23 Тоді Ісус сказав до своїх учнів: “Істинно кажу вам: Трудно багатому ввійти в Небесне Царство.</p>
<p>24 Іще кажу вам: Легше верблюдові пройти через вушко в голці, ніж багатому ввійти в Боже Царство.”</p>
<p>25 Почувши це, учні здивувалися вельми і сказали: “Хто ж тоді може бути спасенний?”</p>
<p>26 Ісус глянув на них пильно й мовив: “У людей це неможливо, Богові – все можливо.”</p>
<p>27 Тоді озвався Петро і сказав до нього: “Ось ми покинули все й пішли за тобою; що будемо за те мати?”</p>
<p>28 Ісус відповів їм: “Істинно кажу вам: Ви, що пішли за мною: як новий світ настане, коли Син Чоловічий сяде на престолі своєї слави, сидітимете й ви на дванадцятьох престолах, щоб судити дванадцять поколінь Ізраїля.</p>
<p>29. І кожний, хто задля імени мого покине дім, братів, сестер, батька, матір, жінку, дітей, поля, в сто раз більше одержить і життя вічне матиме в спадщину.</p>
<p>30 Багато з перших будуть останніми, а останні – першими.”</p>

<h4>ВІД МАТЕЯ 20 <span class="prim_h6"> Притча про робітників у винограднику 1-16; третій передсказ про Христові Страсті 17-19; мати Заведеїв 20-28; оздоровлення двох сліпих 29-34</span></h4>
<p>1 “Царство Небесне подібне до чоловіка-господаря, який рано-вранці вийшов найняти робітників у свій виноградник.</p>
<p>2 Домовившись із робітниками по динарію денно, послав їх у свій виноградник.</p>
<p>3 А коли вийшов, близько третьої години побачив інших, що бездільно стояли на ринку.</p>
<p>4 Він же їм сказав: Ідіть і ви в мій виноградник, що буде по справедливості, дам вам.</p>
<p>5 І ті пішли. Коли ж знову вийшов, близько шостої та дев'ятої години, зробив так само.</p>
<p>6 Близько одинадцятої вийшовши, стрінув інших, що стояли, і сказав їм: Чого тут увесь день бездільно стоїте?</p>
<p>7 Кажуть йому: Бо ніхто не найняв нас. Сказав їм: Ідіть і ви в виноградник.</p>
<p>8 Коли ж настав вечір, власник виноградника наказав своєму управителеві: Поклич но робітників та роздай їм заплату, почавши від останніх аж: до перших.</p>
<p>9 Ті, що прийшли близько одинадцятої години, взяли по динарію.</p>
<p>10 Коли приступили перші, думали, що більше дістануть. І вони взяли по динарію.</p>
<p>11 А взявши, стали ремствувати на господаря,</p>
<p>12 кажучи: Оті останні одну годину попрацювали, а ти зрівняв їх з нами, що зносили тягар і спекоту днини.</p>
<p>13 Той, відповідаючи одному з них, сказав: Друже, не кривджу тебе; чи не за динарія погодився зо мною?</p>
<p>14 Бери своє та йди! Хочу бо й цьому останньому дати, що й тобі.</p>
<p>15 Хіба не дозволено мені робити зо своїм, що захочу? Чи око ж твоє лукаве з того, що я добрий?!</p>
<p>16 Так то останні будуть перші, а перші – останні!”</p>
<p>17 Коли Ісус вирушав у Єрусалим, узяв осібно дванадцятьох і дорогою сказав їм:</p>
<p>18 “Отож ми вирушаємо в Єрусалим, і Син Чоловічий буде відданий первосвященикам і книжникам, і засудять його на смерть.</p>
<p>19 І віддадуть його поганам, щоб ті глумилися, катували та розіп'яли його; а третього дня воскресне.”</p>
<p>20 Тоді підійшла до нього мати Заведеєвих синів зо своїми синами і вклонилась, щоб його про щось попросити.</p>
<p>21 Той же сказав їй: “Чого бажаєш?” Відповіла йому: “Скажи, щоб оці два сини мої сіли в твоєму Царстві – один праворуч, другий ліворуч тебе.”</p>
<p>22 У відповідь Ісус мовив: “Не знаєте, про що просите. Чи спроможні ви пити чашу, яку я маю пити?” Сказали йому: “Спроможні.”</p>
<p>23 Промовив до них: “Чашу мою питимете, але сісти праворуч мене чи ліворуч, – не моє це давати, лише – кому мій Отець приготував.”</p>
<p>24 Почувши це, десятеро почали нарікати на двох братів.</p>
<p>25 Ісус же, закликавши їх, сказав: “Ви знаєте, що князі народів панують над ними, а вельможі гнітять їх.</p>
<p>26 Не так має бути між вами. Але як хтось хотів би у вас бути великий, нехай буде вам слуга.</p>
<p>27 І хто б хотів у вас бути перший, нехай стане вам за раба.</p>
<p>28 Так само Син Чоловічий прийшов не для того, щоб йому служили, але – послужити й дати життя своє на викуп за багатьох.”</p>
<p>29. Коли вони виходили з Єрихону, йшло за ним багато народу.</p>
<p>30 Отож два сліпці сиділи собі край дороги, а коли почули, що Ісус переходить мимо, закричали, кажучи: “Господи, Сину Давида, змилуйся над нами!”</p>
<p>31 Люди ж картали їх, щоб замовкли. А ті ще більше голосили: “Змилуйся над нами, Господи, Сину Давида!”</p>
<p>32 Ісус же зупинився, закликав їх і мовив: “Що бажаєте, щоб учинив я вам?”</p>
<p>33 Вони кажуть йому: “Господи, щоб очі нам відкрилися.”</p>
<p>34 Змилувався Ісус, доторкнувсь їхніх очей, і негайно же прозріли й пішли слідом за ним.</p>

<h4>ВІД МАТЕЯ 21 <span class="prim_h6"> Урочистий в'їзд Ісуса до Єрусалиму 1-11; Ісус виганяє торгівців із храму 12-17; безплідна смоковниця 18-22; юдеї запитують Ісуса про походження його влади 23-27; притча про двох синів 28-32; притча про виноградарів-убивців 33-46</span></h4>
<p>1 А коли наблизились до Єрусалиму, прийшли вони у Витфагію, коло гори Оливної. Тоді послав Ісус двох учнів,</p>
<p>2 сказавши до них: “Ідіть у село, що перед вами; відразу ж знайдете прив'язану ослицю й осля з нею; відв'яжіть і приведіть до мене.</p>
<p>3 А як хтось скаже вам щось, ви відповісте, що Господь їх потребує, але він незабаром поверне їх назад.”</p>
<p>4 Сталось це, щоб збулося слово пророка, який говорив: </p>
<p>5 “Скажіть дочці сіонській: Ось цар твій іде до тебе; лагідний і верхи на ослиці, – на осляті, синові підяремної.”</p>
<p>6 Учні ж пішли і зробили так, як Ісус звелів їм:</p>
<p>7 привели ослицю та ослятко, поклали на них одяг й Ісус сів на неї.</p>
<p>8 Народ же, якого було багато, простеляв свою одіж по дорозі, а інші зрізували з дерев гілки і розкладали по дорозі.</p>
<p>9 Люди, що йшли перед ним і ззаду, кликали: “Осанна Синові Давида! Благословен той, що йде в ім'я Господнє, осанна на висоті!”</p>
<p>10 І коли він увійшов у Єрусалим, заметушилося все місто, питаючи: “Хто це такий?”</p>
<p>11 Народ же казав: “Це пророк, Ісус із Назарету в Галилеї.”</p>
<p>12 Ісус увійшов у храм і вигнав усіх, що продавали й купували в храмі; перевернув столи міняйлів, а й ослони тих, що продавали голубів,</p>
<p>13 і сказав їм: “Написано: Дім мій домом молитви буде зватись, – ви ж чините з нього печеру розбійників.”</p>
<p>14 І підійшли до нього в храмі сліпі та кульгаві, і він зцілив їх.</p>
<p>15 Первосвященики ж та книжники, побачивши чуда, які він творив, і дітей, що кричали в храмі: “Осанна Синові Давида!” – обурилися</p>
<p>16 і мовили до нього: “Чуєш, що оці кажуть?” А Ісус відповів їм: “Атож, хіба ви ніколи не читали: Устами немовлят та ссущих ти вчинив собі похвалу.”</p>
<p>17 І покинувши їх, вийшов з міста у Витанію і там заночував.</p>
<p>18 Уранці, повертаючись до міста, він зголоднів.</p>
<p>19 Побачивши одну смоковницю край дороги, він підійшов до неї, та не знайшов на ній нічого, крім самого листя, тож сказав до неї: “Нехай повік не буде з тебе плоду!” І негайно же смоковниця всохла.</p>
<p>20 Побачивши це, учні здивувались і говорили: “Як це смоковниця в одну мить засохла?”</p>
<p>21 Ісус у відповідь сказав їм: “Істинно кажу вам, що коли матимете віру й не завагаєтесь, ви зробите не тільки таке з смоковницею, але й коли горі цій скажете: Двигнись і кинься в море! – воно станеться.</p>
<p>22 І все, чого проситимете в молитві з вірою, одержите.”</p>
<p>23 А коли він увійшов у храм і почав навчати, прийшли до нього первосвященики і старші народу і мовили: “Якою владою ти це чиниш? Хто тобі дав цю владу?”</p>
<p>24 Ісус у відповідь сказав їм: “Я теж спитаю вас про одну річ, і як ви мені на неї відповісте, то й я вам теж скажу, якою владою я творю це.</p>
<p>25 Йоанове хрищення – звідки було? З неба чи від людей?” Вони почали розмірковувати між собою: “Якщо ми скажемо; З неба, – то він нам скаже: Чого ж тоді ви не увірували в нього?</p>
<p>26 А скажемо, що від людей, – страхаємося народу, всі бо Йоана вважають за пророка.”</p>
<p>27 Тож вони відповіли Ісусові: “Не знаємо.” Тоді й він мовив їм: “То й я вам не скажу, якою владою я творю це.</p>
<p>28 Як вам здається? Один чоловік мав двох синів. Звернувшись до першого, він мовив: Піди, дитино, нині працювати у винограднику.</p>
<p>29. Той озвався: Піду, Господи, – і не пішов.</p>
<p>30 Звернувшися до другого, сказав так само. А цей відповів: Не хочу. Але, потім розкаявшись, пішов.</p>
<p>31 Котрий з двох учинив волю батька?” – “Останній”, відповіли ті. Тоді Ісус їм: “Істинно кажу вам, що митарі й блудниці вас випереджують у Царстві Божім.</p>
<p>32 Прийшов бо був до вас Йоан дорогою правди, та ви не повірили йому; митарі і блудниці повірили йому, а ви, бачивши це, навіть потім не розкаялися, щоб повірити йому.</p>
<p>33 Слухайте іншу притчу. Був один чоловік-господар, що насадив виноградник. Він обвів його огорожею, видовбав у ньому чавило, вибудував башту, винайняв його виноградарям і відійшов.</p>
<p>34 Коли ж настала пора винозбору, послав він слуг своїх до виноградарів, щоб узяти від них плоди, йому належні.</p>
<p>35 А виноградарі, схопивши його слуг, кого побили, кого вбили, кого ж укаменували.</p>
<p>36 Тоді він послав інших слуг, більше від перших, але ті вчинили й з ними те саме.</p>
<p>37 Наприкінці послав до них свого сина, кажучи: Матимуть пошану до мого сина.</p>
<p>38 Та виноградарі, узрівши сина, заговорили між собою: Це спадкоємець. Нумо, вб'ємо його й заберемо собі його спадщину.</p>
<p>39 І взявши його, вивели геть з виноградника й убили.</p>
<p>40 Отож, коли прибуде господар виноградника, що зробить з тими виноградарями?”</p>
<p>41 “Лютих люто вигубить”, – відповіли йому, – “а виноградник винаймить іншим виноградарям, що будуть давати йому плоди його своєчасно.”</p>
<p>42 Тоді Ісус сказав їм: “Чи в Письмі не читали ви ніколи: Камінь, що відкинули будівничі, став каменем наріжним? Від Господа це сталось і дивне в очах наших.</p>
<p>43 Тому кажу вам: Відніметься від вас Царство Боже й дасться народові, що буде приносити плоди його.</p>
<p>44 Хто впаде на цей камінь, розіб'ється, а на кого він упаде, того роздушить.” –</p>
<p>45 Почувши ці притчі, первосвященики й фарисеї зрозуміли, що він про них говорить.</p>
<p>46 І намагалися схопити його, та боялися людей, бо ті мали його за пророка.</p>

<h4>ВІД МАТЕЯ 22 <span class="prim_h6"> Весільний бенкет 1-14; податок кесареві 15-22; воскресіння мертвих 23-33; найбільша заповідь 34-40; Месія-Син і Господь Давида 41-46</span></h4>
<p>1 Ісус, озвавшися, знову заговорив до них у притчах:</p>
<p>2 “Царство Небесне схоже на царя, що справив своєму синові весілля.</p>
<p>3 Він послав своїх слуг кликати запрошених на весілля, але вони не хотіли прийти.</p>
<p>4 Тоді він знову послав інших слуг, кажучи: Мовте запрошеним: Ось я обід мій зготував: зарізано волів та підгодовану худобу все готове, ідіть на весілля.</p>
<p>5 Та ті тим знехтували й пішли собі, хто на власне поле, хто до свого крамарства;</p>
<p>6 інші ж, схопивши слуг, познущалися з них і повбивали.</p>
<p>7 Розгнівався цар і вислав військо, яке вигубило тих убивців, а їхнє місто спалило.</p>
<p>8 Тоді він мовив своїм слугам: Обід – готовий, але запрошені були негідні.</p>
<p>9 Підіть, отже, на роздоріжжя і, кого лише здибаєте, кличте на весілля.</p>
<p>10 Вийшли ці слуги на дороги й зібрали всіх, кого тільки спіткали – злих і добрих, так що весільна світлиця була гостей повна.</p>
<p>11 Як же ввійшов той цар, щоб подивитися на гостей, побачив там чоловіка, що не був убраний у весільну одіж:,</p>
<p>12 і сказав до нього: Як то ти ввійшов сюди, друже, не маючи весільної одежі? А той мовчав.</p>
<p>13 Тоді цар промовив до слуг: Зв'яжіте йому ноги й руки та й киньте геть у темряву кромішню! Там буде плач і скрегіт зубів.</p>
<p>14 Багато бо покликаних, але вибраних мало.”</p>
<p>15 Тоді фарисеї пішли й радили раду, як би його впіймати на слові.</p>
<p>16 І вислали до нього своїх учнів разом з іродіянами. “Учителю”, –кажуть ті, – “ми знаємо, що ти щиросердий і що дороги Божої навчаєш по правді й не вважаєш ні на кого, бо не дивишся людям на обличчя.</p>
<p>17 Скажи нам, як тобі здається: Чи дозволено давати кесареві податок, чи ні?”</p>
<p>18 Ісус же, знаючи їхнє лукавство, озвався: “Чого мене спокушаєте, лицеміри?</p>
<p>19 Покажіть мені гріш податковий.” Ті принесли йому динарій.</p>
<p>20 Він спитав їх: “Чий це образ і напис?”</p>
<p>21 Відповідають йому: “Кесарів.” Тоді він до них каже: “Віддайте ж кесареве кесареві, а Боже Богові.”</p>
<p>22 Почувши це, ті здивувались і, полишивши його, відійшли.</p>
<p>23 Того ж самого дня приступили до нього садукеї, що кажуть ніби нема воскресіння, і спитали його:</p>
<p>24 “Учителю”, – кажуть, – “Мойсей мовив: Коли хто вмре бездітним, то нехай брат його одружиться з його жінкою і відродить потомство брата свого.</p>
<p>25 Було в нас сім братів. І перший, одружившись, умер, не мавши потомства, і зоставив свою жінку братові своєму.</p>
<p>26 Так само і другий і третій аж до сьомого.</p>
<p>27 Нарешті, після всіх померла й жінка.</p>
<p>28 Отож, у воскресінні котрого з сімох буде вона жінка? Всі бо її мали.”</p>
<p>29. Ісус у відповідь сказав їм: “Помиляєтеся, бо не знаєте ані Писання, ані Божої сили.</p>
<p>30 У воскресінні не .женяться і не виходять заміж, а є як ангели на небі.</p>
<p>31 А щодо воскресіння мертвих, то хіба ви не читали слова Божого, яке вам каже:</p>
<p>32 Я – Бог Авраама, Бог Ісаака і Бог Якова! Бог – не мертвих, але живих!”</p>
<p>33 І чувши це народ, дивувався його навчанню.</p>
<p>34 Довідавшись, що він замкнув уста садукеям, фарисеї зібралися разом.</p>
<p>35 І от один із них, законоучитель, спитав його, спокушаючи:</p>
<p>36 “Учителю, котра найбільша заповідь у законі?”</p>
<p>37 Він же сказав до нього: “Люби Господа, Бога твого, всім твоїм серцем, усією твоєю душею і всією думкою твоєю:</p>
<p>38 це найбільша й найперша заповідь.</p>
<p>39 А друга подібна до неї: Люби ближнього твого, як себе самого.</p>
<p>40 На ці дві заповіді ввесь закон і пророки спираються.”</p>
<p>41 Коли фарисеї були вкупі, Ісус спитав їх:</p>
<p>42 “Що ви думаєте про Христа? Чий він син?” Кажуть йому: “Давидів.”</p>
<p>43 Він до них мовить: “Як же Давид у надхненні називає його Господом,</p>
<p>44 кажучи: Господь промовив Владиці моєму: Сідай праворуч мене, доки не покладу твоїх ворогів тобі під ноги.</p>
<p>45 Коли, отже, Давид його Господом називає, то як він може бути його сином?”</p>
<p>46 І ніхто не міг йому відповісти й слова, і від того дня ніхто не важився більше його запитувати.</p>

<h4>ВІД МАТЕЯ 23 <span class="prim_h6"> Лицемірство й суєта книжників та фарисеїв 1-12; проти книжників та фарисеїв 13-36; звернення Ісуса до Єрусалиму 37-39</span></h4>
<p>1 Тоді Ісус промовив до народу й до своїх учнів:</p>
<p>2 “На катедрі Мойсея розсілись книжники та фарисеї.</p>
<p>3 Робіть і зберігайте все, що вони скажуть вам, але не робіть, як вони роблять. Бо вони говорять, а не роблять.</p>
<p>4 В'яжуть тяжкі, не під силу тягарі й кладуть людям на плечі; самі ж і пальцем своїм рушити не хочуть.</p>
<p>5 Усі свої діла вони роблять на те, щоб бачили їх люди; поширюють свої філактери й побільшують свої китиці.</p>
<p>6 Люблять перші місця на бенкетах і перші сидження в синагогах</p>
<p>7 та вітання на майданах многолюдних, щоб люди звали їх: Учителю!</p>
<p>8 Ви ж не давайте себе звати: Учителю, – один бо ваш Учитель, ви ж усі брати.</p>
<p>9 Та й отця собі теж не йменуйте на землі: один бо у вас Отець – той, що на небі.</p>
<p>10 Ані наставниками не звіться, один бо ваш Наставник –Христос.</p>
<p>11 Найбільший з вас буде вам слугою.</p>
<p>12 Хто себе вивищить, той буде принижений, а хто себе принизить, той буде вивищений.</p>
<p>13 Горе вам, книжники та фарисеї, лицеміри, що людям замикаєте Царство Небесне! Самі не входите й не дозволяєте ввійти тим, які бажали б увійти.</p>
<p>14-15. Горе вам, книжники та фарисеї, лицеміри, що проходите море й землю, щоб придбати одного новонаверненого, і коли знайдете, то робите його гідним пекла, подвійно від вас гіршим.</p>
<p>16 Горе вам, сліпі проводирі, що кажете: Хто клянеться храмом, то це нічого; а хто клянеться золотом храму, той винуватий.</p>
<p>17 Нерозумні і сліпі! Що більше – золото чи храм, який освячує те золото?</p>
<p>18 І хто клянеться жертовником, то це нічого; хто ж клянеться тим даром, що на ньому, той винуватий.</p>
<p>19 Сліпі! Що більше? Дар чи жертовник, який освячує той дар?</p>
<p>20 Хто клянеться жертовником, той клянеться ним і всім тим, що на ньому.</p>
<p>21 І хто клянеться храмом, той клянеться ним і тим, хто живе в ньому.</p>
<p>22 І хто клянеться небом, той клянеться Божим престолом і тим, хто сидить на ньому.</p>
<p>23 Горе вам, книжники й фарисеї, лицеміри, що даєте десятину з м'яти, кропу і кмину, а занедбуєте, що найважливіше в законі: справедливість, милосердя і віру. І те слід робити, і того не слід лишати.</p>
<p>24 Сліпі проводирі, що комара відціджуєте, а ковтаєте верблюда.</p>
<p>25 Горе вам, книжники й фарисеї, лицеміри, що очищаєте зверху чашу й миску, а всередині вони повні здирства та нездержливости.</p>
<p>26 Сліпий фарисею! Очисть но спершу середину чаші й миски, щоб і назовні були чисті.</p>
<p>27 Горе вам, книжники й фарисеї, лицеміри, що схожі на гроби побілені, які зверху гарними здаються, а всередині повні кісток мертвих і всякої нечисти.</p>
<p>28 Отак і ви: назовні здаєтесь людям справедливі, а всередині ви сповнені лицемірства й беззаконня.</p>
<p>29. Горе вам, книжники й фарисеї, лицеміри, що будуєте гроби пророків та оздоблюєте нагробники праведних,</p>
<p>30 і виговорюєте: Якби ми жили за батьків наших, ми не були б причетні з ними крови пророчої.</p>
<p>31 Ви, таким чином, самі признаєтесь, що ви сини тих, які пророків убивали.</p>
<p>32 Доповнюйте й ви мірку батьків ваших!</p>
<p>33 Змії, гадюче поріддя! Як можете ви уникнути пекельного засуду?</p>
<p>34 Тому то посилаю до вас пророків, мудреців і книжників. Ви деяких з них уб'єте й розіпнете, а деяких бичуватимете в ваших синагогах і гонитимете з міста в місто,</p>
<p>35 щоб таким чином упала на вас уся кров праведна, пролита на землі, від крови праведного Авеля до крови Захарії, сина Варахії, якого ви вбили між святинею і жертовником.</p>
<p>36 Істинно кажу вам: Усе це впаде на цей рід!</p>
<p>37 Єрусалиме, Єрусалиме, що вбиваєш пророків і каменуєш посланих до тебе! Скільки разів хотів я зібрати дітей твоїх, як квочка збирає курчат своїх під крила, – але ви не бажали!</p>
<p>38 Ось дім ваш лишиться вам порожній.</p>
<p>39 Кажу бо вам: Ви не побачите мене віднині, доки не скажете: Благословен той, що йде в ім'я Господнє!”</p>

<h4>ВІД МАТЕЯ 24 <span class="prim_h6"> Лиха перед закінченням світу 1-14; велика скорбота Єрусалиму 15-22; прихід Сина Чоловічого 23-35; заклик, щоб бути все готовими 36-51</span></h4>
<p>1 Ісус вийшов з храму, і коли він ішов, учні його приступили до нього, щоб показати йому храмові будівлі.</p>
<p>2 Він же у відповідь сказав їм: “Чи бачите це все? Істинно кажу вам: Не лишиться тут камінь на камені, який не був би перевернений.”</p>
<p>3 І коли він сів на горі Оливній, його учні приступили до нього насамоті й запитували: “Скажи нам, коли це буде і який буде знак твого приходу й кінця світу?”</p>
<p>4 Ісус у відповідь мовив їм: “Глядіть, щоб ніхто не звів вас.</p>
<p>5 Багато бо прийде в моє ім'я, що будуть казати: Я – Христос, – і зведуть багатьох.</p>
<p>6 Ви почуєте про війни та воєнні поголоски; глядіть же, не тривожтесь, бо треба, щоб це все сталося, але це не кінець ще.</p>
<p>7 Народ бо на народ повстане й царство на царство. Голод, чума та землетруси будуть по різних місцях,</p>
<p>8 та все це – початок страждання.</p>
<p>9 Тоді видадуть вас на муки й уб'ють вас; вас будуть ненавидіти всі народи імени мого ради.</p>
<p>10 Багато тоді спокусяться і видаватимуть один одного й будуть ненавидіти один одного.</p>
<p>11 Чимало лжепророків устане і зведуть багато людей.</p>
<p>12 Через те, що розбуяє беззаконня, любов багатьох охолоне.</p>
<p>13 Але хто витримає до останку, той спасеться.</p>
<p>14 І ця Євангелія Царства буде проповідуватись по всьому світі, на свідоцтво всім народам. І тоді прийде кінець.</p>
<p>15 Отож, коли побачите “мерзоту запустіння”, провіщену пророком Даниїлом, поставлену на святім місці – хто читає, нехай розуміє! –</p>
<p>16 тоді ті, що в Юдеї, нехай втікають у гори;</p>
<p>17 а хто на покрівлі, хай не сходить узяти речі з своєї хати,</p>
<p>18 і хто в полі, хай не повертається назад узяти свою одіж!</p>
<p>19 Горе вагітним і годуючим за тих днів!</p>
<p>20 Моліться, щоб ваша втеча не сталася зимою, ані в суботу.</p>
<p>21 Скорбота ж: тоді велика буде, якої не було від початку світу аж понині, та й не буде.</p>
<p>22 І коли б ті дні не були вкорочені, ніхто б не врятувався; але заради вибраних будуть вкорочені дні тії.</p>
<p>23 І коли хто скаже тоді вам: Глянь, ось Христос, чи онде, – не вірте,</p>
<p>24 бо встануть лжехристи та ложні пророки, які чинитимуть великі знаки й чуда, щоб, коли можна, звести навіть і вибраних.</p>
<p>25 Ось я попередив вас.</p>
<p>26 Коли вам, отже, скажуть: Ось він у пустині, – не виходьте; ось він,.у криївках, – не вірте!</p>
<p>27 Як блискавка, що на сході блисне й вмить аж на самім заході сяє, так буде й прихід Чоловічого Сина.</p>
<p>28 Де бо є мрець, там і орли зберуться.</p>
<p>29. Негайно по тих днях скорботних сонце затьмиться, місяць не дасть більше свого відблиску, зорі падатимуть з неба і захитаються небесні сили.</p>
<p>30 Тоді на небі з'явиться знак Сина Чоловічого, і тоді заридають усі племена землі й побачать Чоловічого Сина, що надходитиме на небесних хмарах з потугою та славою великою.</p>
<p>31 Він пошле своїх ангелів із сурмою вельми голосною, і ті зберуть вибраних його з чотирьох вітрів, від одного аж до другого кінця неба.</p>
<p>32 Від смоковниці навчіться притчі. Коли віття її стає м'яке й вона листя виганяє, ви знаєте, що близько літо.</p>
<p>33 Отак і ви: коли це все побачите, знайте, що він уже близько під дверима.</p>
<p>34 Істинно кажу вам: Цей рід не промине, поки не збудеться все це.</p>
<p>35 Небо й земля перейдуть, але слова мої не перейдуть.</p>
<p>36 А про той день і годину ніхто не знає, ані ангели небесні, – лише один Отець.</p>
<p>37 Як було за днів Ноя, так буде й за днів Сина Чоловічого.</p>
<p>38 Бо як за днів перед потопом, їли й пили, женилися та віддавались аж до дня, коли Ной увійшов у ковчег,</p>
<p>39 і ніхто не знав нічого, аж поки не прийшов потоп і забрав усіх, – так буде й прихід Сина Чоловічого.</p>
<p>40 Тоді з двох, що будуть у полі, одного візьмуть, другий залишиться.</p>
<p>41 Дві молотимуть на жорнах: одну візьмуть, друга залишиться.</p>
<p>42 Чувайте отже, бо не знаєте, якого дня Господь ваш прийде.</p>
<p>43 Знайте те, що коли б господар відав, у яку сторожу прийде злодій, пильнував би він і не дав би підкопати свого дому.</p>
<p>44 Тому й ви будьте готові, бо Син Чоловічий прийде тієї години, що про неї ви й не думаєте.</p>
<p>45 Котрий є вірним та мудрим слугою, що його пан настановив над челяддю своєю давати їм поживу своєчасно?</p>
<p>46 Щасливий той слуга, як його пан, повернувшися, знайде його при роботі.</p>
<p>47 Істинно кажу вам, що він поставить його над усім своїм маєтком.</p>
<p>48 Коли ж той злий слуга скаже в своєму серці: Мій пан бариться, –</p>
<p>49 та й почне бити своїх товаришів-слуг, їсти та пити з п'яницями, –</p>
<p>50 то прийде пан того слуги за дня, якого він не сподівається, і за години, якої він не знає,</p>
<p>51 та й розітне його надвоє і долю його з лицемірами покладе. Там буде плач і скрегіт зубів.”</p>

<h4>ВІД МАТЕЯ 25 <span class="prim_h6"> Притча про десять дів 1-13; притча про таланти 14-30; загальний суд 31-46</span></h4>
<p>1 “Тоді Небесне Царство буде подібне до десятьох дів, що взяли свої лямпи й вийшли назустріч молодому.</p>
<p>2 П'ять з них були нерозумні, а п'ять мудрі.</p>
<p>3 Нерозумні взяли з собою світичі, та не взяли оливи з собою.</p>
<p>4 Мудрі ж узяли в посудинках оливу.</p>
<p>5 Через те, що молодий був забарився, всі задрімали й поснули.</p>
<p>6 Та опівночі крик залунав: Ось молодий! Виходьте йому назустріч!</p>
<p>7 Схопились тоді всі ті діви й приготували свої світичі.</p>
<p>8 А нерозумні мовлять до мудрих: Дайте нам вашої оливи, бо наші світичі гаснуть.</p>
<p>9 Мудрі ж у відповідь їм кажуть: Щоб часом і нам, і вам не забракло – підіть краще до продавців та й купіть собі.</p>
<p>10 І от як вони пішли купувати, прибув молодий, і ті, що були готові, ввійшли з ним у весільний покій, і замкнулись двері.</p>
<p>11 Нарешті приходять також інші діви й кажуть: Господи, Господи, відчини нам!</p>
<p>12 А він у відповідь їм мовить: Істинно кажу вам: Я вас не знаю.</p>
<p>13 Чувайте, отже, не знаєте бо ні дня, ні години.</p>
<p>14 І немов той чоловік, що, пускаючись у дорогу, прикликав своїх слуг і передав їм своє майно.</p>
<p>15 Одному він дав п'ять талантів, другому – два, а третьому один, кожному за його здібністю, і від'їхав.</p>
<p>16 Той, що взяв п'ять талантів, негайно пішов і орудував ними, і придбав других п'ять талантів.</p>
<p>17 Так само і той, що взяв два, також: придбав два других.</p>
<p>18 А той, що взяв лише один, пішов, викопав у землі яму та й сховав гроші пана свого.</p>
<p>19 По довгім часі приходить пан слуг тих і зводить з ними обрахунок.</p>
<p>20 Приступив той, що узяв був п'ять талантів, і приніс других п'ять талантів: Мій пане, – каже, – ти мені дав п'ять талантів, – ось я придбав других п'ять талантів.</p>
<p>21 Сказав до нього його пан: Гаразд, слуго добрий і вірний. У малому ти був вірний, поставлю тебе над великим. Увійди в радість пана твого.</p>
<p>22 Приступив і той, що взяв був два таланти та й каже: Пане; два таланти передав ти мені. Ось других два я придбав.</p>
<p>23 Сказав до нього пан його: Гаразд, слуго добрий і вірний! У малому був ти вірний, поставлю тебе над великим. Увійди в радість твого пана.</p>
<p>24 Приступив і той, що взяв був лише один талант, і каже: Пане, знав я тебе, що ти жорстокий чоловік: пожинаєш, де не сіяв, і визбируєш, де ти не розсипав.</p>
<p>25 Тому, зо страху, я пішов і закопав талант твій у землю. Ось він – маєш твоє.</p>
<p>26 Озвався його пан і каже до нього: Лукавий слуго й лінивий! Ти знав, що я пожинаю, де не сіяв, і визбирую, де я не розсипав.</p>
<p>27 Тож треба було тобі віддати мої гроші торгівцям, і я, повернувшись, забрав би своє з відсотками.</p>
<p>28 Візьміть, отже, талант від нього й дайте тому, хто має їх десять.</p>
<p>29. Бо кожному, хто має, додасться, і він матиме над міру; а в того, хто не має, заберуть і те, що має.</p>
<p>30 А нікчемного слугу того викиньте в темряву кромішню. Там буде плач і скрегіт зубів.</p>
<p>31 Якже прийде Син Чоловічий у своїй славі, й ангели всі з ним, тоді він сяде на престолі своєї слави.</p>
<p>32 І зберуться перед ним усі народи, і він відлучить їх одних від одних, як пастух відлучує овець від козлів;</p>
<p>33 і поставить овець праворуч себе, а козлів ліворуч.</p>
<p>34 Тоді цар скаже тим, що праворуч нього: Прийдіть, благословенні Отця мого, візьміть у спадщину Царство, що було приготоване вам від створення світу.</p>
<p>35 Бо я голодував, і ви дали мені їсти; мав спрагу, і ви мене напоїли; чужинцем був, і ви мене прийняли;</p>
<p>36 нагий, і ви мене одягли; хворий, і ви навідались до мене; у тюрмі був, і ви прийшли до мене.</p>
<p>37 Тоді озвуться праведні до нього: Господи, коли ми бачили тебе голодним і нагодували, спрагненим і напоїли?</p>
<p>38 Коли ми бачили тебе чужинцем і прийняли, або нагим і одягнули?</p>
<p>39 Коли ми бачили тебе недужим чи в тюрмі й прийшли до тебе?</p>
<p>40 А цар, відповідаючи їм, скаже: Істинно кажу вам: усе, що ви зробили одному з моїх братів найменших – ви мені зробили.</p>
<p>41 Тоді скаже й тим, що ліворуч: Ідіть від мене геть, прокляті, в вогонь вічний, приготований дияволові й ангелам його;</p>
<p>42 бо голодував я, і ви не дали мені їсти; мав спрагу, і ви мене не напоїли;</p>
<p>43 був чужинцем, і ви мене не прийняли; нагим, і ви мене не одягнули; недужим і в тюрмі, і не навідались до мене.</p>
<p>44 Тоді озвуться і ті, кажучи: Господи, коли ми бачили тебе голодним або спраглим, чужинцем або нагим, недужим або в тюрмі, і тобі не послужили?</p>
<p>45 А він відповість їм: Істинно кажу вам: те, чого ви не зробили одному з моїх братів найменших – мені також ви того не зробили.</p>
<p>46 І підуть ті на вічну кару, а праведники – на життя вічне.”</p>

<h4>ВІД МАТЕЯ 26 <span class="prim_h6"> Змова проти Ісуса 1-5; намащення Ісуса миром 6-13; зрада Юди 14-16; приготування Пасхи 17-25; установлення Пресв. Євхаристії 26-29; Ісус прорікає відречення 30-35; Ісус у Гетсиманії 36-46; схоплення Ісуса 47-56; Ісус перед Каяфою 57-68; відречення Петра 69-75</span></h4>
<p>1 Якже Ісус скінчив усі ці слова, сказав до своїх учнів:</p>
<p>2 “Ви знаєте, що через два дні буде Пасха й Син Чоловічий буде виданий на розп'яття.”</p>
<p>3 Тоді зібралися первосвященики і старші народу в палаці первосвященика, що звався Каяфа,</p>
<p>4 і радились, як би то підступом схопити Ісуса й убити.</p>
<p>5 Тільки ж казали: “Не в свято, щоб не було в народі заколоту.”</p>
<p>6 І от коли Ісус був у Витанії в домі Симона прокаженого,</p>
<p>7 підійшла до нього одна жінка з алябастровою плящиною, повною вельми дорогого мира, і вилляла його йому на голову, як він сидів при столі.</p>
<p>8 Побачивши це учні, нарікали й казали: “Навіщо таке марнотратство?</p>
<p>9 Це можна б було дорого продати й – дати бідним!”</p>
<p>10 Ісус зауважив це й сказав їм: “Чому ви докучаєте цій жінці? Вона зробила добре діло для мене.</p>
<p>11 Завжди бо бідних маєте з собою; мене ж не завжди маєте.</p>
<p>12 Виливши це миро на моє тіло, вона вчинила те на похорон мій.</p>
<p>13 Істинно кажу вам: Де тільки буде проповідуватись ця Євангелія по всьому світі, оповідатиметься і про те, що вона зробила, їй на спомин.”</p>
<p>14 Тоді один із дванадцятьох, що звався Юда Іскаріотський, подався до первосвящеників</p>
<p>15 і каже: “Що хочете мені дати, і я вам його видам?” Ті відважили йому тридцять срібняків.</p>
<p>16 І з того часу він шукав доброї нагоди, щоб його видати.</p>
<p>17 Першого дня Опрісноків приступили учні до Ісуса й питають: “Де хочеш, щоб ми приготовили тобі їсти Пасху?”</p>
<p>18 Він відповів їм: “Ідіть до такого ось одного в місто й скажіть йому: Учитель каже: Час мій близько, тож у тебе споряджу Пасху з учнями моїми.”</p>
<p>19 Учні зробили так, як їм звелів Ісус, і приготовили Пасху.</p>
<p>20 Коли ж настав вечір, сів він до столу з дванадцятьма учнями,</p>
<p>21 і коли вони їли, він промовив: “Істинно, кажу вам: Один з вас мене зрадить.”</p>
<p>22 Засмучені глибоко, почали кожний з них запитувати його: “Чи то часом не я, Господи?”</p>
<p>23 Він відповів: “Хто вклав зо мною руку в миску, той мене зрадить.</p>
<p>24 Син Чоловічий іде, як написано про нього, та горе тому чоловікові, що зрадить Сина Чоловічого! Ліпше було б тому чоловікові не народитись!”</p>
<p>25 А Юда, зрадник його, і собі озвався: “Чи то часом не я, Учителю?” Каже Ісус до нього: “Ти мовив.”</p>
<p>26 Якже вони їли, Ісус узяв хліб, поблагословив, розламав і дав учням, кажучи: “Беріть, їжте: це моє тіло.”</p>
<p>27 Потім узяв чашу, воздав хвалу і подав їм, кажучи: “Пийте з неї всі,</p>
<p>28 бо це кров моя (Нового) Завіту, яка за багатьох проливається на відпущення гріхів.</p>
<p>29. Кажу вам: Не питиму віднині з цього виноградного плоду аж до дня того, як питиму його новим з вами в Царстві Отця мого.”</p>
<p>30 І відспівавши, вийшли вони на Оливну гору.</p>
<p>31 Тоді Ісус сказав їм: “Усі ви зневіритесь у мені цієї ночі. Написано бо: Ударю пастиря, і розбіжаться вівці стада.</p>
<p>32 А після мого воскресіння я випереджу вас у Галилеї.”</p>
<p>33 Озвався тоді Петро й каже йому: “Навіть якби всі зневірились у тобі, я не зневірюся ніколи.”</p>
<p>34 Ісус же мовив до нього: “Істинно кажу тобі: Цієї ще ночі, перше, ніж заспіває півень, ти тричі мене відречешся.”</p>
<p>35 Каже йому Петро: “Навіть якби я мав з тобою вмерти, не відречуся тебе!” Так само мовили всі учні.</p>
<p>36 Тоді Ісус приходить з ними на місце, зване Гетсиманія, і каже до учнів: “Посидьте тут, поки піду та помолюся там.”</p>
<p>37 І взяв Петра з собою і двох синів Заведея, і почав скорбіти та тужити.</p>
<p>38 Тоді сказав їм: “Смуток у мене на душі – аж до смерти! Зостаньтеся тут і чувайте зо мною.”</p>
<p>39 І пройшовши трохи далі, упав обличчям додолу, молившися і промовляючи: “Отче мій, якщо можливо, нехай мине ця чаша мене. Однак не як я бажаю, лише – як ти.”</p>
<p>40 Повернувся він до учнів і, знайшовши їх заснулими, каже до Петра: “Отож і однієї години не спромоглися чувати зо мною?</p>
<p>41 Чувайте й моліться, щоб не ввійшли у спокусу, бо дух бадьорий, але тіло немічне.”</p>
<p>42 Знову, вдруге, відійшов він і почав молитися: “Отче мій, коли ця чаша не може минути, щоб я її не пив, хай буде твоя воля!”</p>
<p>43 І, повернувшися, знову знайшов, що вони спали, бо очі в них були отяжілі.</p>
<p>44 Залишив він їх, пішов знову й почав молитись утретє, повторюючи ті самі слова.</p>
<p>45 Потім повернувся до учнів і каже до них: “Спіть собі й відпочивайте; наблизилась уже година, і Син Чоловічий буде виданий грішникам у руки.</p>
<p>46 Уставайте, ходімо! Ось наблизився мій зрадник.”</p>
<p>47 Він говорив ще, як надійшов Юда, один з дванадцятьох, а з ним і сила народу з мечами та дрючками – від первосвящеників та старших народу.</p>
<p>48 Зрадник його дав їм знак, мовивши: “Кого я поцілую, це він, беріть його.”</p>
<p>49 І відразу ж підійшов він до Ісуса й каже: “Радуйся, мій Учителю!” – та й поцілував його.</p>
<p>50 Тоді питає його Ісус: “Чого прийшов єси, друже?!” – І зараз ті приступили, наклали на Ісуса руки і схопили його.</p>
<p>51 Аж тут один із тих, що були з Ісусом, простягнув руку, вихопив свого меча й, ударивши. слугу первосвященика, відтяв йому вухо.</p>
<p>52 Тоді Ісус сказав до нього: “Вклади твій меч назад до піхви: всі бо, що за меч беруться, від меча загинуть.</p>
<p>53 Чи гадаєш, що я не міг би попросити Отця мого, і він зараз же не дав би мені більш як дванадцять легіонів ангелів?</p>
<p>54 Як же то збулися б Писання, що воно так мусить статися?”</p>
<p>55 Тоді Ісус промовив до народу: “Немов на розбійника вийшли ви з мечами та дрючками, щоб мене схопити! Щодня сидів я, навчаючи, у храмі, і ви мене не взяли.</p>
<p>56 Та все це сталося, щоб збулися Писання пророків.” Тоді всі учні залишили його й повтікали.</p>
<p>57 Ті, що схопили Ісуса, повели його до первосвященика Каяфи, де зібралися книжники та старші.</p>
<p>58 Петро ж ішов слідом за ним оподалік, аж до палацу первосвященика й, увійшовши до середини, сів із слугами, щоб побачити, чим воно скінчиться.</p>
<p>59 Первосвященики та ввесь синедріон шукали ложного свідоцтва на Ісуса, щоб його вбити,</p>
<p>60 і не знайшли, дарма, що було з'явилось багато ложних свідків. Нарешті прийшло двоє</p>
<p>61 і кажуть: “Цей сказав: Я можу зруйнувати храм Божий і за три дні його відбудувати.”</p>
<p>62 Тут підвівся первосвященик і сказав до нього: “Нічого не заперечуєш, що вони на тебе свідчать?”</p>
<p>63 Але Ісус мовчав. Первосвященик каже до нього: “Заклинаю тебе живим Богом, щоб ти сказав нам, чи ти Христос, син Божий.”</p>
<p>64 Тоді Ісус сказав до нього: “Ти мовив. Тільки ж кажу вам: Віднині ви побачите Чоловічого Сина, який сидітиме праворуч Всемогутнього й ітиме на небесних хмарах.”</p>
<p>65 Тоді первосвященик роздер свою одежу і заявляє: “Він сказав богохульство! Нащо нам ще свідків? Оце ж ви щойно чули богохульство!</p>
<p>66 Як вам здається?” Ті відповіли; “Він – винен смерти.”</p>
<p>67 Тоді вони почали плювати йому в обличчя та бити кулаками; інші ж били його в обличчя</p>
<p>68 і промовляли: “Проречи нам, Христе, хто тебе вдарив?”</p>
<p>69 Петро ж сидів надворі. Аж тут одна служниця підійшла до нього й каже: “І ти був з Ісусом Галилеєм.”</p>
<p>70 Але той перед усіма відрікся і заявив: “Не знаю, що таке говориш.”</p>
<p>71 Коли ж: він вийшов до воріт, уздріла його інша й каже до тих, що там були: “Цей був з Ісусом з Назарету.”</p>
<p>72 Він знову, клявшися, відрікся: “Не знаю я цього чоловіка.”</p>
<p>73 Десь трохи згодом приступили ті, що там стояли, і заговорили до Петра: “Ти таки справді один з них, бо й твоя вимова тебе виявляє.”</p>
<p>74 Тоді Петро почав клястися та божитися: “Не знаю я цього чоловіка.” І враз заспівав півень.</p>
<p>75 І Петро згадав те слово, що Ісус сказав був: “Раніше, ніж півень заспіває, ти тричі зречешся мене.” І вийшовши звідтіль, заплакав гірко.</p>

<h4>ВІД МАТЕЯ 27 <span class="prim_h6"> Ісуса ведуть до Пилата; смерть Юди 1-10; Ісус перед Пилатом 11-26; терновий вінець 27-31; розп'яття 32-38; глузування з Ісуса на хресті 39-44; смерть Ісуса 45-56; похорон 57-61; сторожа біля гробу 62-66</span></h4>
<p>1 Якже настав ранок, усі первосвященики і старші народу скликали раду на Ісуса, щоб його вбити.</p>
<p>2 І зв'язавши його, повели та й передали правителеві Пилатові.</p>
<p>3 Тоді Юда, який його зрадив, побачивши, що його засудили, розкаявся і повернув тридцять срібняків назад первосвященикам і старшим.</p>
<p>4 “Згрішив я”, – сказав, – “видавши кров невинну.” Ті ж відповіли: “Що нам до того? Ти побачиш!”</p>
<p>5 Тоді він кинув гроші у святиню, пішов геть та й повісився.</p>
<p>6 Первосвященики ж взяли ті гроші й кажуть: “Їх не годиться класти до скарбоні, бо це ціна крови.”</p>
<p>7 Порадившись, вони купили за них ганчарське поле, щоб ховати там чужинців.</p>
<p>8 Тому це поле й досі зветься Полем Крови.</p>
<p>9 Тоді здійснилося слово пророка Єремії, що каже: “І взяли вони тридцять срібняків, ціну того, що був оцінений синами Ізраїля,</p>
<p>10 і дали їх за ганчарське поле, як Господь мені звелів був.”</p>
<p>11 Поставлено Ісуса перед правителем, а правитель спитав його: “Ти цар юдейський?” Ісус відповів: “Ти кажеш.”</p>
<p>12 Та коли первосвященики й старші його обвинувачували, він не відповідав нічого.</p>
<p>13 Тоді Пилат каже до нього: “Хіба не чуєш усього, скільки то свідкують на тебе?”</p>
<p>14 А він не відповів йому ані на одне слово, так що правитель вельми дивувався.</p>
<p>15 На свято звик був правитель відпускати народові одного в'язня, якого вони хотіли.</p>
<p>16 Був же тоді визначний в'язень, що звавсь Варавва.</p>
<p>17 А коли вони зібралися, Пилат каже до них: “Кого бажаєте, щоб я вам відпустив: Варавву чи Ісуса, що зветься Христос?”</p>
<p>18 Знав бо він добре, що вони з зависти видали його.</p>
<p>19 І коли він сидів на судилищі, його жінка прислала йому сказати: “Нічого не роби праведникові тому, бо я цієї ночі вві сні багато витерпіла заради нього.”</p>
<p>20 Та первосвященики й старші намовили народ, – просити за Варавву, а Ісуса – видати на смерть.</p>
<p>21 Заговорив правитель і сказав їм: “Кого з двох бажаєте, щоб я відпустив вам?” Ті відповіли: “Варавву.”</p>
<p>22 Каже до них Пилат: “А що маю робити з Ісусом, що зветься Христос?” Усі відповіли: “Нехай буде розіп'ятий!”</p>
<p>23 Спитав він: “Що злого вчинив він?” Вони ж ще більше заходилися кричати: “Нехай буде розіп'ятий!”</p>
<p>24 Пилат, бачивши, що нічого не вдіє, а заколот дедалі більшає, взяв води й умив перед народом руки та й каже: “Я невинний крови праведника цього; ви побачите.”</p>
<p>25 Увесь же народ відповів, кажучи: “Кров його на нас і на наших дітях!”</p>
<p>26 Тоді він відпустив їм Варавву, а Ісуса, бичувавши, видав на розп'яття.</p>
<p>27 Тоді вояки правителя, взявши Ісуса у Преторію, зібрали на нього всю чоту</p>
<p>28 і, роздягнувши його, накинули на нього червоний плащ</p>
<p>29. і, сплівши вінець з тернини, поклали йому на голову, а тростину дали в праву руку. Потім, припавши перед ним на коліна, глузували з нього, кажучи: “Радуйся, царю юдейський!”</p>
<p>30 І плювали на нього, брали тростину й били його по голові.</p>
<p>31 А коли насміялися з нього, скинули з нього плащ, надягнули на нього його одіж і повели на розп'яття.</p>
<p>32 Виходячи ж, вони зустріли одного чоловіка з Киринеї, на ім'я Симон, і примусили його нести хрест його.</p>
<p>33 Прибувши на місце, що зветься Голгота, тобто сказати “Череп-місце”,</p>
<p>34 дали йому випити вина, змішаного з жовчю, але він, покуштувавши, не хотів пити.</p>
<p>35 Ті ж, що розп'яли його, поділили його одежу, кинувши жереб.</p>
<p>36 А потім сіли, щоб його стерегти там.</p>
<p>37 Над головою в нього прибито напис за що його засуджено: “Це Ісус – Цар Юдейський.”</p>
<p>38 Тоді розіп'яли з ним двох розбійників: одного праворуч, а другого ліворуч.</p>
<p>39 Ті ж, що проходили повз нього, лихословили його й похитували своїми головами,</p>
<p>40 кажучи: “Ти, що руйнуєш храм і за три дні відбудовуєш знову, спаси себе самого; якщо ти Син Божий, зійди но з хреста!”</p>
<p>41 Так само й первосвященики насміхалися з книжниками та старшими, говоривши:</p>
<p>42 “Інших спасав, – себе спасти не може! Він цар Ізраїля: нехай тепер зійде з хреста, і ми увіруємо в нього.</p>
<p>43 Він покладався на Бога, нехай же Бог визволить його нині, якщо він його любить. Сам бо казав: Я – Син Божий.”</p>
<p>44 Так теж і розбійники, що були з ним розіп'яті, ображали його.</p>
<p>45 Від шостої години темрява настала по всім краю аж до дев'ятої години.</p>
<p>46 А близько дев'ятої години Ісус скрикнув міцним голосом, вимовляючи: “Елі Елі, лема савах-тані”, – тобто: “Боже мій, Боже мій, чому ти мене покинув?”</p>
<p>47 Деякі з тих, що там стояли, почувши це, казали: “Він Іллю кличе”.</p>
<p>48 І негайно один із них підбіг, узяв губку й, намочивши її оцтом, настромив на тростину й дав йому пити.</p>
<p>49 Інші ж казали: “Лиши, побачимо, чи прийде Ілля його рятувати.”</p>
<p>50 А Ісус, скрикнувши сильним голосом, віддав духа.</p>
<p>51 І роздерлася завіса храму надвоє, відверху аж до низу, і земля затряслася, скелі порозпадались;</p>
<p>52 гроби відкрилися, багато тіл святих померлих устали,</p>
<p>53 і вийшовши з гробів по його воскресінні, ввійшли у святе місто й багатьом з'явились.</p>
<p>54 А сотник і ті, що стерегли з ним Ісуса, бачивши землетрус і те, що сталося, вельми налякалися і мовили: “Це справді був Син Божий!”</p>
<p>55 Було ж там багато жінок, які дивилися здалека; вони слідом ішли за Ісусом з Галилеї, і йому прислуговували:</p>
<p>56 між ними Марія Магдалина, Марія, мати Якова та Йосифа, і мати синів Заведея.</p>
<p>57 Якже настав вечір, прийшов заможний чоловік з Ариматеї, на ім'я Йосиф, що й сам став учнем Ісуса;</p>
<p>58 Він прийшов до Пилата і просив тіла Ісуса. Тоді Пилат звелів видати тіло.</p>
<p>59 Йосиф узяв тіло, загорнув його в чисте полотно й</p>
<p>60 поклав у своїй новій гробниці, що її висік у скелі. І, прикотивши до входу гробниці великий камінь, відійшов.</p>
<p>61 А була там Марія Магдалина й інша Марія, що сиділи проти гробниці.</p>
<p>62 На другий день, що після п'ятниці, зібралися первосвященики й фарисеї до Пилата й кажуть:</p>
<p>63 “Ми пригадали собі, пане, що той обманник ще за життя був сказав: Я по трьох днях воскресну.</p>
<p>64 Звели, отже, щоб гробниця була добре забезпечена аж по третій день, щоб часом не прийшли його учні та не вкрали його й не сказали людям: Він воскрес із мертвих! І буде ця остання омана гірша за першу.”</p>
<p>65 Пилат каже до них: “Маєте сторожу, ідіть і забезпечте, як знаєте.”</p>
<p>66 Вони пішли й забезпечили гробницю, запечатавши камінь, і поставили сторожу.</p>

<h4>ВІД МАТЕЯ</span></h4>
<p>28 Порожній гріб; янголи при гробі 1-10; підкуп сторожі 11-15; поява Ісуса у Галилеї 16-20</p>
<p>1 Після ж вечора суботи, як зайнялося на світання першого дня тижня, прийшла Марія Магдалина та інша Марія навідатися до гробу.</p>
<p>2 І ось великий зчинився землетрус, – ангел бо Господній зійшов із неба, приступив, відкотив камінь і сів на ньому.</p>
<p>3 Вигляд його був, неначе блискавиця, а одежа, як сніг, біла.</p>
<p>4 Зо страху перед ним сторожа затремтіла й стала, наче змертвіла.</p>
<p>5 Тоді ангел заговорив до жінок, кажучи: “Не бійтесь: знаю бо, що ви шукаєте Ісуса розіп'ятого.</p>
<p>6 Нема його тут, бо він воскрес, як ото сам прорік. Ходіть, гляньте на місце, де він лежав.</p>
<p>7 Та біжіть притьмом, скажіть його учням, що він воскрес із мертвих. Он він вас випередить у Галилеї, – там ви його побачите. Я вам сказав.”</p>
<p>8 І вони в поспіху полишили гробницю зо страхом і великою радістю та й побігли сповістити йото учнів.</p>
<p>9 Аж: ось Ісус зустрів їх і каже: “Радуйтеся!” Ті підійшли й кинулися йому в ноги і вклонилися.</p>
<p>10 Тоді Ісус сказав їм: “Не бійтесь! Ідіть і сповістіть моїх братів, щоб ішли назад у Галилею: там мене побачать.”</p>
<p>11 Коли ті йшли, деякі з сторожі прийшли до міста й оповіли первосвященикам про все, що сталося.</p>
<p>12 Вони, зібравшись із старшими та скликавши раду, дали воякам досить грошей</p>
<p>13 і звеліли: “Скажіть, що його учні прийшли вночі й викрали його, коли ми спали.</p>
<p>14 А як почує це правитель, ми умовимо його й він не буде вас турбувати.”</p>
<p>15 Вони ж, узявши гроші, зробили так, як їх навчили. І рознеслася про це чутка поміж юдеями – аж по цей день.</p>
<p>16 А одинадцять учнів пішли в Галилею на гору, куди їм Ісус призначив.</p>
<p>17 Побачивши його, вони вклонилися йому; а деякі сумнівалися.</p>
<p>18 Ісус же приступив і промовив до них: “Дана мені всяка влада на небі й на землі.</p>
<p>19 Ідіть, отже, і зробіть учнями всі народи: христячи їх в ім'я Отця і Сина і Святого Духа;</p>
<p>20 навчаючи їх берегти все, що я вам заповідав. Отож я з вами по всі дні аж до кінця віку.”</p>

</body>
</html>
