<h2></h2>

<h4>ПОСЛАННЯ ДО ФИЛИМОНА <span class="prim_h6">1. Привіт 1-3; подяка 4-7; апостол заступається за Онисима 8-22; закінчення 23-25</span></h4>
<p>1 Павло, в'язень Христа Ісуса, та брат Тимотей - Филимонові любому й нашому співробітникові,</p>
<p>2 і сестрі любій Апфії та Архипові, нашому товаришеві боротьби, і твоїй домашній Церкві:</p>
<p>3 благодать вам і мир від Бога, Отця нашого, і Господа Ісуса Христа.</p>
<p>4 Дякую Богові моєму повсякчас, згадуючи тебе у своїх молитвах,</p>
<p>5 бо чую про любов твою і віру, що її ти маєш супроти Господа Ісуса й супроти всіх святих;</p>
<p>6 щоб спільність твоєї віри стала діяльною у спізнаванні всякого добра, що є між; вами заради Христа.</p>
<p>7 Велику я мав радість і втіху з твоєї любови, бо ти, брате, дав відпочити серцям святих.</p>
<p>8 Через те я, хоч і маю повну в Христі сміливість тобі наказувати, що маєш робити,</p>
<p>9 все ж таки волію тебе просити в любові, - я Павло, старий вже, а тепер ще й в'язень Христа Ісуса.</p>
<p>10 Благаю тебе про мого сина, що його породив у кайданах, про Онисима,</p>
<p>11 що колись тобі був непотрібний, тепер же і тобі й мені вельми потрібний.</p>
<p>12 Я його тобі повертаю; а ти його прийми, він бо моє серце.</p>
<p>13 Я хотів його затримати біля себе, щоб він замість тебе служив мені в кайданах Євангелії.</p>
<p>14 Та без твоєї згоди я нічого не хотів робити, щоб твоє добродійство не було наче з примусу, лише - добровільне.</p>
<p>15 Можливо, що він на те лиш відлучився на час від тебе, щоб ти прийняв його навіки,</p>
<p>16 і вже не як слугу, але більше, ніж слугу, - як брата любого, яким він є особливо для мене, а ще більше для тебе: і то тілом, і в Господі.</p>
<p>17 Отож, якщо мене маєш за друга, прийми його, немов мене самого.</p>
<p>18 Коли ж він тебе чимсь покривдив чи тобі щось винен, то це зарахуй мені.</p>
<p>19 Я, Павло, написав моєю рукою; я тобі сплачу, того тобі не згадуючи, що ти й самого себе мені винен.</p>
<p>20 Так воно, брате! Я так хотів би мати в Господі цю послугу від тебе! Заспокой у Христі моє серце!</p>
<p>21 Пишу тобі в повній надії на твою слухняність, певний, що зробиш понад те, що прошу.</p>
<p>22 А заразом приготуй мені помешкання: надіюсь бо, що завдяки вашим молитвам буду дарований вам.</p>
<p>23 Вітає тебе Епафр, мій товариш неволі у Христі Ісусі,</p>
<p>24 Марко, Аристарх, Димас і Лука - мої співробітники.</p>
<p>25 Благодать Господа Ісуса Христа з вашим духом! Амінь. </p>

</body>
</html>
