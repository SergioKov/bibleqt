<h2></h2>
<h4>1</h4>
<p>1 Бог, Який багаторазово й рiзноманiтно говорив здавна отцям через пророкiв,
<p>2 в останнi ці днi говорив нам через Сина, Якого поставив спадкоємцем усьо­­­го, що Ним i вiки створив.
<p>3 Цей, будучи сяєвом слави i образом iпостасi Його i тримаючи все словом сили Своєї, здiйснивши Собою очищення грiхiв наших, сiв праворуч престолу величi на висотi‚
<p>4 ставши настiльки кращим від ангелiв, наскiльки славнiше вiд них успадкував iм’я.
<p>5 Бо кому коли з ангелiв сказав Бог: «Ти — Син Мiй, Я нинi породив Тебе?» I ще: «Я буду Йому Отцем, i Вiн буде Менi Сином»?
<p>6 Також, коли вводить Первородного у всесвiт, промовляє: «I нехай поклоняться Йому всi Ангели Божi».
<p>7 Про Ангелiв сказано: «Ти твориш духiв ангелами Своїми i слугами Своїми вогненне полум’я».
<p>8 А про Сина: «Престіл Твiй, Боже, повiк вiку: жезл царства Твого — жезл правоти.
<p>9 Ти полюбив правду i зненавидiв беззаконня, тому помазав Тебе, Боже, Бог Твiй єлеєм радости бiльше, нiж спiльникiв Твоїх».
<p>10 Та: «Hа початку Ти, Гос­поди, заснував землю, i небеса — дiло рук Твоїх;
<p>11 вони загинуть, а Ти перебуваєш, i всi постарiють, як риза,
<p>12 i як одяг згорнеш їх, i змiняться; але Ти Той самий, i лiта Твої не скiнчаться».
<p>13 Кому коли з ангелiв сказав Бог: «Сиди праворуч Мене, доки не покладу ворогiв Твоїх до пiднiжжя нiг Тво­їх»?
<p>14 Чи не всi вони духи слу­жін­ня, що їх посилають служити тим, якi мають успадкувати спа­сiння?
<h4>2</h4>
<p>1 Тому ми повинні бути особ­ливо уважні до того, що чули, щоб не відпасти.
<p>2 Бо коли слово, сповіщене через ангелів, було твер­де і всякий злочин і непослух одер­жували справедливу кару,
<p>3 то як ми уникнемо, не подбавши про таке спасіння, яке, будучи спочат­ку проповідане Господом, стверди­лось у нас тими, хто чув від Нього,
<p>4 при засвідченні Богом знаменнями і чудесами, та різними сила­ми і даруванням Духа Святого з Його волі?
<p>5 Бо не ангелам Бог підкорив майбутнiй всесвiт, про який говоримо;
<p>6 навпаки, хтось десь засвiд­чив, кажучи: «Що є чоловiк, що Ти пам’ятаєш про нього? Або син людський, що Ти вiдвi­дуєш його?
<p>7 Hебагато Ти принизив його перед ангелами; славою i честю вiнчав його i поставив його над дiлами рук Твоїх,
<p>8 усе підкорив пiд ноги його». Коли ж пiдко­рив йому все, то не лишив нiчого непiдкореним йому. Hинi ж ще не бачимо, щоб усе було йому пiдко­рене;
<p>9 але бачимо, що за перетер­п­­лення смерти увiн­чаний славою i честю Iсус, Який небагато був принижений перед ангелами, щоб Йому за благодаттю Божою зазнати смерти за всiх.
<p>10 Бо нале­жало, щоб Той, для Якого все i вiд Якого все, Той, Хто приводить ба­гатьох синiв у славу, вождя спа­сiння їх зробив довершеним через страждання.
<p>11 Адже Хто ос­вячує i хто освячується, всi — вiд Єдиного; тому Вiн не соромиться називати їх браттями, кажучи:
<p>12 «Оповiщу iм’я Твоє браттям Моїм, посеред церкви оспiваю Тебе».
<p>13 I ще: «Я буду надiятися на Hього». I ще: «Ось Я i дiти, яких дав Менi Бог».
<p>14 А оскільки дiти причетнi плотi i крови, то i Вiн також прийняв те ж саме, щоб смертю позбавити сили того, хто має державу смерти, тобто диявола,
<p>15 i визволити тих, що страхом смерти все життя трималися в рабствi.
<p>16 Бо не ангелiв приймає Вiн, але прий­має сíм’я Авраамове.
<p>17 Тому Вiн повинен був у всьому уподiбни­тися браттям, щоб бути милостивим i вiрним первосвящеником перед Богом, для умилостивлення за грiхи народу.
<p>18 Бо оскільки Сам Вiн перетерпiв, був­ши спокушеним, то може й споку­шува­ним допомогти.
<h4>3</h4>
<p>1 Отже, браття святi, учасники в небесному покликаннi, зрозумiйте Посланця i Первосвященика сповiдання нашого, Iсуса Христа,
<p>2 вiрного Тому, Хто поставив Його, як i Мойсей, у всьому домi Його.
<p>3 Бо Вiн достойний тим бiльшої слави перед Мойсеєм, чим бiльшу честь має в порiв­няннi з домом той, хто збудував його,
<p>4 бо всякий дiм будується ким-небудь; а Той, Хто збудував усе, є Бог.
<p>5 I Мойсей вiрний у всьому домi Його, як слуга, для засвiдчення того, що належало сповiстити;
<p>6 а Христос, — як Син у домi Його; а дiм Його — ми, якщо тiльки смiливiсть i надiю, якою хвалимося, твердо збережемо до кiнця.
<p>7 Тому, як говорить Дух Святий: «Нинi, коли почуєте голос Його,
<p>8 не зробiть жорстокими сердець ваших, як пiд час на­рiкань, у день спокуси в пустелi,
<p>9 де спокушали Мене батьки вашi, випробовували Мене i бачили дiла Мої сорок рокiв.
<p>10 Тому Я розгнi­вався на той рiд i сказав: «Пос­тiйно вони блудять серцем, не пi­з­нали вони шляхiв Моїх;
<p>11 тому Я поклявся в гнiвi Моїм, що вони не ввiйдуть до спокою Мого».
<p>12 Глядiть, браття, щоб не було в кого з вас серця лукавого i невiрного, аби вам не вiдступити вiд Бога Живого.
<p>13 Але наставляйте один одного щодня, доки можна говорити «нинi», щоб хто з вас не розлютився, звабившись грiхом.
<p>14 Бо ми зробилися причасниками Христа, якщо тiльки розпочате життя твердо збережемо до кiнця,
<p>15 доки говориться: «Нинi, коли почуєте голос Його, не зробiть жорстокими сердець ваших, як пiд час нарiкань!»
<p>16 Бо деякi з тих, якi чули, почали на­рiкати, але не всi, що вийшли з Єгипту з Мойсеєм.
<p>17 Hа кого ж гнівався Вiн сорок рокiв? Чи не на тих, якi згрiшили, чиї кістки лягли в пустелi?
<p>18 Кому ж клявся, що не ввiйдуть до спокою Його, як не тим‚ що спротивлялися?
<p>19 Отже, бачимо, що вони не могли ввiйти через невiру.
<h4>4</h4>
<p>1 Тому біймося, щоб, коли ще лишається обiтниця увiйти до спокою Його, хтось iз вас не запiз­нився.
<p>2 Бо i нам воно сповiщено, як i тим; але не принесло їм користи почуте слово, не з’єднане з вiрою тих, що слухали.
<p>3 А вхо­димо до спокою ми, що увiрували, бо Вiн сказав: «Я поклявся в гнiвi Моїм, що вони не ввiйдуть до спокою Мого», хоч дiла Його були за­вершенi ще на початку свiту.
<p>4 Бо десь сказано про сьомий день так: «I спочив Бог у день сьомий вiд усiх дiл Своїх».
<p>5 I ще тут: «Hе ввi­йдуть до спокою Мого».
<p>6 Отже, як деяким залишається ввiйти до нього, а тi, яким ранiше благозвiщено, не ввiйшли до нього за не­покiрнiсть,
<p>7 то Вiн призначає ще якийсь день‚ «нинi», кажучи через Давида, що пiсля такого довгого часу, як раніше сказано: «Нинi, коли почуєте голос Його, не зро­бiть жорстокими сердець ваших».
<p>8 Бо коли б Iсус <i>Hавин</i> дав їм спочинок, то не було б сказано пiсля того про iнший день.
<p>9 Тому для народу Божого залишена ще субота.
<p>10 Бо, хто ввiйшов до спокою Його, той i сам заспокоївся вiд дiл своїх, як i Бог вiд Своїх.
<p>11 Отже, постараймось увiйти до цього спокою, щоб хто за тим самим прикладом не впав у непокiр­нiсть.
<p>12 Бо слово Боже живе i дi­йове, та гострiше вiд усякого меча двосiчного: воно проникає до роз­дiлення душi й духу, суглобiв i міз­кiв, i судить помисли й намiри сердечнi.
<p>13 I немає створiння, схованого вiд Hього, але все оголене i вiдкрите перед очима Його: Йому дамо звiт.
<p>14 Отже, маючи Первосвященика Великого, Який перейшов небеса, Iсуса Сина Божого, будемо твердо триматися сповiдання <i>нашого.</i>
<p>15 Бо ми маємо не такого первосвященика, який не може страждати з нами в немочах наших, але Такого, Який, подiбно до нас, зазнав спокуси в усьому, крiм грiха.
<p>16 Тому з дерзновенням приступаймо до престолу благодатi, щоб одержати милiсть i зна­йти благодать для своєчасної допомоги.
<h4>5</h4>
<p>1 Бо кожний первосвященик, який з людей обирається, для людей настановляється на слу­жiння Боговi, щоб приносити дари й жертви за грiхи,
<p>2 який може бути поблажливий до неукiв та заблудливих, тому що й сам обкладений немiччю,
<p>3 i тому вiн повинен як за народ, так i за себе приносити жертви за грiхи.
<p>4 I нi­хто сам собою не приймає цiєї чес­ти, але покликаний Богом, як i Аарон.
<p>5 Так i Христос не Сам Собi присвоїв славу бути Первосвящеником, але Той, Хто сказав Йому: «Ти — Син Мiй, Я нинi породив Тебе»;
<p>6 як i в iншому мiсцi говорить: «Ти — Священик повiк за чином Мелхиседековим».
<p>7 Вiн, у днi плотi Своєї, з великим голосiн­ням та сльозами принiс молитви i благання Тому, Хто мiг спасти Його вiд смерти; i був почутим за Своє благоговiння;
<p>8 хоч Вiн i Син, однак стражданнями звик до послуху,
<p>9 i, вдосконалившись, став для всiх слухняних Йому причиною спасiння вiчного,
<p>10 бувши на­званим вiд Бога Первосвящеником за чином Мелхиседековим.
<p>11 Про це слiд було б говорити багато; але важко витлумачити, бо ви зробилися нездатними слухати.
<p>12 Бо, зважаючи на вiк, вам належало бути вчителями; але вас знов треба вчити перших початків слова Божого, i для вас пот­рiбне молоко, а не тверда страва.
<p>13 Кожен, хто годується молоком, несвiдомий у словi правди, бо вiн немовля;
<p>14 а тверда страва властива дорослим, у яких довгим на­в­чанням почуття привченi розрiз­няти добро i зло.
<h4>6</h4>
<p>1 Тому, залишивши початки вчення Христового, поспiшай­мо до довершеностi; i не будемо знову класти основу поверненню вiд мертвих дiл i вiри в Бога,
<p>2 вчен­ню про хрещення та покладання рук, про воскресіння мертвих i про суд вiчний.
<p>3 I це зробимо, якщо Бог дозволить.
<p>4 Бо неможливо — тих‚ що один раз просвiтилися‚ i прийняли дар небесний‚ i стали причасниками Духа Святого,
<p>5 i скуштували доброго слова Божого, i сили майбутнього вiку,
<p>6 i вiдпали, знову обновля­ти покаянням, коли вони знову розпинають у собi Сина Божого i зневажають Його.
<p>7 Земля, що п’є дощ, який часто падає на неї, та вирощує рослину, корисну тим, для кого вона обробляється, дiстає благословення вiд Бога;
<p>8 а та, на якiй ростуть терня й будяки, негiдна i близька до прокляття, кiнець якого — спалення.
<p>9 Втiм, щодо вас, улюбленi, ми сподiваємося, що ви у кращому станi i дотримуєтеся спасiння, хо­ча й говоримо так.
<p>10 Бо Бог не є неправедний, щоб забув дiло ваше i труд любови, яку ви виявили в iм’я Його, послуживши i служачи святим.
<p>11 Бажаємо ж, щоб кожен iз вас, для повної впевнености в надiї, виявляв таку саму стараннiсть до кiнця,
<p>12 щоб ви не розлiнились, а наслiдували тих, якi вiрою та довготерпiнням успадковують обiтницi.
<p>13 Бог, даючи обiтницю Авраамовi, оскільки не мiг нiким вищим клястися, клявся Самим Собою,
<p>14 кажучи: «Iстинно благословляючи, благословлю тебе i, розмножуючи, розмножу тебе».
<p>15 I так <i>Авраам,</i> зав­дяки довготерпiнню, одержав обi­цяне.
<p>16 Люди клянуться вищим, i клятва на запевнення закiнчує всяку суперечку їхню.
<p>17 Тому i Бог, бажаючи iстотнiше показати спадкоємцям обiтницi незмiн­нiсть Своєї волi, вжив клятву,
<p>18 щоб у двох непохитних речах, у яких Бог не мiг говорити неправ­ду, тверде утiшення мали ми, що прийшли взятися за подану на­дiю,
<p>19 яка для душi є неначе якiр безпечний i мiцний i входить аж до середини за завiсу,
<p>20 куди предтечею за нас увiйшов Iсус, зробив­шись Первосвящеником навiк за чином Мелхиседековим.
<h4>7</h4>
<p>1 Бо Мелхиседек, цар Салиму, священик Бога Всевишнього, той, який зустрiв Авраама i благословив його, коли той повертав­ся пiсля поразки царiв,
<p>2 якому i десятину Авраам вiддiлив з усього, — по-перше, тому що <i>ім’я</i> його означає — «цар правди», а потiм i тому‚ що він є «цар Салиму», тобто «цар миру»,
<p>3 без батька, без матерi, без родоводу, який не має нi початку днiв, нi кiнця життя, уподiбнюючись Синовi Божому, пе­ребуває священиком назавжди.
<p>4 Бачите, який великий той, яко­му i Авраам патрiарх дав десятину з кращої здобичi своєї.
<p>5 Тi з синiв Левiєвих, що одержують священс­тво‚ мають заповiдь — брати за законом десятину з народу, тобто зi своїх братiв, хоча й цi вийшли вiд стегон Авраамових.
<p>6 Але цей, що не походив з роду їхнього, одер­жав десятину вiд Авраама i благословив того, хто мав обiтницю.
<p>7 Без усякого ж заперечення менший благословляється бiльшим.
<p>8 I тут десятини беруть люди смер­т­нi, а там — той, хто має про себе свiдчення, що вiн живе.
<p>9 I, так би мовити, сам Левiй, котрий приймає десятини, в <i>особi</i> Авраама дав десятину;
<p>10 бо вiн був iще в стегнах батька, коли Мелхиседек зустрiв його.
<p>11 Отже, якби досконалiсть осягалась через левитське священство, — бо з ним сполучений закон народу, — то яка б iще була потреба поставати iншому священиковi за чином Мелхиседековим, а не iменуватися за чином Аароновим?
<p>12 Адже iз змiною священства необхiдно бути змiнi i закону,
<p>13 бо Той, про Кого говориться це, належав до iншого колiна, з якого нiхто не приступав до жертовника.
<p>14 Бо вiдомо, що Господь наш засяяв iз колiна Іуди, про яке Мойсей нiчого не сказав стосовно священства.
<p>15 I це ще яснiше видно з того, що за подобою Мелхиседека постає Священик iнший,
<p>16 Який є таким не за законом заповiдi плотської, а за силою життя нескiнченного.
<p>17 Бо засвiдчено: «Ти Священик повiк за чином Мел­хиседековим».
<p>18 Скасування ж попередньої заповiдi буває через її неміч та марність,
<p>19 бо закон нiчого не довiв до досконалос­ти; але вводиться краща надiя, через яку ми наближаємося до Бога.
<p>20 I що це було не без клятви, —
<p>21 бо тi були священиками без клятви, а Цей iз клятвою, бо про Hього сказано: «Клявся Господь i не розкається: Ти Священик повiк за чином Мелхиседековим», —
<p>22 то поручителем кращого завiту став Iсус.
<p>23 До того ж тих священикiв було багато, бо смерть не дозволяла перебувати одному;
<p>24 а Цей, оскільки перебувати Йому вiчно, має i священство нескiнченне,
<p>25 тому й може завжди спасати тих, якi приходять через Нього до Бога, будучи завжди живим, щоб заступатися за них.
<p>26 Таким i повинен бути у нас Первосвященик: святий, незлобливий‚ непорочний, вiддiлений вiд грiшникiв i пiднесений вище небес,
<p>27 Який не має потреби щоденно, як тi первосвященики, приносити жертву спочатку за свої грiхи, потiм за грiхи народу, бо Вiн зробив це один раз, принiсши в жертву Себе Самого.
<p>28 Бо закон настановляє первосвящениками людей, якi мають немочi, а слово клятвене, пiсля закону, поставило Сина, навiки довершеного.
<h4>8</h4>
<p>1 Головне ж у тому, про що говоримо, є таке: ми маємо такого Первосвященика, Який сiв праворуч престолу величi на небесах
<p>2 i є Священнослужителем святилища та скинiї правдивої, яку збудував Господь, а не чоло­вiк.
<p>3 Кожен первосвященик настановляється для принесення дарiв i жертви; а тому треба було, щоб i Цей також мав що принести.
<p>4 Якби Вiн перебував на землi, то не був би i священиком; бо тут такi священики, якi за законом приносять дари
<p>5 i служать образу та тiнi небесного, як сказано було Мойсеєвi, коли вiн приступав до будування скинiї: «Гляди, сказано, зроби все за зразком, по­казаним тобi на горi».
<p>6 Але Цей <i>Первосвященик</i> дiстав служiння тим прекраснiше, чим кращого Вiн Посередник завiту, утвердженого на кращих обiтницях.
<p>7 Бо, якби перший <i>завiт</i> був без недо­лiку, то не було б потреби шукати мiсця iншому.
<p>8 Але <i>пророк,</i> доко­ряючи їм, каже: «Ось настають днi, говорить Господь‚ коли Я ук­ладу з домом Iзраїля i з домом Іуди Новий Завiт,
<p>9 не такий завiт, який Я уклав з батьками їхнiми того часу, коли взяв їх за руку, щоб вивести їх iз землi Єгипетської, бо вони не перебували в тому завiтi Моєму, i Я зневажив їх, го­ворить Господь.
<p>10 Ось Завiт, який заповiдаю дому Iзраїля пiсля тих днiв, говорить Господь: вкладу за­кони Мої в думки їхнi, i напишу їх на серцях їхнiх; i буду їхнiм Богом, а вони будуть Моїм народом.
<p>11 I не буде вчити кожен ближ­нього свого i кожен брата свого, ка­жучи: «Пiзнай Господа»; тому що всi вiд малого до великого будуть знати Мене,
<p>12 бо Я буду милостивий до неправд їхнiх, i грiхiв їхнiх, i безза­конь їхнiх не згадаю бiльше».
<p>13 Ка­жучи «новий», показав застарi­лiсть першого; а що за­непадає i старiє‚ близьке до зотління.
<h4>9</h4>
<p>1 Перший завiт мав постанову про Богослужiння i святилище земне;
<p>2 бо побудована була ски­нiя перша, в якiй був свiтильник i трапеза та жертовнi хлiби i яка називається «святе».
<p>3 За другою ж завiсою була скинiя, названа «Святе святих»,
<p>4 яка мала золоту кадильницю i обкутий з усiх боків золотом ковчег завiту, де бу­ли золотий сосуд з манною, жезл Ааронiв розквiтлий та скрижалi завiту,
<p>5 а над ним херувими слави, що осiняли вівтар; про що не час тепер говорити докладно.
<p>6 При такому влаштуваннi, до першої скинiї завжди входять священики вiдправляти Богослужiння;
<p>7 а до другої — раз на рiк один тiльки первосвященик, не без крови, яку приносить за себе i за грi­хи народу.
<p>8 Цим Дух Святий показує, що ще не вiдкрита путь у святилище, доки стоїть перша ски­­нiя.
<p>9 Вона є образ теперiш­нього часу, за якого приносяться дари i жертви, якi не можуть зробити досконалим у совiстi того, хто служить.
<p>10 I вони зi стравами i напоями та рiзноманiтними обмиваннями й обрядами, що стосуються плотi, були встановленi тiльки до часу їх виправлення.
<p>11 Але Христос, Первосвященик майбутнiх благ, прийшовши з бi­льшою та досконалiшою скинiєю, нерукотворною, тобто не такого спорудження,
<p>12 i не з кров’ю коз­лiв i телят, але зi Своєю Кров’ю, один раз увiйшов у святилище i здобув вiчне вiдкуплення.
<p>13 Бо якщо кров телят i козлiв та попiл телицi через окроплення освячує осквернених, щоб чисте було тiло,
<p>14 то тим бiльше Кров Христа, Який Духом Святим принiс Себе непорочного Боговi, очистить со­вiсть нашу вiд мертвих дiл для служiння Богу Живому i істинному!
<p>15 I тому Вiн є Посередник Но­вого Завiту, щоб внаслiдок смерти Його, яка сталася для відкуплення від злочинів, заподіяних за першого завіту, ті, що покликані до вічного спадку, одержали обіця­не.
<p>16 Бо де заповіт, там необхід­но, щоб настала смерть заповітни­ка,
<p>17 бо заповіт дійсний після по­мер­лих: він не має сили, коли запові­дач живий.
<p>18 Чому і перший <i>завіт</i> був утверджений не без крови.
<p>19 Бо Мойсей, проголосивши всі заповіді за законом перед усім народом, узяв кров телят і козлів з водою і шерстю червленою та iссопом i окропив як саму книгу, так i весь народ,
<p>20 кажучи: це кров завiту, який заповiдав вам Бог.
<p>21 Також окропив кров’ю i скинiю та всi богослужбовi сосуди.
<p>22 Та майже все за законом очищається кров’ю, i без проливання крови не буває прощення.
<p>23 Отже, образи небесного повин­нi були очищатися цими, а саме ж небесне — жертвами, кращими вiд цих.
<p>24 Бо Христос увiйшов не в рукотворне святилище, створене за зразком iстинного, але в са­ме небо, щоб постати нинi за нас перед лице Боже,
<p>25 i не для того, щоб багаторазово приносити Себе, як первосвященик входить у святилище щороку з чужою кров’ю;
<p>26 iнакше треба було б Йому багаторазово страждати вiд початку свiту; Вiн же один раз, на кiнцi вiкiв, з’явився, щоб знищити грiх жертвою Своєю.
<p>27 I як людям ви­з­начено один раз умерти, а потiм суд,
<p>28 так i Христос, один раз принiсши Себе в жертву, щоб взяти грiхи багатьох, вдруге явиться <i>не для очищення грiха</i>, а для тих, що чекають Його на спасiння.
<h4>10</h4>
<p>1 Закон, маючи лише тiнь майбутнiх благ, а не сам образ речей, одними й тими ж жерт­вами, якi щороку постiйно прино­сяться, нiколи не може зробити досконалими тих, що приходять з ними.
<p>2 Iнакше їх перестали б приносити, бо тi, що приносять жер­тву, один раз очистившись, не мали б уже нiякої свiдомости грi­хiв.
<p>3 Але жертвами щороку нага­дується про грiхи,
<p>4 бо неможливо, щоб кров телят i козлiв знищувала грiхи.
<p>5 Тому <i>Христос,</i> входячи у свiт, говорить: «Жертви i принесення Ти не захотiв, але тiло приготував Менi.
<p>6 Всеспалення i <i>жер­тви</i> за грiх неугоднi Тобi.
<p>7 Тодi Я сказав: ось, iду, <i>як</i> на початку книги написано про Мене, виконати волю Твою, Боже».
<p>8 Сказав­ши перше, що нi <i>жертви,</i> анi принесення, нi всеспалення, нi жертви за грiх, — якi приносяться за законом, — Ти не захотiв i не благозволив,
<p>9 потім додав: «Ось iду виконати волю Твою, Боже». Скасовує перше, щоб настановити дру­ге.
<p>10 За цiєю-то волею ми освяченi одноразовим принесенням тiла Iсуса Христа.
<p>11 I всякий священик щодня стоїть у служiннi та багаторазово приносить однi i тi самi жертви, якi нiколи не можуть знищити грiхiв.
<p>12 Вiн же, принiс­ши одну жертву за грiхи, назавжди сiв праворуч Бога,
<p>13 чекаючи далi, доки вороги Його будуть по­кладенi до пiднiжжя нiг Його.
<p>14 Бо Вiн одним принесенням назавжди вдосконалив тих, що освячую­ться.
<p>15 Про це свiдчить нам i Дух Святий, бо сказано:
<p>16 «Ось Завiт, який заповiдаю їм пiсля тих днiв, говорить Господь: вкладу закони Мої в серця їхнi, i в думках їхнiх напишу їх,
<p>17 i грiхiв їхнiх та беззаконь їхнiх не згадаю бiльше».
<p>18 А де відпущення їх, там не потрiбне принесення за гріхи.
<p>19 Отже, браття, маючи дерзновення входити до святилища через Кров Iсуса Христа, дорогою новою i живою,
<p>20 яку Вiн знову вiдкрив нам через завiсу, тобто плоть Свою,
<p>21 i <i>маючи</i> великого Священика над домом Божим,
<p>22 приступаймо з щирим серцем, з повною вiрою, кропленням очис­тивши серце вiд порочної совiсти та обмивши тiло водою чистою,
<p>23 будемо триматися сповiдання надiї неухильно, бо вiрний Той, Хто обiцяв;
<p>24 будемо уважними один до одного, заохочуючи до лю­бови й добрих дiл,
<p>25 не будемо за­лишати зiбрання свого, як у деяких є звичай; але умовляти один одного, i тим бiльше, чим бiльше бачите наближення того дня.
<p>26 Бо коли ми, одержавши пi­знання iстини, свавiльно грiшимо, то не зостається бiльше жертви за грiхи,
<p>27 але якесь страшне очiку­вання суду й лютости вогню, гото­вого пожерти противникiв.
<p>28 Як­що той, хто зрiкся закону Мойсеєвого, при двох чи трьох свiдках, без милосердя <i>карається</i> смертю,
<p>29 то наскiльки тяжчої кари, гадаєте, заслужить той, хто зневажає Сина Божого i не шанує як святиню Кров завiту, якою освячений, i Духа благодатi ображає?
<p>30 Ми знаємо Того, Хто сказав: «У Мене помста, Я вiдплачу, — говорить Господь». I ще: «Господь буде судити народ Свiй».
<p>31 Страшно впасти в руки Бога Живого!
<p>32 Згадайте попереднi днi вашi, коли ви, бувши просвiченi, витримали великий подвиг страждань,
<p>33 то самi серед ганьби й скорбот, бувши видовищем для iнших, то подiляючи участь iнших, якi були в такому ж станi;
<p>34 бо ви й моїм кайданам спiвстраждали‚ i розграбування майна вашого прийня­ли з радiстю, знаючи, що є у вас на небесах майно краще i неминуще.
<p>35 Отже, не покидайте уповання вашого, яке чекає велика нагорода.
<p>36 Терпiння потрiбне вам, щоб, виконавши волю Божу, одержати обiцяне.
<p>37 Бо ще «неба­гато, зовсiм небагато‚ i Грядущий прийде i не забариться».
<p>38 «Праведний вiрою живий буде; а коли хто вагається, не благоволить до того душа Моя».
<p>39 Ми ж не з тих, що вагаються на погибель, але <i>стоїмо</i> у вiрi на спасiння душi.
<h4>11</h4>
<p>1 Вiра ж є здiйснення очiку­ваного i впевненiсть у невидимому.
<p>2 Через неї були засвiд­ченi древнi.
<p>3 Вiрою пiзнаємо, що вiки створенi Словом Божим, так що з невидимого сталося видиме‚
<p>4 вiрою Авель принiс Боговi жерт­ву кращу, нiж Каїн, нею дiстав свiдчення, що вiн праведний, як засвiдчив Бог про дари його; нею вiн i після смерти ще говорить.
<p>5 Вiрою Енох переселений був так, що не бачив смерти; i не стало його, тому що Бог переселив його. Бо ще до свого переселення вiн мав свiдчення, що догодив Богу.
<p>6 А без вiри догодити Боговi неможливо, бо треба, щоб той, хто приходить до Бога, вiрував, що Вiн є, i тим, хто шукає Його, дає винагороду.
<p>7 Вiрою Hой, дiстав­ши одкровення про те, що було ще невидиме, побожно приготував ковчег для врятування свого дому; нею осудив вiн увесь свiт i зробив­ся спадкоємцем праведности через вiру.
<p>8 Вiрою Авраам скорився поклику йти в країну, яку мав одержати у спадок, i пiшов, не знаючи, куди йде.
<p>9 Вiрою жив вiн на землi обiтованiй, як на чужiй, i жив у наметах з Iсааком та Яковом, спiвспадкоємцями тiєї ж обiтницi;
<p>10 бо вiн чекав мiста, що має основу, художником i будiв­ничим якого є Бог.
<p>11 Вiрою i сама Сарра‚ неплiдна‚ одержала силу прийняти сiм’я i, незважаючи на вiк, народила, бо знала, що вiрний Той, Хто обiцяв.
<p>12 I тому вiд одного, i до того ж омертвiлого, народилось так багато, як багато зiрок на небi i як незлiченний пiсок на морському березi.
<p>13 Усi цi померли у вiрi, не одер­жавши обiтниць, а тiльки здалеку бачили їх i радiли та говорили про себе, що вони подорожні й пришельцi на землi;
<p>14 бо тi, якi говорять так, показують, що вони шукають батьківщини.
<p>15 I коли б вони в думках мали ту батьківщину, з якої вийшли, то мали б час повернутися;
<p>16 але вони прагнули кращого, тобто небесного; тому i Бог не соромиться їх, називаючи Себе їхнiм Богом; бо Вiн приготував їм мiсто.
<p>17 Вiрою Авраам, будучи випробуваним, принiс у жертву Iсаака, i, маючи обiтницю, принiс єдинородного,
<p>18 про якого було сказано: «В Iсааковi назветься тобi сíм’я».
<p>19 Бо вiн думав, що Бог має силу i з мертвих воскресити, тому i одержав його як передвiстя.
<p>20 Вiрою в майбутнє Iсаак поблагословив Якова та Iсава.
<p>21 Вiрою Якiв, помираючи, поблагословив кожного сина Йосифового i поклонився на верх жезла свого.
<p>22 Вi­рою Йосиф, при кончинi, нагадував про вихiд синiв Ізраїлевих i про кістки свої заповiдав.
<p>23 Вiрою по народженнi Мойсея батьки ховали його три мiсяцi, бо вони бачили, що дитина дуже гарна, i не злякалися царського повелiн­ня.
<p>24 Вiрою Мойсей, досягнувши вiку, вiдмовився називатися сином дочки фараонової
<p>25 i захотiв краще страждати з народом Божим, нiж мати тимчасову грiхов­ну насолоду,
<p>26 i ганьбу Христову вважав бiльшим для себе багатством, нiж єгипетськi скарби; бо вiн дивився на нагороду.
<p>27 Вiрою залишив вiн Єгипет, не побоявшись царського гнiву, бо вiн, мовби бачачи Hевидимого, був твердий.
<p>28 Вiрою вiн справив Пасху та пролиття крови, щоб винищувач первiсткiв не торкнувся їх.
<p>29 Вiрою перейшли вони Червоне море, як по сушi, на що спокусив­шись, єгиптяни потопилися.
<p>30 Вi­рою впали єрихонськi стiни пiсля семиденного обходження.
<p>31 Вiрою Раав‚ блудниця, з миром прийняв­ши пiдглядячiв (та повiвши їх iн­шою дорогою), не загинула з не­вiрними.
<p>32 I що ще скажу? Hе вистачить менi часу, щоб розпо­вiсти про Гедеона, про Варака, про Самсона та Iєффая, про Давида, Самуїла та (iнших) пророкiв,
<p>33 якi вiрою перемагали царства, творили правду, одержували обiтницi, затуляли пащi левiв,
<p>34 гасили силу вогню i уникали вiстря меча, змiцнювалися вiд немочi, були сильнi на вiйнi, проганяли полки чужинцiв;
<p>35 жiнки одержували померлих своїх воскреслими; iншi ж замученi були, не прийнявши визволення, щоб одержати краще — воскресiння;
<p>36 iншi зазнали наруги та ран, а також кайданiв i в’язниць,
<p>37 були побитi камiнням, перепилюванi, зазнавали катування, помирали вiд меча, тинялися в овечих i козячих шкурах, терплячи нестатки, скорботи, озлоблення;
<p>38 тi, яких увесь свiт не був достойний, блукали по пустелях i горах, по печерах та ущелинах землi.
<p>39 I всi цi, засвiдченi у вiрi, не одержали обiцяного,
<p>40 тому що Бог передбачив про нас щось краще, щоб вони не без нас досяг­ли досконалости.
<h4>12</h4>
<p>1 Тому i ми, маючи довкола себе таку хмару свiдкiв, скиньмо з себе всякий тягар i грiх, який нас обплутує‚ i з терпiнням підемо на подвиг‚ який чекає на нас,
<p>2 дивлячись на Начальника i Виконавця вiри Iсуса, Який за­мiсть радости, яка Йому належала, витерпiв хрест, зневаживши посоромлення, i сiв праворуч престолу Божого.
<p>3 Подумайте про Того, Хто перетерпiв таку над Со­бою наругу вiд грiшникiв, щоб вам не знемогтися i не ослабнути душами вашими.
<p>4 Ви ще не до крови стояли, проти грiха змагаючись,
<p>5 i забули втiшення, яке пропонується вам, як синам: «Сину мiй, не нехтуй покаранням Господнiм i не сумуй, коли вiн викриває тебе,
<p>6 бо Господь, кого любить, того ка­рає; б’є кожного сина, якого приймає».
<p>7 Якщо ви терпите кару, то Бог поводиться з вами, як iз синами. Бо хiба є який син, якого не карав би батько?
<p>8 Коли залишаєтеся без покарання, для всiх загального, то ви дiти незаконнi, а не сини.
<p>9 До того ж коли ми, будучи каранi плотськими батька­ми нашими, боялися їх, то чи не значно бiльше повиннi покоритись Отцевi духiв, щоб жити?
<p>10 Тi карали нас, як знали, на небагато днiв; а Цей — на користь, щоб нам мати участь у святостi Його.
<p>11 Кожна кара здається спочатку не радiстю, а смутком, але потiм навченим через неї дає мирний плiд праведности.
<p>12 Отже, змiц­нiть опущенi руки та ослабленi ко­лiна
<p>13 i ходiть просто ногами вашими, щоб кульгаве не збочило, а краще виправилося.
<p>14 Нама­гай­теся мати мир з усiма i свя­тiсть, без якої нiхто не побачить Господа.
<p>15 Пильнуйте, щоб хто не позбувся благодаті Божої, щоб якийсь гiр­кий корiнь, що вирiс, не завдав шкоди i щоб ним багато хто не осквернився;
<p>16 щоб не було мiж вами якого блудника або нечестив­ця, який би, як Iсав, за одну лише їжу вiдмовився вiд свого первородства.
<p>17 Бо ви знаєте, що пiсля того вiн, бажаючи успадкувати благословення, був вiдки­нутий: не знайшов можливости для покаяння‚ хоча зі сльозами шукав його.
<p>18 Ви приступили не до гори, вiд­­чутної на дотик‚ i не до палючого вогню, не до темряви i мороку та бурi,
<p>19 не до звуку сурми й голосу слiв, що тi, якi чули його‚ просили‚ щоб бiльше не мовилося слово до них,
<p>20 бо вони не мог­ли стерпiти того, що було заповi­дано: «Якщо i звiр доторкнеться до гори, буде побитий камiнням <i>або уражений стрiлою</i>»;
<p>21 i таке жахливе було це видiння, що i Мойсей сказав: «Я настрашений і тремчу».
<p>22 Але ви приступили до гори Сиону i до мiста Бога Жи­вого, до Єрусалима небес­ного i до безлiчi ангелiв,
<p>23 до тор­жества собору й Церкви первород­них, на небесах написаних, i до Суддi всiх — Бога, i до ду­хiв правед­никiв досконалих;
<p>24 i до Посередни­ка Завiту Нового Iсуса, та до крови кроплення, яка говорить краще, нiж Авелева.
<p>25 Глядіть‚ отже‚ не зре­чіться того‚ хто промовляє‚ бо не уникли <i>кари</i> во­ни‚ що зреклися того‚ хто пророкував на землі, тим бiльше не <i>уникнемо</i> ми, якщо вiд­вернемось вiд Того, Хто говорить з небес,
<p>26 голос Якого тодi похитнув землю, нинi ж обiцяє‚ го­ворячи: «Ще раз потрясу не тiльки землю, але й небо».
<p>27 Оте «ще раз» означає за­­мiну похитну­того, як створеного, щоб перебувало непохитне.
<p>28 От­же, ми, приймаючи царство непо­хит­не, охороняймо благодать, якою будемо служити благоугодно Бого­вi з побожнiстю i страхом,
<p>29 тому що Бог наш — вогонь‚ що поїдає.
<h4>13</h4>
<p>1 Братолюбнiсть нехай перебуває <i>мiж вами.</i>
<p>2 Гостинности не забувайте, бо через неї деякi, не знаючи, гостинно при­йняли ангелiв.
<p>3 Пам’ятайте в’яз­нiв, нiби i ви з ними були в кайда­нах, i тих‚ хто страждає, бо й самi знаходитесь у тiлi.
<p>4 Шлюб у всiх нехай буде чесний i ложе непорочне; блудникiв i перелюбникiв судить Бог.
<p>5 Майте вдачу не срiблолюбну, задовольняючись тим, що є. Бо Сам сказав: «Hе залишу тебе i не покину тебе»,
<p>6 тож ми смiливо говоримо: «Господь менi помiчник, i не злякаюся: що зробить менi людина?»
<p>7 Пам’ятайте наставникiв ваших, якi проповiдували вам слово Боже, i, дивлячись на кончину життя їхнього, наслiдуйте вiру їхню.
<p>8 Iсус Христос учора й сьогоднi i навiки Той же.
<p>9 Ученнями рiзними й чужими не захоплю­йтесь; бо добре благодаттю змiц­нювати серця, а не їжею, вiд якої не одержали користи тi, що зай­малися нею.
<p>10 Ми маємо жертовник, вiд якого не мають права споживати тi, що служать скинiї.
<p>11 Тому що тiла тварин, кров яких для очищення грiха вносить первосвященик у святилище, спалюються поза табором, —
<p>12 то і Iсус, щоб освятити людей Кров’ю Своєю, постраждав поза брамою.
<p>13 Отже, вийдемо до Hього за табір, несучи Його наругу;
<p>14 бо не маємо тут постiйного мiста, але шукаємо майбутнього.
<p>15 Отже, бу­демо через Hього безустанно приносити Богу жертву хвали, тобто плiд уст, що прославляють iм’я Його.
<p>16 Hе забувайте також добродiйности i спiлкування, бо такi жертви благоугоднi Богу.
<p>17 Слухайте наставникiв ваших i будьте покiрнi, бо вони постiйно дбають про душi вашi, як ті‚ що зобов’язанi дати звiт; щоб вони ро­били це з радiстю, а не зiтхаю­чи, бо це для вас не корисно.
<p>18 Молiться за нас, бо ми певнi, що маємо добру совiсть, тому що в усьому бажаємо поводитися чес­но.
<p>19 Особливо ж прошу робити це, щоб я скорiше був повернений вам.
<p>20 Бог же миру, Який пiдняв iз мертвих Пастиря овець великою Кров’ю завiту вiчного, Господа нашого Iсуса Христа,
<p>21 нехай вдосконалить вас у всякому доброму дiлi, на виконання волi Його, роблячи у вас благоугодне Йому через Iсуса Христа: Йому слава на вiки вiків! Амiнь.
<p>22 Прошу ж вас, браття, при­ймiть це слово повчання; я ж неба­гато i написав вам.
<p>23 Знайте, що брат наш Тимофiй визволений, i я разом iз ним (якщо вiн скоро прийде) побачу вас.
<p>24 Вiтайте всiх наставникiв ваших i всiх святих. Вiтають вас ті‚ що в Італiї.
<p>25 Благодать з усiма вами. Амiнь.
