<h2></h2>
<h4>1</h4>
<p>1 Книга родоводу Ісуса Христа, Сина Давидового, Сина Авраамового.
<p>2 Авраам породив Ісаака; Ісаак породив Якова; Яків породив Іуду та братів його;
<p>3 Іуда породив Фареса і Зару від Фамари; Фарес породив Есрома; Есром породив Арама;
<p>4 Арам породив Аминадава; Аминадав породив Наасона; Наасон породив Салмона;
<p>5 Салмон породив Вооза від Рахави; Вооз породив Овида від Руфи; Овид породив Єссея;
<p>6 Єссей породив Давида царя; Давид цар породив Соломона від дружини Урієвої;
<p>7 Соломон породив Ровоама; Ровоам породив Авию; Авия породив Асу;
<p>8 Аса породив Іосафата; Іосафат породив Іорама; Іорам породив Озію;
<p>9 Озія породив Іоафама; Іоафам породив Ахаза; Ахаз породив Єзекію;
<p>10 Єзекія породив Манассію; Манассія породив Амона; Амон породив Іосію;
<p>11 Іосія породив Іоакима; Іоаким породив Єхонію та братів його до переселення вавилонського.
<p>12 По переселенні ж вавилонському Єхонія породив Салафиїла; Салафиїл породив Зоровавеля;
<p>13 Зоровавель породив Авиуда; Авиуд породив Єлиакима; Єлиаким породив Азора;
<p>14 Азор породив Садока; Садок породив Ахима; Ахим породив Еліуда;
<p>15 Еліуд породив Єлеазара; Єлеазар породив Матфана; Матфан породив Якова;
<p>16 Яків породив Йосифа, чоловіка Марії, від Якої народився Ісус, названий Христом.
<p>17 Отже, всіх поколінь від Авраама до Давида чотирнадцять родів; і від Давида до переселення вавилонського чотирнадцять родів; і від переселення вавилонського до Христа чотирнадцять родів.
<p>18 Різдво Ісуса Христа було так: по зарученні Матері Його Марії з Йосифом, перш ніж зійтися їм, виявилося, що Вона має в утробі від Духа Святого.
<p>19 Йосиф же, чоловік Її, будучи праведним і не бажаючи ославити Її, хотів потай відпустити Її.
<p>20 Та щойно він помислив це, як ось ангел Господній з’явився йому уві сні, промовляючи: Йосифе, сину Давидів! Не бійся прийняти Марію, жону твою, бо зачате в Ній є від Духа Святого.
<p>21 Народить же Вона Сина, і наречеш Йому ім’я Ісус, бо Він спасе людей Своїх від гріхів їхніх.
<p>22 Це ж усе сталося, щоб збулося сказане Господом через пророка, який говорить:
<p>23 ось Діва в утробі прийме й народить Сина, і наречуть ім’я Йому Еммануїл, що означає: з нами Бог.
<p>24 Прокинувшись, Йосиф зробив, як звелів йому ангел Господній, і прийняв жону свою.
<p>25 І не знав Її, поки й породила Сина Свого первістка, і він нарік ім’я Йому: Ісус.
<h4>2</h4>
<p>1 Коли ж Ісус народився у Вифлеємі Юдейському у дні царя Ірода, волхви  зі сходу прийшли до Єрусалима, кажучи:
<p>2 де є народжений Цар Юдейський? Бо ми бачили зірку Його на сході і прийшли поклонитися Йому.
<p>3 Почувши це, Ірод цар стривожився, й увесь Єрусалим з ним.
<p>4 І, зібравши всіх первосвящеників і книжників народних, питав у них: де мав би народитися Христос?
<p>5 Вони ж сказали йому: у Вифлеємі юдейському, бо так написано пророком:
<p>6 і ти, Вифлеєме, земле Іудина, нічим не менший від <i>інших</i> володінь Іудиних; бо з тебе вийде Вождь, Який упасе народ Мій, Ізраїля.
<p>7 Тоді Ірод, потайки покликавши волхвів, вивідав від них час з’явлення зірки
<p>8 і пославши їх до Вифлеєма, сказав: підіть, старанно розвідайте про Немовля і, коли знайдете, сповістіть мене, щоб і мені піти поклонитися Йому.
<p>9 Вони, вислухавши царя, пішли. І ось зірка, яку бачили вони на сході, йшла перед ними, аж поки, нарешті, прийшла і зупинилась над місцем, де було Немовля.
<p>10 Побачивши зірку, вони зраділи радістю вельми великою.
<p>11 І, увійшовши в дім, побачили Немовля з Марією, Матір’ю Його, і, впавши, поклонилися Йому; і, відкривши скарби свої, принесли Йому дари: золото, ладан і смирну .
<p>12 І, одержавши уві сні одкровення не повертатися до Ірода, іншою дорогою відійшли до країни своєї.
<p>13 Коли ж вони відійшли, то ангел Господній уві сні з’явився Йосифові, говорячи: устань, візьми Немовля і Матір Його та біжи в Єгипет і будь там, доки не скажу тобі, бо хоче Ірод шукати Немовля, щоб погубити Його.
<p>14 Він же, вставши, узяв Немовля і Матір Його вночі та й пішов у Єгипет
<p>15 і був там до смерти Іродової, щоб збулося сказане Господом через пророка, який говорить: з Єгипту покликав Я Сина Мого.
<p>16 Тоді Ірод, побачивши себе осміяним волхвами, дуже розгнівався і послав повбивати усіх немовлят у Вифлеємі і в усіх околицях його, — від двох років і менше — за часом, про який вивідав у волхвів.
<p>17 Тоді збулося сказане через пророка Єремію, який говорить:
<p>18 голос в Рамі чути, плач і ридання та голосіння велике; Рахиль плаче за дітьми своїми і не хоче втішитися, бо нема їх.
<p>19 Як помер Ірод, то ангел Господній уві сні з’явився Йосифові в Єгипті
<p>20 і говорить: устань, візьми Немовля і Матір Його та йди в землю Ізраїлеву, бо вже померли ті, що шукали душу Немовляти.
<p>21 Він же, вставши, узяв Немовля і Матір Його і прийшов у землю Ізраїлеву.
<p>22 Почувши ж, що Архелай царює в Юдеї замість Ірода, батька свого, побоявся йти туди; а, одержавши уві сні одкровення, пішов у землю Галилейську.
<p>23 І, прийшовши, оселився в місті, яке зветься Назарет, щоб збулося сказане через пророків, що Він Назореєм наречеться.
<h4>3</h4>
<p>1 У ті дні приходить Іоан Хреститель і проповідує в пустелі Юдейській,
<p>2 і каже: покайтеся, наблизилось бо Царство Небесне.
<p>3 Бо Він є Той, про Якого сказав пророк Ісая: глас вопіющого в пустелі: приготуйте путь Господеві, прямими зробіть стезі Йому.
<p>4 Сам же Іоан мав одяг з верблюжого волоса і пояс шкіряний на стегнах своїх, а їжею його були акриди  та мед дикий.
<p>5 Тоді виходили до нього Єрусалим, і вся Юдея, і вся околиця Йорданська;
<p>6 І хрестилися в Йордані від нього, сповідаючи гріхи свої.
<p>7 А побачивши багато фарисеїв і саддукеїв, що йшли до нього хреститися, Іоан сказав їм: поріддя єхиднове! Хто навчив вас тікати від грядущого гніву?
<p>8 Створіть же плід, достойний покаяння.
<p>9 І не починайте говорити в собі: отця маємо Авраама. Кажу бо вам, що Бог може з каміння цього звести дітей Авраамові. Вже й сокира біля кореня дерева лежить:
<p>10 бо всяке дерево, що не приносить доброго плоду, рубають і кидають в огонь.
<p>11 Я хрещу вас водою на покаяння, але Той, Хто гряде після мене, Сильніший за мене; я недостойний понести взуття Його; Він хреститиме вас Духом Святим і вогнем;
<p>12 Його лопата  в руці у Нього, і Він очистить тік Свій і збере пшеницю Свою в житницю, а полову спалить вогнем невгасимим.
<p>13 Тоді приходить Ісус з Галилеї на Йордан до Іоана хреститися від нього.
<p>14 Іоан же стримував Його і говорив: мені треба хреститися від Тебе, і чи Тобі приходити до мене?
<p>15 Але Ісус сказав йому у відповідь: облиш нині, бо так належить нам виконати всяку правду. Тоді Іоан допускає Його.
<p>16 І, охрестившись, Ісус вийшов зразу ж з води, — і ось розкрилися Йому небеса, і побачив <i>Іоан</i> Духа Божого, Який сходив, мов голуб, і спускався на Нього.
<p>17 І ось голос лунає з неба, <i>який говорить:</i> Це є Син Мій Улюблений, в Ньому Моє благовоління.
<h4>4</h4>
<p>1 Тоді Ісус виведений був Духом у пустелю, щоб спокушав Його диявол.
<p>2 І постився сорок днів і сорок ночей, наостанку зголоднів.
<p>3 І, приступивши до Нього, спокусник сказав: якщо Ти Син Божий, скажи, щоб каміння це хлібами стало.
<p>4 Він же сказав йому у відповідь: написано: не хлібом єдиним житиме людина, але всяким словом, що виходить з уст Божих.
<p>5 Тоді узяв Його диявол до святого міста і поставив Його на крилі храму,
<p>6 та й каже Йому: якщо Ти є Син Божий, кинься вниз, бо написано: ангелам Своїм заповість про Тебе, щоб оберігали Тебе, і на руки візьмуть Тебе, щоб не спіткнувся об камінь ногою Твоєю.
<p>7 Сказав же йому Ісус: написано також: не спокушай Господа Бога твого.
<p>8 Знову бере Його диявол на дуже високу гору і показує Йому всі царства світу і славу їхню,
<p>9 та й говорить Йому: це все Тобі дам, якщо, впавши, поклонишся мені.
<p>10 Тоді Ісус говорить йому: відійди від Мене, сатано, бо написано: Господу Богу твоєму поклоняйся і Йому Єдиному служи.
<p>11 Тоді залишив Його диявол, і ось ангели приступили й служили Йому.
<p>12 Коли ж почув Ісус, що Іоан відданий <i>під варту</i>, пішов до Галилеї.
<p>13 І, залишивши Назарет, прийшов і оселився в Капернаумі приморському, в краях Завулонових і Неффалимових,
<p>14 щоб збулося сказане пророком Ісаєю, який говорить:
<p>15 земле Завулонова і земле Неффалимова, за Йорданом на шляху приморському, Галилеє язичників.
<p>16 Народ, що сидів у темряві, побачив світло велике, і тим, що перебувають у країні й тіні смерти, світло засяяло їм.
<p>17 Відтоді почав Ісус проповідувати й говорити: покайтеся, наблизилося бо Царство Небесне.
<p>18 Проходячи ж біля моря Галилейського, Він побачив двох братів: Симона, що звався Петром, і Андрія, брата його, які закидали сіті в море, бо вони були рибалками.
<p>19 Та й каже їм: ідіть за Мною, і зроблю вас ловцями людей.
<p>20 І вони зараз же, покинувши сіті, пішли за Ним.
<p>21 І, відійшовши звідтіля, побачив інших двох братів: Якова Зеведеєвого та Іоана, брата його, у човні із Зеведеєм, батьком їхнім, які лагодили сіті свої, і покликав їх.
<p>22 Вони, одразу ж покинувши човен і батька свого, пішли за Ним.
<p>23 І ходив Ісус по всій Галилеї, навчаючи в синагогах їхніх і проповідуючи Євангеліє Царства, зціляючи всяку недугу і всяку неміч у людях.
<p>24 І розійшлася чутка про Нього по всій Сирії; і приводили до Нього всіх немічних, хворих на всілякі недуги, й одержимих, і біснуватих, і сновид, і розслаблених — і <i>Він</i> зціляв їх.
<p>25 І йшло за Ним багато народу з Галилеї, і з Десятиграддя, і з Єрусалима, і з Юдеї, і з іншого боку Йордана.
<h4>5</h4>
<p>1 Побачивши народ, Він зійшов на гору; і, коли сів, приступили до Нього ученики Його.
<p>2 І, відкривши уста Свої, навчав їх, промовляючи:
<p>3 Блаженні убогі духом, бо їхнє є Царство Небесне.
<p>4 Блаженні ті, що плачуть, бо вони втішаться.
<p>5 Блаженні лагідні, бо вони успадкують землю.
<p>6 Блаженні голодні і спраглі правди, бо вони наситяться.
<p>7 Блаженні милостиві, бо вони помилувані будуть.
<p>8 Блаженні чисті серцем, бо вони Бога побачать.
<p>9 Блаженні миротворці, бо вони синами Божими назвуться.
<p>10 Блаженні гнані за правду, бо їхнє є Царство Небесне.
<p>11 Блаженні ви, коли ганьбитимуть вас і гнатимуть, і зводитимуть на вас усяке лихослів’я та наклепи — Мене ради.
<p>12 Радуйтесь і веселіться, бо велика нагорода ваша на небесах. Так гнали і пророків, які були до вас.
<p>13 Ви — сіль землі. Якщо ж сіль втратить силу, то чим зробиш її солоною? Вона вже ні до чого не придатна, хіба що бути викинутою геть на потоптання людям.
<p>14 Ви — світло світу. Не може сховатися місто, яке стоїть на верху гори.
<p>15 І не запалюють світильник, щоб поставити його під посудину, але на свічник, — і світить всім у домі.
<p>16 Так нехай сяє світло ваше перед людьми, щоб вони бачили ваші добрі діла і прославляли Отця вашого Небесного.
<p>17 Не думайте, що Я прийшов порушити Закон або Пророків: не порушити прийшов Я, а виконати.
<p>18 Бо істинно кажу вам: доки існуватимуть небо і земля, жодна йота чи жодна риска не перейде із закону, поки не здійсниться все.
<p>19 Отже, якщо хто порушить одну з цих заповідей найменших і навчить того людей, той найменшим назветься в Царстві Небесному; а хто виконає і навчить, той великим назветься в Царстві Небесному.
<p>20 Кажу бо вам, якщо праведність ваша не перевершить праведности книжників і фарисеїв, то ви не ввійдете до Царства Небесного.
<p>21 Ви чули, що було сказано древнім: не вбивай, а хто уб’є, підлягає суду.
<p>22 Я ж кажу вам, що всякий, хто гнівається на брата свого даремно, підлягає суду; а хто скаже на брата свого: «рака» , підлягає синедріону ; а хто скаже: «потвора», підлягає геєні вогненній.
<p>23 Отже, коли ти принесеш дар твій до жертовника і там згадаєш, що брат твій має щось проти тебе,
<p>24 залиш там дар твій перед жертовником і піди перше помирися з братом твоїм, і тоді прийди й принеси дар твій.
<p>25 Мирися з суперником твоїм швидко, доки ти в дорозі з ним, щоб суперник не віддав тебе судді, а суддя не віддав би тебе слузі, і не вкинули б тебе у в’язницю.
<p>26 Істинно кажу тобі: ти не вийдеш звідти, поки не віддаси останній кодрант .
<p>27 Ви чули, що було сказано древнім: не чини перелюбу.
<p>28 А Я кажу вам, що всякий, хто погляне на жінку, жадаючи її, вже вчинив перелюб з нею в серці своєму.
<p>29 Якщо ж праве око твоє спокушає тебе, вирви його і кинь від себе, бо краще для тебе, щоб загинув один з членів твоїх, аніж щоб усе тіло твоє було ввергнуте в геєну вогненну.
<p>30 І коли правиця твоя спокушає тебе, відсічи її та кинь від себе: бо краще для тебе, щоб загинув один з членів твоїх, аніж щоб усе тіло твоє було ввергнуте в геєну.
<p>31 Сказано також: коли хто розводиться з жінкою своєю, нехай дасть їй лист про розлучення.
<p>32 А Я кажу вам: хто розведеться з жінкою своєю, хіба що через її любодійство, призводить її до перелюбства, і хто візьме шлюб з розлученою, той перелюбствує.
<p>33 Ще чули ви, що було сказано древнім: не клянися неправдиво, а виконуй перед Господом клятви твої.
<p>34 А Я кажу вам — не клястися зовсім: ні небом, бо воно є престолом Божим;
<p>35 ні землею, бо вона є підніжжям ніг Його; ні Єрусалимом, бо це місто великого Царя.
<p>36 І головою твоєю не клянися, бо не можеш жодної волосини білою або чорною зробити.
<p>37 Нехай буде слово ваше: так — так; ні — ні, а що зверх цього, те від лукавого.
<p>38 Ви чули, що було сказано: око за око і зуб за зуб.
<p>39 А Я кажу вам не противитися злу. Але якщо тебе хто вдарить у праву твою щоку, підстав йому і другу.
<p>40 І тому, хто захоче судитися з тобою і верхній одяг твій взяти, віддай йому і сорочку.
<p>41 І хто примусить тебе іти з ним одне поприще, іди з ним два.
<p>42 Тому, хто просить у тебе, дай; і від того, хто хоче в тебе позичити, не відвертайся.
<p>43 Ви чули, що було сказано: люби ближнього твого і ненавидь ворога твого.
<p>44 А Я кажу вам: любіть ворогів ваших, благословляйте тих, хто проклинає вас, добро творіть тим, хто ненавидить вас, і моліться за тих, хто кривдить і гонить вас,
<p>45 щоб ви були синами Отця вашого Небесного, бо Він сонцем Своїм осяває злих і добрих і посилає дощ на праведних і на неправедних.
<p>46 Бо коли ви любите тих, хто любить вас, яка вам нагорода? Чи не те саме і митарі роблять?
<p>47 І коли ви вітаєте тільки друзів ваших, що особливого робите? Чи не так само і язичники чинять?
<p>48 Отже, будьте досконалі, як Отець ваш Небесний досконалий.
<h4>6</h4>
<p>1 Стережіться, не творіть милостині вашої перед людьми для того, щоб вони бачили вас: інакше не буде вам нагороди від Отця вашого Небесного.
<p>2 Отже, коли твориш милостиню, не сурми перед собою, як роблять лицеміри в синагогах і на вулицях, щоб прославляли їх люди. Істинно кажу вам: вони вже мають нагороду свою.
<p>3 У тебе ж, як твориш милостиню, нехай ліва рука твоя не знає, що робить правиця твоя,
<p>4 щоб милостиня твоя була потаємною; і Отець твій, Який бачить таємне, воздасть тобі явно.
<p>5 І, коли молишся, не будь як лицеміри, які люблять молитися у синагогах і на перехрестях, зупиняючись, щоб бачили їх люди. Істинно кажу вам: вони вже мають нагороду свою.
<p>6 Ти ж, коли молишся, увійди до кімнати твоєї і, зачинивши двері твої, помолись Отцю твоєму, Який у таїні, і Отець твій, Який бачить таємне, воздасть тобі явно.
<p>7 А молячись, не говоріть зайвого, як язичники, бо вони думають, що в багатослів’ї своєму почуті будуть.
<p>8 Не уподібнюйтесь їм, бо знає Отець ваш, чого ви потребуєте, раніше за ваше прохання до Нього.
<p>9 Моліться ж так: Отче наш, що єси на небесах, нехай святиться ім’я Твоє;
<p>10 нехай прийде Царство Твоє; нехай буде воля Твоя, як на небі, так і на землі.
<p>11 Хліб наш насущний дай нам сьогодні;
<p>12 І прости нам провини наші, як і ми прощаємо винуватцям нашим;
<p>13 І не введи нас у спокусу, але визволи нас від лукавого. Бо Твоє є Царство, і сила, і слава навіки. Амінь.
<p>14 Бо якщо ви прощатимете людям провини їхні, то простить і вам Отець ваш Небесний.
<p>15 А коли не будете прощати людям провин їхніх, то і Отець ваш не простить вам провин ваших.
<p>16 Коли ж постите, не будьте сумні, як лицеміри, бо вони потьмарюють обличчя свої, щоб показати людям, що постять вони. Істинно кажу вам: вони вже мають нагороду свою.
<p>17 Ти ж, коли постиш, намасти голову твою і вмий обличчя твоє,
<p>18 щоб не показувати людям, що ти постиш, але Отцю твоєму, — Який у таїні; і Отець твій, Який бачить таємне, воздасть тобі явно.
<p>19 Не збирайте собі скарбів на землі, де черв і тля точать і де злодії підкопують і крадуть.
<p>20 Збирайте ж собі скарби на небі, де ні черв, ні тля не точать і де злодії не підкопують і не крадуть,
<p>21 бо де скарб ваш, там буде й серце ваше.
<p>22 Світильником тіла є око. Отже, якщо око твоє буде чистим, то і все тіло твоє буде світлим;
<p>23 коли ж око твоє буде нечистим, то і все тіло твоє темним буде. Отже, якщо світло, що в тобі, є темрявою, то яка ж тоді темрява?
<p>24 Ніхто не може двом господарям служити: бо або одного полюбить, а другого буде ненавидіти; або одного триматиметься, а другим знехтує. Не можете служити Богові й мамоні .
<p>25 Задля цього кажу вам: не піклуйтеся для душі вашої, що вам їсти чи пити, ні для тіла вашого, у що вдягнутися. Чи душа не більша за їжу, а тіло — за одяг?
<p>26 Погляньте на птахів небесних: вони не сіють, не жнуть, не збирають у житниці; і Отець ваш Небесний годує їх. Хіба ж ви не набагато кращі за них?
<p>27 Та й хто з вас, турбуючись, може додати собі зросту хоч на один лікоть?
<p>28 І про одяг чого піклуєтесь? Подивіться на лілеї польові, як вони ростуть: не трудяться і не прядуть;
<p>29 кажу ж вам: що й Соломон у всій славі своїй не одягався так, як кожна з них;
<p>30 якщо ж траву польову, що сьогодні є, а завтра буде вкинута в піч, Бог так зодягає, то хіба не набагато краще <i>зодягне</i> вас, маловіри!
<p>31 Тож не турбуйтеся і не кажіть: що нам їсти? чи що пити? або: у що одягтися?
<p>32 Бо всього цього язичники шукають; знає бо Отець ваш Небесний, що ви маєте потребу в усьому цьому.
<p>33 Шукайте ж спершу Царства Божого і правди Його, і все це додасться вам.
<p>34 Отже, не піклуйтеся про завтрашній день, бо завтра саме за себе піклуватиметься. Досить кожному дневі своїх турбот.
<h4>7</h4>
<p>1 Не судіть, щоб і вас не судили;
<p>2 бо яким судом судите, таким судитимуть і вас, і якою мірою міряєте, такою відміряється й вам.
<p>3 І чому ж ти бачиш скалку в оці брата твого, а колоди, що є в оці твоєму, не відчуваєш?
<p>4 Або, як скажеш братові твоєму: дай я витягну скалку з ока твого, коли колода в оці твоїм?
<p>5 Лицеміре, вийми спершу колоду з ока твого, і тоді побачиш, як вийняти скалку з ока брата твого.
<p>6 Не давайте святого псам і не кидайте перлів ваших перед свиньми, щоб вони не потоптали їх ногами своїми і, обернувшись, не пороздирали й вас.
<p>7 Просіть, і дасться вам; шукайте, і знайдете; стукайте, і відчинять вам;
<p>8 бо кожен, хто просить, одержує, і хто шукає, знаходить, і тому, хто стукає, відчиняють.
<p>9 Чи є між вами така людина, яка, коли син її попросить у неї хліба, подала б йому камінь?
<p>10 І коли попросить риби, подала б йому змію?
<p>11 Отже, якщо ви, будучи злими, вмієте дари добрі давати дітям вашим, тим паче Отець ваш Небесний дасть блага тим, хто просить у Нього.
<p>12 Отже, все, чого бажаєте, щоб вам робили люди, так і ви робіть їм, — бо в цьому є Закон і Пророки.
<p>13 Входьте вузькими воротами, бо просторі ворота і широка дорога ведуть до погибелі, і багато хто йде ними.
<p>14 А вузькі ворота і тісна дорога ведуть у життя, і мало тих є, хто знаходить їх.
<p>15 Остерігайтеся лжепророків, які приходять до вас в одежі овечій, а всередині — вовки хижі.
<p>16 По плодах їхніх пізнаєте їх. Хіба збирають виноград з терня або смокви з будяків?
<p>17 Так усяке добре дерево і плоди добрі родить, а погане дерево і плоди погані родить.
<p>18 Не може дерево добре плоди погані родити, ні дерево погане плоди добрі родити.
<p>19 Всяке дерево, що не дає плоду доброго, зрубують і у вогонь кидають.
<p>20 Тож за їхніми плодами пізнаєте їх.
<p>21 Не кожен, хто говорить Мені: Господи! Господи! — увійде в Царство Небесне, а той, хто виконує волю Отця Мого Небесного.
<p>22 Багато хто скаже Мені того дня: Господи! Господи! Чи не Твоїм ім’ям ми пророкували, і чи не Твоїм ім’ям бісів виганяли, і чи не Твоїм ім’ям багато чудес творили?
<p>23 І тоді скажу їм: Я ніколи не знав вас, відійдіть від Мене, хто чинить беззаконня.
<p>24 Отже, всякого, хто слухає ці слова Мої і виконує їх, уподібню мужеві мудрому, який збудував будинок свій на камені;
<p>25 І пішов дощ, і розлилися річки, і знялися вітри, і ринули на будинок той, і він не впав, бо був збудований на камені.
<p>26 А всякий, хто слухає ці слова Мої і не виконує їх, уподібниться мужеві нерозумному, який збудував будинок свій на піску;
<p>27 І пішов дощ, і розлилися річки, і знялися вітри, і налягли на будинок той; і він упав, і руйнування його було велике.
<p>28 І коли Ісус скінчив слова ці, народ дивувався вченню Його,
<p>29 бо Він учив їх, як Той, Хто має владу, а не як книжники і фарисеї.
<h4>8</h4>
<p>1 Коли ж Він зійшов з гори, слідом за Ним пішло багато народу.
<p>2 І ось підійшов прокажений і, кланяючись Йому, сказав: Господи, коли хочеш, можеш мене очистити.
<p>3 Ісус, простягши руку, доторкнувся до нього і сказав: хочу, очисться. І він у ту ж мить очистився від прокази.
<p>4 І говорить йому Ісус: гляди ж, нікому не розповідай, але піди покажися священикові і принеси дар, який повелів у законі Мойсей, на свідчення їм.
<p>5 А як увійшов Ісус до Капернаума, підійшов до Нього сотник і благав Його:
<p>6 Господи, слуга мій вдома лежить розслаблений і тяжко страждає.
<p>7 І говорить йому Ісус: Я прийду і зцілю його.
<p>8 Сотник же у відповідь сказав: Господи! Я недостойний, щоб Ти увійшов під покрівлю мою; але промов тільки слово, і видужає слуга мій.
<p>9 Бо і я — людина підвладна, але, маючи під собою воїнів, кажу одному: іди, і йде; і другому: прийди, і приходить; і слузі моєму: зроби це, і зробить.
<p>10 Почувши це, Ісус здивувався і сказав тим, що йшли за Ним: істинно кажу вам, і в Ізраїлі не знайшов Я такої віри.
<p>11 Кажу ж вам, що багато прийдуть зі сходу й заходу і возляжуть з Авраамом, Ісааком і Яковом у Царстві Небесному;
<p>12 А сини Царства вигнані будуть у пітьму непроглядну: там буде плач і скрегіт зубів.
<p>13 І сказав Ісус сотникові: іди, і, як вірував ти, нехай буде тобі. І одужав слуга його в ту ж мить.
<p>14 Прийшовши до Петрової господи, Ісус побачив тещу його, що лежала в гарячці,
<p>15 і доторкнувся до руки її, і гарячка покинула її; і вона встала і слугувала Йому.
<p>16 Коли ж настав вечір, привели до Нього багатьох біснуватих, і Він вигнав духів словом і зцілив усіх недужих,
<p>17 щоб справдилося сказане пророком Ісаєю, який говорить: Він узяв на Себе недуги наші і поніс хвороби.
<p>18 А як побачив Ісус довкола Себе багато народу, звелів ученикам відпливти на другий бік.
<p>19 Тоді один книжник, підійшовши, сказав Йому: Учителю, я піду за Тобою, куди б Ти не пішов.
<p>20 І каже йому Ісус: лисиці мають нори і птахи небесні — гнізда, Син же Людський не має де голови прихилити.
<p>21 Інший же з учеників Його сказав Йому: Господи! Дозволь мені перше піти і поховати батька мого.
<p>22 Але Ісус сказав йому: іди за Мною і залиш мертвим ховати своїх мерців.
<p>23 І як увійшов Він у човен, за Ним пішли ученики Його.
<p>24 І ось піднялися хвилі великі на морі, аж човен покривало; Він же спав.
<p>25 Тоді ученики Його, підійшовши до Нього, розбудили Його і сказали: Господи, рятуй нас, гинемо.
<p>26 І говорить їм: чого ви такі боязкі, маловіри? Відтак, уставши, заборонив вітрам і морю, і настала велика тиша.
<p>27 Люди ж, дивуючись, говорили: Хто Цей, що і вітри, й море слухають Його?
<p>28 І коли Він прибув на другий бік, до країни Гергесинської, Його зустріли двоє біснуватих, що вийшли з гробниць, дуже люті, так що ніхто не міг пройти тією дорогою.
<p>29 І ось вони закричали: що Тобі до нас, Ісусе, Сину Божий? Прийшов Ти сюди передчасно мучити нас.
<p>30 А віддалік паслося велике стадо свиней.
<p>31 І біси благали Його: якщо виженеш нас, то пошли нас у стадо свиней.
<p>32 І Він сказав їм: ідіть. І вони, вийшовши, пішли у стадо свиней. І ось усе стадо кинулося з кручі в море і втопилось у воді.
<p>33 Пастухи ж побігли і, прийшовши у місто, розповіли про все і про те, що було з біснуватими.
<p>34 І ось усе місто вийшло назустріч Ісусові; і, побачивши Його, просили, щоб Він відійшов від їхнього краю.
<h4>9</h4>
<p>1 Тоді Він, увійшовши в човен, переплив назад і прибув до Свого міста.
<p>2 І ось принесли до Нього розслабленого, що лежав на постелі. І, побачивши віру їхню, Ісус сказав розслабленому: дерзай, чадо! Прощаються тобі гріхи твої!
<p>3 При цьому деякі з книжників говорили собі: Він богохульствує.
<p>4 Ісус же, бачачи помисли їхні, промовив: навіщо ви думаєте лукаве в серцях своїх?
<p>5 Бо що легше — сказати: прощаються тобі гріхи, чи сказати: встань і ходи?
<p>6 Та щоб знали ви, що Син Людський має владу на землі прощати гріхи. Тоді говорить розслабленому: встань, візьми постіль твою та йди у дім твій.
<p>7 І той устав, узяв постіль свою і пішов у дім свій.
<p>8 Народ же, побачивши це, здивувався і прославив Бога, Який дав таку владу людям.
<p>9 Проходячи звідти, Ісус побачив чоловіка, що сидів на митниці, на ймення Матфей, і каже йому: іди за Мною. І той устав і пішов за Ним.
<p>10 І коли Ісус возлежав у домі, прийшло багато митарів і грішників і возлежали з Ним і з учениками Його.
<p>11 Побачивши те, фарисеї сказали ученикам Його: чому Учитель ваш їсть і п’є з митарями і грішниками?
<p>12 Ісус же, почувши це, сказав їм: не здорові потребують лікаря, а недужі,
<p>13 підіть та навчіться, що означає: милости хочу, а не жертви. Бо Я прийшов прикликати не праведників, але грішників до покаяння.
<p>14 Тоді приступають до Нього ученики Іоанові і кажуть: чому ми і фарисеї постимо багато, Твої ж ученики не постять?
<p>15 І сказав їм Ісус: чи можуть весільні друзі сумувати, поки з ними жених? Але настануть дні, коли відберуть у них жениха, і тоді поститимуть.
<p>16 Ніхто ж бо на старий одяг не накладає латки з нової тканини, бо відірветься від старого, і дірка буде ще гірша.
<p>17 Не вливають також вина молодого в старі міхи, а інакше прорвуться міхи, і вино витече, і міхи пропадуть; але вливають вино молоде в нові міхи, і зберігається те і друге.
<p>18 Коли Він говорив їм це, підійшов до Нього якийсь начальник і, кланяючись Йому, сказав: дочка моя нині померла, але Ти прийди, поклади на неї руку Свою, і буде жива.
<p>19 І, вставши, Ісус за ним пішов, і ученики Його.
<p>20 І ось жінка, що дванадцять років страждала на кровотечу, підійшовши ззаду, доторкнулася до краю одягу Його,
<p>21 бо вона казала сама собі: як тільки доторкнусь до одягу Його, одужаю.
<p>22 Ісус же, обернувшись і побачивши її, сказав: дерзай, дочко! Віра твоя спасла тебе. І одужала жінка з того ж часу.
<p>23 Прийшов Ісус до господи начальника і побачив сопілкарів та людей, що голосили.
<p>24 І сказав їм: відійдіть, бо не вмерла дівчина, а спить. І глузували з Нього.
<p>25 Коли ж людей було випроваджено, Він, увійшовши, взяв її за руку, і дівчина встала.
<p>26 І рознеслася чутка про це по всій землі тій.
<p>27 Коли йшов Ісус звідтіля, за Ним слідом ішли двоє сліпих і кричали: помилуй нас, <i>Ісусе</i>, Сину Давидів!
<p>28 Коли ж Він увійшов у дім, сліпі приступили до Нього. І говорить їм Ісус: чи віруєте, що Я можу це зробити? Вони говорять Йому: так, Господи!
<p>29 Тоді він доторкнувся до очей їхніх і сказав: за вірою вашою нехай буде вам.
<p>30 І відкрилися очі їхні; і сказав їм Ісус суворо: пильнуйте ж, щоб ніхто не довідався.
<p>31 Вони ж, вийшовши, прославляли Його по всій землі тій.
<p>32 Коли ж ті виходили, то привели до Нього чоловіка німого, біснуватого.
<p>33 І коли біса було вигнано, німий почав говорити. І народ, дивуючись, казав: ніколи не було такого в Ізраїлі.
<p>34 Фарисеї ж говорили: силою князя бісівського виганяє Він бісів.
<p>35 І ходив Ісус по всіх містах і селах, навчаючи в їхніх синагогах, проповідуючи Євангеліє Царства і зціляючи всякі недуги і всяку неміч у людях.
<p>36 Бачачи безліч людей, Він змилосердився над ними, бо вони були зморені й розпорошені, як вівці, що не мають пастиря.
<p>37 Тоді говорить до учеників Своїх: жнива багато, а женців замало.
<p>38 Тож благайте Господаря жнива, щоб вислав женців на жниво Своє.
<h4>10</h4>
<p>1 Прикликавши дванадцять учеників Своїх, Він дав їм владу над нечистими духами, щоб виганяли їх і зціляли всяку недугу і всяку неміч.
<p>2 Дванадцяти ж апостолів імена такі: перший Симон, що зветься Петром, і Андрій, брат його, Яків Зеведеїв та Іоан, брат його,
<p>3 Филип і Варфоломій, Фома і Матфей-митар, Яків Алфеїв і Леввей, прозваний Фадеєм,
<p>4 Симон Кананіт та Іуда Іскаріотський, який і зрадив Його.
<p>5 Цих дванадцятьох послав Ісус і заповів їм, промовляючи: на путь до язичників не ходіть і в місто самарянське не входьте;
<p>6 а йдіть краще до овець загиблих дому Ізраїлевого;
<p>7 ходячи ж, проповідуйте, кажучи, що наблизилося Царство Небесне;
<p>8 хворих зціляйте, прокажених очищайте, мертвих воскрешайте, бісів виганяйте: задарма одержали, задарма давайте.
<p>9 Не беріть з собою ні золота, ні срібла, ані міді у пояси свої,
<p>10 ні торбини на дорогу, ні двох одежин, ні взуття, ані посоха, бо той, хто трудиться, достойний нагороди своєї.
<p>11 В яке б місто або селище не ввійшли ви, довідуйтесь, хто в ньому достойний є, і там залишайтесь, доки не вийдете;
<p>12 а входячи в дім, привітайте його, кажучи: мир дому цьому.
<p>13 І якщо буде дім достойний, то мир ваш зійде на нього; якщо ж не буде достойний, то мир ваш до вас повернеться.
<p>14 А коли хто не прийме вас і не послухає слів ваших, то, виходячи з дому чи з міста того, обтрусіть порох з ніг ваших.
<p>15 Істинно кажу вам: відрадніше буде землі Содомській і Гоморрській у день судний, аніж місту тому.
<p>16 Ось Я посилаю вас, як овець поміж вовків: отже, будьте мудрі, як змії, і лагідні, як голуби.
<p>17 Остерігайтеся ж людей: бо вони видаватимуть вас на судилища і в своїх синагогах битимуть вас,
<p>18 і поведуть вас до правителів і царів заради Мене на свідчення їм та язичникам.
<p>19 Коли ж видаватимуть вас, не турбуйтеся, як або що говорити; бо в той час дано буде вам, що сказати,
<p>20 бо не ви будете говорити, а Дух Отця вашого говоритиме у вас.
<p>21 Видасть же брат брата на смерть і батько сина; і повстануть діти на батьків і уб’ють їх;
<p>22 і будуть вас ненавидіти всі за ім’я Моє; а хто витерпить до кінця, той спасенний буде.
<p>23 Коли ж гнатимуть вас в одному місті, біжіть у інше. Бо істинно кажу вам: не встигнете обійти ще міст Ізраїлевих, як прийде Син Людський.
<p>24 Учень не вищий за вчителя і слуга не вищий за господаря свого.
<p>25 Досить для учня, щоб він був як учитель його, і для слуги, щоб він був як господар його. Якщо господаря дому назвали Вельзевулом, то чи не тим більше — домашніх його?
<p>26 Отже, не бійтесь їх, бо нема нічого прихованого, що не відкрилося б, і потайного, що не стало б відомим.
<p>27 Що кажу вам у темряві, говоріть при світлі, і що чуєте на вухо, проповідуйте на покрівлях.
<p>28 І не бійтеся тих, що вбивають тіло, а душі не можуть убити; але бійтесь більше Того, Хто може і душу, і тіло погубити в геєні.
<p>29 Чи не дві малі пташки продаються за один асарій ? І жодна з них не впаде на землю без волі Отця вашого;
<p>30 у вас же і волосся на голові все полічено;
<p>31 не бійтеся ж: ви дорожчі за багатьох малих пташок.
<p>32 Отже, кожного, хто визнає Мене перед людьми, того визнаю і Я перед Отцем Моїм Небесним.
<p>33 А хто зречеться Мене перед людьми, зречуся того і Я перед Отцем Моїм Небесним.
<p>34 Не думайте, що Я прийшов принести мир на землю; не мир прийшов Я принести, а меч.
<p>35 Бо Я прийшов розлучити сина з батьком його, і дочку з матір’ю її, і невістку із свекрухою її.
<p>36 І вороги людини — домашні її.
<p>37 Хто любить батька чи матір більше, ніж Мене, недостойний Мене; і хто любить сина чи дочку більше, ніж Мене, недостойний Мене;
<p>38 і хто не бере хрест свій і не йде слідом за Мною, той недостойний Мене.
<p>39 Хто зберігає душу свою, загубить її, а хто загубить душу свою заради Мене, збереже її.
<p>40 Хто вас приймає, той Мене приймає, а хто приймає Мене, приймає Того, Хто послав Мене;
<p>41 хто приймає пророка в ім’я пророка, одержить винагороду пророка; і хто приймає праведника в ім’я праведника, одержить винагороду праведника.
<p>42 І хто напоїть одного з малих цих чашею холодної води, тільки в ім’я ученика, істинно кажу вам, не втратить нагороди своєї.
<h4>11</h4>
<p>1 І сталося, коли Ісус закінчив наставляти дванадцятьох учеників Своїх, то пішов звідти, щоб учити й проповідувати в містах їхніх.
<p>2 Іоан же, почувши у в’язниці про діла Христові, послав двох з учнів своїх
<p>3 запитати Його: чи Ти Той, Хто має прийти, чи нам іншого чекати?
<p>4 І сказав їм Ісус у відповідь: підіть та розкажіть Іоанові, що чуєте і бачите:
<p>5 сліпі прозрівають і криві ходять, прокажені очищаються і глухі чують, мертві воскресають і убогі благовістять;
<p>6 і блаженний той, хто не спокуситься через Мене.
<p>7 Коли ж вони відійшли, Ісус почав говорити людям про Іоана: на що дивитися ходили ви в пустелю? Чи на тростину, що вітер колише?
<p>8 На що ж дивитися ходили ви? Чи на людину, вдягнену в м’який одяг? Ті, що носять м’який одяг, у палацах царських живуть.
<p>9 На що ж дивитися ходили ви? На пророка? Так, кажу вам, більш як пророка.
<p>10 Цей бо є той, про якого написано: ось Я посилаю ангела Мого перед лицем Твоїм, який приготує дорогу Твою перед Тобою.
<p>11 Істинно кажу вам: не було серед народжених жінками більшого за Іоана Хрестителя; але найменший у Царстві Небесному більший за нього.
<p>12 Від днів же Іоана Хрестителя донині Царство Небесне силою здобувається, і хто докладає зусилля, здобуває його,
<p>13 бо всі пророки і закон провіщали до Іоана.
<p>14 І коли хочете знати, він є Ілля, що має прийти.
<p>15 Хто має вуха, щоб слухати, нехай слухає!
<p>16 Кому ж уподібню рід цей? Він подібний до дітей, що сидять на вулиці і, звертаючись до своїх товаришів,
<p>17 кажуть: ми грали вам на сопілках, та ви не танцювали; ми співали вам жалібних пісень, та ви не ридали.
<p>18 Бо прийшов Іоан, який не їсть, не п’є; і кажуть: біса має.
<p>19 Прийшов Син Людський, Який їсть і п’є, і кажуть: цей чоловік, який любить їсти й пити вино, митарям друг і грішникам. І виправдалась премудрість від синів своїх.
<p>20 Тоді почав Ісус докоряти містам, у яких явлено було найбільше чудес Його, за те, що вони не покаялися.
<p>21 Горе тобі, Хоразине! Горе тобі, Вифсаїдо! Бо якби у Тирі та Сидоні сталися чудеса, що явлені були у вас, то вони давно покаялися б у веретищі й попелі.
<p>22 Але кажу вам: Тиру й Сидону відрадніше буде в день судний, ніж вам.
<p>23 І ти, Капернауме, що до небес піднісся, до пекла зійдеш, бо якби в Содомі сталися чудеса, що явлені були в тобі, то зостався б він до сьогоднішнього дня.
<p>24 Але кажу вам, що землі Содомській відрадніше буде в день судний, ніж тобі.
<p>25 Продовжуючи далі, Ісус сказав: славлю Тебе, Отче, Господи неба й землі, що Ти втаїв це від премудрих та розумних і відкрив те немовлятам.
<p>26 Так, Отче, бо таке було Твоє благовоління.
<p>27 Усе Мені передано Отцем Моїм, і ніхто не знає Сина, тільки Отець; і Отця ніхто не знає, тільки Син, і той, кому Син схоче відкрити.
<p>28 Прийдіть до Мене, всі струджені і обтяжені, і Я заспокою вас;
<p>29 візьміть ярмо Моє на себе і навчіться від Мене, бо Я лагідний і смиренний серцем, і знайдете спокій душам вашим;
<p>30 бо ярмо Моє — благо, і тягар Мій легкий.
<h4>12</h4>
<p>1 У той час проходив Ісус у суботу засіяними ланами; ученики ж Його зголодніли і почали зривати колоски та їсти.
<p>2 Фарисеї ж, побачивши це, сказали Йому: ось ученики Твої роблять те, чого не годиться робити в суботу.
<p>3 Він же сказав їм: хіба ви не читали, що зробив Давид, коли зголоднів сам і ті, що були з ним?
<p>4 Як він увійшов у храм Божий і їв хліби принесення, яких не можна було їсти ні йому, ні тим, що з ним були, а тільки одним священикам?
<p>5 Або хіба ви не читали в законі, що по суботах священики в храмі порушують суботу, однак невинні?
<p>6 Говорю ж вам, що тут <i>Той, Хто</i> більший від храму.
<p>7 Коли б ви знали, що значить: милости хочу, а не жертви, то не осуджували б невинних.
<p>8 Бо Син <i>Людський</i> є господарем і суботи.
<p>9 І відійшовши звідти, прийшов Він до їхньої синагоги.
<p>10 І ось був там чоловік, що мав суху руку, і спитали <i>Його</i>, чи дозволено зціляти в суботу, щоб звинуватити Його.
<p>11 Він же сказав їм: чи є між вами людина, яка, маючи одну вівцю, якщо вона впаде в суботу в яму, не візьме і не витягне її?
<p>12 Наскільки ж людина краща за вівцю! Отже, дозволено в суботу добро творити.
<p>13 Тоді каже чоловікові тому: простягни руку твою. Той простягнув, і стала вона здоровою, як і друга.
<p>14 Фарисеї ж, вийшовши, радилися проти Нього, як би Його погубити. Але Ісус, дізнавшись, пішов звідти.
<p>15 І пішло за Ним багато народу, і Він зцілив їх усіх.
<p>16 І заборонив, щоб не являли Його.
<p>17 Щоб справдилося сказане Ісайєю пророком, який говорить:
<p>18 це Отрок Мій, Якого Я обрав. Улюблений Мій, до Якого благоволить душа Моя. Покладу Дух Мій на Нього, і Він провістить народам суд.
<p>19 Не буде ні суперечити, ні кричати, і ніхто не почує на перехрестях голосу Його;
<p>20 тростини надломленої не переломить, і льону тліючого не загасить, доки не доведе суду до перемоги;
<p>21 і на ім’я Його уповатимуть народи.
<p>22 Тоді привели до Нього біснуватого — сліпого і німого; і Він зцілив його, так що сліпий і німий став говорити й бачити.
<p>23 І дивувався весь народ і говорив: чи не Цей є Христос, Син Давидів?
<p>24 Фарисеї ж, почувши це, сказали: Він виганяє бісів не інакше, як <i>силою</i> Вельзевула, князя бісівського.
<p>25 Але Ісус, знаючи думки їхні, сказав їм: усяке царство, що розділилося в собі, запустіє; і всяке місто чи дім, що розділилися у собі, не встоять.
<p>26 І якщо сатана сатану виганяє, то він розділився в собі, як же встоїть царство його?
<p>27 І якщо Я <i>силою</i> Вельзевула виганяю бісів, то чиєю <i>силою</i> виганяють сини ваші? Тому вони будуть вам суддями.
<p>28 Коли ж Я Духом Божим виганяю бісів, то настало для вас Царство Боже.
<p>29 Або як може хто увійти в дім сильного та пограбувати його майно, якщо перше не зв’яже сильного? І тоді розграбує дім його.
<p>30 Хто не зі Мною, той проти Мене; і хто не збирає зі Мною, той марнує.
<p>31 Тому кажу вам: всякий гріх і хула простяться людям, але на Духа хула не проститься людям.
<p>32 І коли хто скаже слово на Сина Людського, проститься йому, якщо ж хто скаже на Духа Святого, не проститься йому ні в цьому житті, ні в майбутньому.
<p>33 Або визнайте дерево добрим і плід його добрим; або визнайте дерево поганим і плід його поганим, бо дерево пізнається з плоду.
<p>34 Поріддя єхиднове, як можете добре говорити, злими будучи? Від повноти бо серця говорять уста.
<p>35 Добра людина з доброго скарбу  виносить добре, а зла людина зі злого скарбу виносить лихе.
<p>36 Кажу ж вам, що за всяке пусте слово, яке скажуть люди, вони дадуть відповідь у день судний:
<p>37 бо за словами своїми будеш виправданий і за словами своїми будеш осуджений.
<p>38 Тоді деякі з книжників і фарисеїв сказали: Учителю, хочемо від Тебе знамення бачити.
<p>39 Він же сказав їм у відповідь: рід лукавий і перелюбний знамення шукає, та знамення не дасться йому, крім знамення Іони пророка.
<p>40 Бо як був Іона в утробі кита три дні і три ночі, так буде і Син Людський в серці землі три дні і три ночі.
<p>41 Мужі ниневійські постануть на суд з родом цим і осудять його, бо вони покаялись після проповіді Іониної; а ось тут Більший за Іону.
<p>42 Цариця південна постане на суд з родом цим і осудить його, бо вона прийшла від краю землі послухати премудрість Соломонову; а ось тут Більший за Соломона.
<p>43 Коли ж нечистий дух вийде з людини, то блукає безводними місцями, шукаючи спокою, і не знаходить.
<p>44 Тоді каже: повернуся в дім мій, звідки я вийшов. І, прийшовши, знаходить його порожнім, заметеним і прибраним.
<p>45 Тоді йде і бере з собою сім інших духів, лютіших за себе, і <i>вони</i>, ввійшовши, живуть там; і буде для тієї людини останнє гірше від першого. Так буде і роду цьому лукавому.
<p>46 Коли ж Він ще промовляв до народу, Мати і брати Його стояли надворі, бажаючи говорити з Ним.
<p>47 І хтось сказав Йому: он Мати Твоя і брати Твої стоять надворі і бажають говорити з Тобою.
<p>48 Він же відповів тому, хто говорив до Нього: хто Мати Моя і хто брати Мої?
<p>49 І, показавши рукою Своєю на учеників Своїх, сказав: ось мати Моя і брати Мої;
<p>50 бо хто творитиме волю Отця Мого Небесного, той брат Мій, і сестра, і мати Моя.
<h4>13</h4>
<p>1 Того ж дня, вийшовши з дому, Ісус сів біля моря.
<p>2 І зібралось до Нього багато народу, так що Йому <i>довелося</i> ввійти у човен і сісти; а весь народ стояв на березі.
<p>3 І говорив їм притчами багато, кажучи: ось вийшов сівач сіяти;
<p>4 І коли він сіяв, одне зерно впало при дорозі, і прилетіли птахи і поклювали його.
<p>5 Інше впало на місця кам’янисті, де небагато було землі, і скоро зійшло, бо земля була неглибока.
<p>6 Коли ж зійшло сонце, зів’яло і, оскільки не мало кореня, засохло.
<p>7 Інше впало в терня, і виросло терня, і заглушило його;
<p>8 інше впало на добру землю і дало плід: одно в стократ, а друге в шістдесят, інше в тридцять <i>разів</i>.
<p>9 Хто має вуха слухати, нехай слухає!
<p>10 І, приступивши, ученики сказали Йому: чому притчами говориш їм?
<p>11 Він сказав їм у відповідь: тому, що вам дано розуміти тайни Царства Небесного, а їм не дано.
<p>12 Бо хто має, тому дасться і примножиться, а хто не має, у того відніметься і те, що має.
<p>13 Тому говорю їм притчами, що вони, дивлячись, не бачать, і, слухаючи, не чують, і не розуміють;
<p>14 і збувається над ними пророцтво Ісаї, яке говорить: слухом почуєте — і не зрозумієте, і очима дивитись будете — і не побачите.
<p>15 Бо згрубіло серце людей цих, і вухами туго чують, і очі свої стулили, щоб не побачити очима, і не почути вухами, і серцем не зрозуміти, і не навернутися, щоб Я зцілив їх.
<p>16 Ваші ж очі блаженні, бо бачать, і вуха ваші, бо чують.
<p>17 Бо істинно кажу вам, що багато хто з пророків і праведників бажали бачити те, що ви бачите, і не бачили, і чути те, що ви чуєте, і не чули.
<p>18 Ви ж вислухайте <i>значення</i> притчі про сівача.
<p>19 До кожного, хто слухає слово про Царство і не розуміє, приходить лукавий і краде посіяне в серці його — це те, що посіяне при дорозі.
<p>20 А посіяне на кам’янистих місцях означає того, хто слухає слово і зразу ж з радістю сприймає його,
<p>21 але не має кореня в собі, будучи нестійким; коли ж настає скрута або гоніння через слово це, відразу спокушається.
<p>22 А посіяне між терням — це той, хто слухає слово, але турботи віку цього і спокуса багатством заглушують слово, і воно буває безплідним.
<p>23 Посіяне ж в добру землю — це той, хто слухає слово, і розуміє, і приносить плід, і творить — один у стократ, другий в шістдесят, а інший в тридцять <i>разів</i>.
<p>24 Іншу притчу запропонував їм, кажучи: Царство Небесне подібне до чоловіка, що посіяв добре насіння на полі своїм;
<p>25 коли ж люди спали, прийшов ворог його і насіяв кукіль між пшеницею, і пішов.
<p>26 Коли зійшов посів і показався плід, тоді з’явився і кукіль.
<p>27 Прийшли раби господаря і сказали йому: господарю, чи не добре насіння ти сіяв на полі твоїм? Звідки ж взявся кукіль?
<p>28 Він же сказав їм: людина-ворог це зробила. А раби сказали йому: чи не хочеш ти, щоб ми пішли і випололи його?
<p>29 Але він сказав: ні, бо, вибираючи кукіль, щоб ви не вирвали разом з ним і пшеницю.
<p>30 Залиште рости разом те і те до жнив; а в жнива я скажу женцям: зберіть спершу кукіль і зв’яжіть його у снопи, щоб спалити; а пшеницю зберіть у житницю мою.
<p>31 Іншу притчу запропонував <i>Він</i> їм, кажучи: Царство Небесне подібне до гірчичного зерна, яке взяв чоловік і посіяв на полі своїм.
<p>32 Воно, хоч і найменше з усіх зерен, але, коли виросте, буває більше за будь-яке зілля і стає деревом, так що птахи небесні прилітають і ховаються у гілках його.
<p>33 Іншу притчу сказав Він їм: Царство Небесне подібне до закваски, яку жінка взяла і поклала на три мірки борошна, доки все не вкисне.
<p>34 Усе це говорив Ісус людям притчами, і без притчі нічого не говорив їм,
<p>35 щоб збулося сказане через пророка, який говорить: відкрию в притчах уста Мої, сповіщу сокровенне від створення світу.
<p>36 Тоді Ісус, залишивши людей, увійшов у дім. І, приступивши до Нього, ученики Його сказали: роз’ясни нам притчу про кукіль на полі.
<p>37 Він же сказав їм у відповідь: Той, Хто посіяв добре насіння, є Син Людський;
<p>38 поле — це світ; добре насіння — це сини Царства, а кукіль — сини лукавого;
<p>39 ворог, що його посіяв, є диявол; жнива — це кінець світу, а женці — ангели.
<p>40 Отже, як збирають кукіль і спалюють вогнем, так буде при кінці світу цього:
<p>41 пошле Син Людський ангелів Своїх, і зберуть з Царства Його всі спокуси і тих, що чинять беззаконня,
<p>42 і вкинуть їх у піч вогняну; там буде плач і скрегіт зубів.
<p>43 Тоді праведники засяють, як сонце, в Царстві Отця їхнього. Хто має вуха слухати, нехай слухає!
<p>44 Ще Царство Небесне подібне до скарбу, захованого на полі, який знайшов чоловік і приховав, і на радощах іде й продає все, що має, і купує поле те.
<p>45 Ще Царство Небесне подібне до купця, який шукає добрі перли,
<p>46 і, знайшовши одну коштовну перлину, іде й продає усе, що має, і купує її.
<p>47 Ще Царство Небесне подібне до невода, закинутого в море, що назбирав усякої всячини;
<p>48 коли ж наповнився, його витягли на берег і, сівши, вибрали добре в посуд, а погане викинули геть.
<p>49 Так буде при кінці світу: зійдуть ангели, і відлучать злих від праведних,
<p>50 і вкинуть їх у піч вогняну: там буде плач і скрегіт зубів.
<p>51 І каже їм Ісус: чи зрозуміли ви все це? Вони говорять Йому: так, Господи!
<p>52 Він же сказав їм: ось тому кожен книжник, навчений про Царство Небесне, подібний до господаря, який виносить із свого скарбу нове й старе.
<p>53 І, коли скінчив Ісус притчі ці, пішов звідти.
<p>54 І, прийшовши до Своєї батьківщини, вчив їх у синагозі їхній, так що всі дивувалися й говорили: звідки в Ньому премудрість ця і сили?
<p>55 Чи Він не син теслі? Чи не Його Мати зветься Марією і брати Його Яків та Іосія, і Симон, та Іуда?
<p>56 І сестри Його чи не всі між нами? Звідки ж у Нього це все?
<p>57 І спокушалися Ним. Ісус же сказав їм: не буває пророка без честі, хіба що тільки на батьківщині своїй і в домі своїм.
<p>58 І не створив там багатьох чудес через невір’я їхнє.
<h4>14</h4>
<p>1 У той час почув Ірод четвертовладник чутку про Ісуса
<p>2 і сказав прислужникам своїм: це Іоан Хреститель; він воскрес із мертвих, і тому чудеса діються ним.
<p>3 Бо Ірод узяв Іоана, зв’язав його і посадив у в’язницю через Іродіаду, жінку Филипа, брата свого,
<p>4 тому що Іоан говорив йому: не личить тобі мати її.
<p>5 І хотів убити його, та побоявся народу, бо вважали його пророком.
<p>6 Коли був день народження Ірода, дочка Іродіади танцювала посеред зібрання і догодила Іродові,
<p>7 тому він поклявся дати їй, чого б вона не попросила.
<p>8 Вона ж, з намови матері своєї, сказала: дай мені тут на блюді голову Іоана Хрестителя.
<p>9 І засмутився цар; але, заради клятви і тих, що возлежали з ним, звелів дати їй.
<p>10 І послав відсікти голову Іоана у в’язниці.
<p>11 І принесли голову його на блюді і дали дівчині, а та віднесла матері своїй.
<p>12 Ученики ж його, прийшовши, взяли тіло і поховали його; пішли і сповістили Ісуса.
<p>13 І, почувши про те, Ісус відплив звідти на човні у безлюдне місце один; а народ, довідавшись, пішов за Ним з міст пішки.
<p>14 І, вийшовши, Ісус побачив багато людей, змилосердився над ними і зцілив недужих їхніх.
<p>15 Як настав вечір, приступили до Нього ученики Його і кажуть: місце тут пустинне і час уже пізній; відпусти людей, нехай підуть у селища і куплять собі що їсти.
<p>16 Ісус же сказав їм: не треба їм іти, дайте ви їм їсти.
<p>17 Вони ж кажуть Йому: у нас тут тільки п’ять хлібів і дві рибини.
<p>18 Він сказав: принесіть їх Мені сюди.
<p>19 І звелів народові возлягти на траву і, взявши п’ять хлібів і дві рибини, підняв очі на небо, благословив і, переломивши, дав ученикам хліби, а ученики — народові.
<p>20 І їли всі і наситились; і набрали залишків дванадцять повних кошиків;
<p>21 а тих, що їли, було близько п’яти тисяч чоловіків, крім жінок та дітей.
<p>22 І зараз же звелів Ісус ученикам Своїм сісти в човен і пливти раніше за Нього на той бік, поки Він відпустить людей.
<p>23 І, відпустивши народ, Він зійшов на гору помолитися на самоті; і ввечері залишився там один.
<p>24 А човен був уже на середині моря, і било його хвилями, бо вітер був супротивний.
<p>25 У четверту ж сторожу ночі пішов Ісус до них, ідучи по морю.
<p>26 І ученики, побачивши, що Він іде по морю, стривожились і говорили: це привид. І зі страху закричали.
<p>27 Але Ісус зараз же заговорив до них і сказав: заспокойтесь! Це Я, не бійтеся.
<p>28 Петро сказав Йому у відповідь: Господи! Якщо це Ти, звели мені прийти до Тебе по воді.
<p>29 Він же сказав: прийди. І, вийшовши з човна, Петро пішов по воді, щоб підійти до Ісуса.
<p>30 Побачивши ж сильний вітер, злякався і, коли почав тонути, закричав: Господи, спаси мене!
<p>31 Ісус зараз же простяг руку, підтримав його і говорить йому: маловіре! Чого ти засумнівався?
<p>32 І, як увійшли вони в човен, вітер стих.
<p>33 Ті, що були в човні, підійшли, вклонилися Йому і сказали: воістину Ти Син Божий.
<p>34 Переправившись, вони прибули в землю Генісаретську.
<p>35 Жителі того міста, впізнавши Його, дали знати по всій тій околиці, і принесли до Нього всіх недужих,
<p>36 і благали Його, щоб тільки доторкнутися до краю одежі Його; і ті, що доторкалися, зцілялися.
<h4>15</h4>
<p>1 Тоді приступають до Ісуса єрусалимські книжники та фарисеї і говорять:
<p>2 чому ученики Твої порушують передання старців? Бо не миють рук своїх, коли їдять хліб.
<p>3 Він же сказав їм у відповідь: чому і ви порушуєте заповідь Божу, заради передання вашого?
<p>4 Бо Бог заповідав: шануй батька й матір; і хто лихословить на батька чи матір, нехай смертю помре.
<p>5 А ви говорите: якщо хто скаже батькові або матері: дар Богові те, чим би ти від мене скористався,
<p>6 той може і не шанувати батька свого або матір свою. Таким чином, і ви порушили заповідь Божу переданням вашим.
<p>7 Лицеміри! Добре пророкував про вас Ісая, кажучи:
<p>8 наближаються до Мене люди ці устами своїми, й устами шанують Мене, серце ж їхнє далеко від Мене;
<p>9 але марно шанують Мене, навчаючи вченням і заповідям людським.
<p>10 І, покликавши людей, сказав їм: слухайте і розумійте!
<p>11 Не те, що входить в уста, оскверняє людину, а те, що виходить з уст, оскверняє людину.
<p>12 Тоді ученики Його, приступивши, сказали Йому: чи знаєш, що фарисеї, почувши це слово, спокусилися?
<p>13 Він же сказав у відповідь: усяка рослина, яку не насадив Отець Мій Небесний, викоріниться.
<p>14 Облиште їх: вони — сліпі вожді сліпців, а коли сліпець веде сліпця, то обидва впадуть в яму.
<p>15 Петро ж, відповідаючи, сказав Йому: поясни нам притчу цю.
<p>16 Ісус сказав: невже і ви ще не розумієте?
<p>17 Чи ще не зрозуміли, що все, що входить в уста, проходить у черево і виходить геть?
<p>18 А те, що з уст виходить, від серця виходить; це і оскверняє людину,
<p>19 бо від серця виходять злі помисли, вбивства, перелюбства, любодіяння, злодійство, лжесвідчення, хула.
<p>20 Це те, що оскверняє людину, а немитими руками їсти — не оскверняє людину.
<p>21 І, вийшовши звідти, Ісус пішов у землі Тирські і Сидонські.
<p>22 І ось жінка-хананеянка, вийшовши з тих місць, закричала Йому: помилуй мене, Господи, Сину Давидів, дочка моя тяжко біснується.
<p>23 Але Він не відповідав їй ні слова. І підійшли ученики Його і благали Його: відпусти її, бо кричить нам услід.
<p>24 Він же сказав у відповідь: Я посланий лише до загиблих овець дому Ізраїлевого.
<p>25 А вона, підійшовши, вклонилася Йому і каже: Господи, допоможи мені.
<p>26 Він же сказав у відповідь: недобре взяти хліб у дітей і кинути псам.
<p>27 Вона сказала: так, Господи! Але і пси їдять крихти, що падають зі столу господарів їхніх.
<p>28 Тоді Ісус сказав їй у відповідь: о жінко! Велика віра твоя; нехай буде тобі, як ти хочеш. І зцілилася дочка її у ту ж мить.
<p>29 Ісус пішов звідти і прийшов до моря Галилейського, і, зійшовши на гору, сів там.
<p>30 І приступило до Нього багато народу, маючи з собою кривих, сліпих, німих, калік і багато інших, і клали їх до ніг Ісусових; і Він зцілив їх.
<p>31 І народ дивувався, бачачи, що німі говорять, каліки стають здоровими, криві ходять і сліпі бачать, і славив Бога Ізраїлевого.
<p>32 Ісус же, покликавши учеників Своїх, сказав їм: шкода Мені людей, що вже три дні перебувають зі Мною і нічого їм їсти; відпустити ж їх голодними не хочу, щоб не ослабли в дорозі.
<p>33 Говорять Йому ученики Його: де ж нам у пустелі взяти стільки хліба, щоб нагодувати стільки народу?
<p>34 Говорить їм Ісус: скільки у вас хлібів? Вони сказали: сім, і трохи риби.
<p>35 Тоді звелів народові возлягти на землю.
<p>36 І, взявши сім хлібів та рибу і віддавши хвалу, переломив і дав ученикам Своїм, а ученики — народові.
<p>37 І їли всі і наситились; і набрали сім повних кошиків залишків,
<p>38 а тих, що їли, було чотири тисячі чоловіків, не рахуючи жінок та дітей.
<p>39 І, відпустивши народ, Він сів у човен і прибув у межі Магдалинські.
<h4>16</h4>
<p>1 І приступили до Нього фарисеї і саддукеї і, спокушаючи Його, просили показати їм знамення з неба.
<p>2 Він же сказав їм у відповідь: увечері ви говорите: буде погода, бо небо червоне;
<p>3 А вранці: сьогодні негода, бо небо багряне. Лицеміри! Розпізнавати лице неба ви вмієте, а знамення часу не можете.
<p>4 Рід лукавий і перелюбний знамення шукає, і знамення не дасться йому, крім знамення Іони пророка. І, залишивши їх, відійшов.
<p>5 Переправившись на той бік, ученики Його забули взяти хлібів.
<p>6 Ісус сказав їм: пильнуйте і стережіться закваски фарисейської та саддукейської.
<p>7 Вони ж розмірковували над цим і говорили: ми ж хлібів не взяли.
<p>8 Зрозумівши те, Ісус сказав їм: що помишляєте про себе, маловіри, що хлібів не взяли?
<p>9 Хіба ще не розумієте і не пам’ятаєте про п’ять хлібів на п’ять тисяч, і скільки кошиків ви зібрали?
<p>10 Ані про сім хлібів на чотири тисячі, і скільки кошиків ви зібрали?
<p>11 Як не розумієте, що не про хліб сказав Я вам: стережіться закваски фарисейської та саддукейської?
<p>12 Тоді вони зрозуміли, що Він говорив їм стерегтися не хлібної закваски, а вчення фарисейського та саддукейського.
<p>13 Коли Ісус прийшов у землі Кесарії Филипової, то спитав учеників Своїх: за кого люди вважають Мене, Сина Людського?
<p>14 Вони відповіли: одні — за Іоана Хрестителя, другі — за Іллю, інші — за Єремію або за одного з пророків.
<p>15 Він говорить їм: а ви за кого Мене вважаєте?
<p>16 Симон же Петро, відповідаючи, сказав: Ти є Христос, Син Бога Живого.
<p>17 Тоді Ісус сказав йому у відповідь: блажен ти, Симоне, сину Іонин, бо не плоть і не кров  відкрили тобі це, а Отець Мій, Який на небесах;
<p>18 і Я кажу тобі: ти Петро , <i>тобто «камінь»</i>, і на цьому камені Я збудую Церкву Мою, і врата пекла не здолають її.
<p>19 І дам тобі ключі Царства Небесного; і що зв’яжеш на землі, те буде зв’язане на небесах, і що розв’яжеш на землі, те буде розв’язане на небесах.
<p>20 Тоді Ісус наказав ученикам Своїм, щоб нікому не говорили, що Він є Ісус Христос.
<p>21 З того часу Ісус почав відкривати Своїм ученикам, що Йому належить іти до Єрусалима і багато постраждати від старійшин і первосвящеників і книжників, і бути вбитим, і на третій день воскреснути.
<p>22 І, відізвавши Його, Петро почав заперечувати Йому: будь милосердний до Себе, Господи! Нехай не буде цього з Тобою!
<p>23 Він же, обернувшись, сказав Петрові: відійди від Мене, сатано! Ти спокуса Мені, бо думаєш не про Боже, а про людське.
<p>24 Тоді Ісус сказав ученикам Своїм: якщо хто хоче йти за Мною, нехай зречеться себе, і візьме хрест свій, та йде за Мною.
<p>25 Бо хто хоче душу  свою зберегти, той погубить її, а хто погубить душу свою заради Мене, той збереже її.
<p>26 Яка бо користь людині, якщо вона здобуде весь світ, а душу свою занапастить? Або що дасть людина взамін за душу свою?
<p>27 Бо прийде Син Людський у славі Отця Свого з ангелами Своїми і тоді віддасть кожному за ділами його.
<p>28 Істинно кажу вам: є деякі з тих, що стоять тут, які не зазнають смерти, доки не побачать Сина Людського, що гряде в Царстві Своїм.
<h4>17</h4>
<p>1 Коли минуло шість днів, Ісус взяв Петра, Якова та Іоана, брата його, і вивів їх на високу гору одних,
<p>2 і преобразився перед ними: лице Його засяяло, як сонце, одежа ж Його стала білою, як світло.
<p>3 І ось явилися їм Мойсей та Ілля, які розмовляли з Ним.
<p>4 При цьому Петро сказав Ісусові: Господи! Добре нам тут бути; коли хочеш, зробимо тут три намети: Тобі один, Мойсеєві один, і один Іллі.
<p>5 Поки він говорив це, ясна хмара осінила їх, і ось голос з хмари говорить: Цей є Син Мій Улюблений, в Якому Моє благовоління; Його слухайте.
<p>6 І, почувши, ученики впали ниць і дуже полякались.
<p>7 Але Ісус підійшов, доторкнувся до них і сказав: встаньте і не бійтеся.
<p>8 Звівши ж очі свої, вони нікого не побачили, тільки одного Ісуса.
<p>9 І коли вони сходили з гори, Ісус наказав їм: нікому не говоріть про це видіння, доки Син Людський не воскресне з мертвих.
<p>10 І спитали Його ученики Його: чому ж книжники говорять, що Іллі належить прийти раніш?
<p>11 Ісус сказав їм у відповідь: так, Ілля прийде раніш і все приготує;
<p>12 але кажу вам, що Ілля вже прийшов, і його не впізнали, і зробили з ним, як хотіли. Так і Син Людський має постраждати від них.
<p>13 Тоді ученики зрозуміли, що він говорив їм про Іоана Хрестителя.
<p>14 Коли вони прийшли до народу, то підійшов до Нього чоловік і, ставши перед Ним на коліна,
<p>15 сказав: Господи! Помилуй сина мого; бо він на новий місяць біснується і тяжко страждає, бо часто кидається в огонь і часто у воду.
<p>16 Я приводив його до учеників Твоїх, та вони не змогли зцілити його.
<p>17 Ісус же, відповідаючи, сказав: о роде невірний і розбещений! Доки буду з вами, доки терпітиму вас? Приведіть його до Мене сюди.
<p>18 І заборонив йому Ісус, і біс вийшов з нього; і отрок зцілився у ту ж мить.
<p>19 Тоді ученики, приступивши до Ісуса на самоті, сказали: чому ми не змогли вигнати його?
<p>20 Ісус же сказав їм: через невір’я ваше. Бо істинно кажу вам: якщо ви матимете віру як зерно гірчичне і скажете горі цій: перейди звідси туди, і вона перейде; і не буде нічого неможливого для вас.
<p>21 Цей же рід виганяється тільки молитвою і постом.
<p>22 Під час перебування їх у Галилеї, Ісус сказав їм: Син Людський буде виданий в руки людям,
<p>23 і уб’ють Його, і на третій день воскресне. І вони дуже засмутилися.
<p>24 Коли ж вони прийшли до Капернаума, то підійшли до Петра збирачі дидрахм  і сказали: чи не дасть Учитель ваш дидрахми?
<p>25 Він говорить: так. І коли увійшов він у дім, то Ісус, випередивши його, сказав: як тобі здається, Симоне, царі землі з кого беруть мито або податки: зі своїх синів чи з чужих?
<p>26 Петро говорить Йому: з чужих. Ісус сказав йому: отже, сини вільні;
<p>27 але, щоб нам не спокусити їх, піди до моря, закинь вудку, і першу спійману рибу візьми, відкрий їй рот і знайдеш статир , візьми його і віддай їм за Мене і за себе.
<h4>18</h4>
<p>1 У той час ученики приступили до Ісуса і кажуть: хто більший у Царстві Небесному?
<p>2 Ісус, покликавши дитя, поставив його посеред них
<p>3 і сказав: істинно кажу вам: якщо ви не навернетесь і не будете як діти, не ввійдете у Царство Небесне.
<p>4 Отже, хто упокориться, як дитя це, той і більший у Царстві Небесному.
<p>5 І хто прийме одне таке дитя в ім’я Моє, той Мене приймає;
<p>6 а хто спокусить одного з малих цих, що вірують у Мене, тому краще було б, якби повісили йому жорно млинове на шию і потопили його в морській глибині.
<p>7 Горе світові від спокус, бо потрібно, щоб прийшли спокуси; але горе такій людині, через яку спокуса приходить.
<p>8 Якщо рука твоя чи нога твоя спокушає тебе, відсічи її і кинь від себе: краще тобі ввійти в життя без руки чи без ноги, ніж, дві руки і дві ноги маючи, бути вкинутим у вогонь вічний.
<p>9 Коли око твоє спокушає тебе, вирви його і кинь від себе: краще тобі з одним оком у життя увійти, аніж з двома очима бути вкинутим у геєну вогненну.
<p>10 Стережіться, щоб ви не зневажили жодного з цих малих: бо кажу вам, що ангели їхні на небесах повсякчас бачать лице Отця Мого Небесного.
<p>11 Бо Син Людський прийшов знайти і спасти загибле.
<p>12 Як вам здається, коли буде в якогось чоловіка сто овець, і одна з них заблукає, чи не покине він у горах дев’яносто дев’ять і не піде шукати ту, що заблукала?
<p>13 І якщо трапиться знайти її, істинно кажу вам, він радіє за неї більше, ніж за дев’яносто дев’ять, що не заблукали.
<p>14 Так само немає волі Отця вашого Небесного, щоб загинув один з малих цих.
<p>15 Якщо ж згрішить проти тебе брат твій, піди і викрий його між тобою і ним одним. Якщо послухає тебе, то придбав ти брата твого.
<p>16 Якщо ж тебе не послухає, візьми з собою ще одного або двох, щоб устами двох чи трьох свідків підтвердилося кожне слово.
<p>17 Якщо ж не послухає їх, скажи церкві; якщо ж і церкви не послухає, то нехай він буде тобі як язичник і митар.
<p>18 Істинно кажу вам: що ви зв’яжете на землі, те буде зв’язане на небі, і що розв’яжете на землі, те буде розв’язане на небі.
<p>19 Істинно також кажу вам: якщо двоє з вас дійдуть згоди на землі просити про всяку річ, то, чого б вони не попросили, буде їм від Отця Мого Небесного;
<p>20 бо, де двоє чи троє зібрані в ім’я Моє, там Я серед них.
<p>21 Тоді Петро підійшов до Нього і сказав: Господи, скільки разів прощати брату моєму, який згрішить проти мене? Чи до семи разів?
<p>22 Ісус говорить йому: не кажу тобі — до семи, але до сімдесяти разів по сім.
<p>23 Тому Царство Небесне подібне до царя, який захотів порахуватися з рабами своїми;
<p>24 коли він почав рахуватися, привели до нього одного боржника, який винен був йому десять тисяч талантів ;
<p>25 а оскільки він не мав чим заплатити, то господар звелів продати його, і жінку його, і дітей, і все, що він мав, і віддати.
<p>26 Тоді раб той упав і, кланяючись йому, говорив: господарю, потерпи мені, і все тобі віддам.
<p>27 Господар змилосердився над рабом тим, простив його і борг відпустив йому.
<p>28 Раб же той, вийшовши, зустрів одного з товаришів своїх, який був винен йому сто динаріїв , і, схопивши його, душив і казав: віддай мені, що винен.
<p>29 Тоді товариш його впав до ніг його, благав його і говорив: потерпи мені, і все віддам тобі.
<p>30 Але той не захотів, а повів і посадив його у в’язницю, доки не віддасть боргу.
<p>31 Товариші його, побачивши таке, дуже засмутилися і, прийшовши, розповіли своєму господареві все, що сталося.
<p>32 Тоді господар покликав його і каже: рабе лукавий! Весь той борг я простив тобі, бо ти ублагав мене.
<p>33 Чи не належало й тобі помилувати товариша твого, як і я помилував тебе?
<p>34 І, розгнівавшись, господар віддав його мучителям, доки не віддасть йому всього боргу.
<p>35 Так і Отець Мій Небесний учинить з вами, якщо кожен з вас не простить від серця свого братові своєму провини його.
<h4>19</h4>
<p>1 Коли Ісус скінчив слова ці, то вийшов з Галилеї і прийшов у землі Юдейські, що за Йорданом.
<p>2 За Ним пішло багато людей, і Він зцілив їх там.
<p>3 І приступили до Нього фарисеї і, спокушаючи Його, говорили Йому: чи за всяку провину дозволено чоловікові розводитися з жінкою своєю?
<p>4 Він сказав їм у відповідь: чи не читали ви, що Той, Хто створив на початку, чоловіком і жінкою створив їх?
<p>5 І сказав: заради цього залишить чоловік батька свого й матір і з’єднається з жінкою своєю, і будуть обоє однією плоттю.
<p>6 Тож вони вже не двоє, але одна плоть. Отже, що Бог з’єднав, того людина нехай не розлучає.
<p>7 Вони кажуть Йому: чому ж Мойсей заповідав дати розвідний лист і відпустити її?
<p>8 Він говорить їм: Мойсей через жорстокість серця вашого дозволив вам розводитися з жінками вашими; а спочатку не було так.
<p>9 Я ж кажу вам: хто розведеться з жінкою своєю, за винятком вини перелюбу, і візьме шлюб з іншою, той перелюбствує; і хто одружиться з відпущеною, той чинить перелюб.
<p>10 Ученики Його говорять Йому: якщо така повинність чоловіка перед жінкою, то краще не женитись.
<p>11 Він каже їм: не всі сприймають це слово, а кому дано.
<p>12 Бо є скопці, що з утроби матері народилися такими; і є скопці, які оскоплені людьми; і є скопці, котрі самі себе зробили скопцями заради Царства Небесного. Хто може вмістити, нехай вмістить.
<p>13 Тоді привели до Нього дітей, щоб Він поклав на них руки і помолився, ученики ж не дозволяли їм.
<p>14 Але Ісус сказав: облиште дітей і не забороняйте їм приходити до Мене, бо таких є Царство Небесне.
<p>15 І, поклавши на них руки, пішов звідти.
<p>16 І ось хтось, підійшовши, сказав Йому: Учителю Благий, що зробити мені доброго, щоб мати життя вічне?
<p>17 Він же сказав йому: чому ти називаєш Мене благим? Ніхто не благий, тільки один Бог. Якщо ж хочеш увійти в життя вічне, дотримуйся заповідей.
<p>18 Говорить Йому: яких? Ісус же сказав: не вбивай; не чини перелюбу; не кради; не лжесвідчи;
<p>19 шануй батька й матір; і люби ближнього твого, як самого себе.
<p>20 Юнак говорить Йому: все це я зберіг від юности моєї; чого ще не вистачає мені?
<p>21 Ісус сказав йому: коли хочеш бути досконалим, піди продай добро твоє і роздай убогим; і матимеш скарб на небесах; і приходь та йди слідом за Мною.
<p>22 Почувши слово те, юнак відійшов у скорботі, бо мав багато добра.
<p>23 Ісус же сказав ученикам Своїм: істинно кажу вам, що тяжко багатому ввійти у Царство Небесне.
<p>24 І ще кажу вам: легше верблюдові пройти крізь вушко голки, ніж багатому в Царство Боже ввійти.
<p>25 Почувши це, ученики Його дуже здивувались і сказали: так хто ж може спастися?
<p>26 Ісус, поглянувши, сказав їм: людям це неможливо, Богові ж усе можливо.
<p>27 Тоді Петро, відповідаючи, сказав Йому: ось ми залишили все і пішли слідом за Тобою, що ж нам буде?
<p>28 Ісус же сказав їм: істинно говорю вам, що ви, які пішли за Мною, при відновленні світу, коли Син Людський сяде на престолі слави Своєї, сядете і ви на дванадцяти престолах судити дванадцять колін Ізраїлевих.
<p>29 І всякий, хто залишить дім, або братів, або сестер, або батька, або матір, або жінку, або дітей, або землі заради імені Мого, одержить у стократ і успадкує життя вічне.
<p>30 І багато хто з перших будуть останніми, а останні — першими.
<h4>20</h4>
<p>1 Царство Небесне подібне до господаря дому, який вийшов рано вранці наймати робітників для свого виноградника.
<p>2 І, домовившись з робітниками по динарію за день, послав їх до свого виноградника.
<p>3 А коли вийшов він близько третьої години, то побачив інших, що стояли на торгу без діла.
<p>4 І сказав їм: ідіть і ви до мого виноградника, і, що належатиме, дам вам. Вони пішли.
<p>5 А як вийшов він знову близько шостої і дев’ятої години, зробив так само.
<p>6 Нарешті, вийшовши об одинадцятій годині, він знайшов інших, що стояли без діла, і говорить їм: чого тут стоїте цілий день без діла?
<p>7 Вони кажуть йому: ніхто нас не найняв. Він говорить їм: ідіть і ви до виноградника мого і, що належатиме, одержите.
<p>8 Коли ж настав вечір, господар виноградника говорить управителеві своєму: поклич робітників і віддай їм плату, почавши з останніх і до перших.
<p>9 І ті, що прийшли об одинадцятій годині, одержали по динарію.
<p>10 Ті ж, які прийшли першими, гадали, що вони одержать більше, але й вони одержали по динарію.
<p>11 І, одержавши, стали дорікати господареві
<p>12 і говорили: ці останні попрацювали одну годину, і ти зрівняв їх з нами, що перетерпіли денний тягар і спеку.
<p>13 Він же сказав у відповідь одному з них: друже, я не скривдив тебе; чи не за динарій ти домовився зі мною?
<p>14 Візьми своє та йди. Я ж хочу і цьому останньому дати те ж, що і тобі.
<p>15 Хіба я не вільний по-своєму робити те, що хочу? Чи око твоє заздрісне через те, що я добрий?
<p>16 Так будуть останні першими, і перші — останніми; бо багато покликаних, та мало обраних.
<p>17 Ідучи до Єрусалима, Ісус узяв дванадцять учеників окремо, і дорогою сказав їм:
<p>18 ось ми йдемо до Єрусалима, і Син Людський буде виданий первосвященикам і книжникам, і вони засудять Його на смерть;
<p>19 і віддадуть Його язичникам на ганьбу, і побиття, і розп’яття; і на третій день воскресне.
<p>20 Тоді підійшла до Нього мати синів Зеведеєвих з синами своїми і, вклоняючись, просила чогось у Нього.
<p>21 Він сказав їй: чого ти хочеш? Вона говорить Йому: скажи, щоб ці два сини мої сіли в Тебе один з правого боку, а другий з лівого у Царстві Твоїм.
<p>22 Ісус сказав у відповідь: не знаєте, чого просите. Чи можете пити чашу, яку Я маю пити, і хреститись хрещенням, яким Я хрещуся? Вони кажуть Йому: можемо.
<p>23 І говорить їм: чашу Мою будете пити, і хрещенням, яким Я хрещусь, будете хреститися; а дати сісти від Мене праворуч і ліворуч — не від Мене залежить, а кому уготоване Отцем Моїм.
<p>24 Почувши це, інші десять учеників обурились на обох братів.
<p>25 Ісус же, підізвавши їх, сказав: ви знаєте, що князі народів панують над ними, і вельможі володіють ними.
<p>26 Не так буде у вас: але хто хоче між вами бути більшим, нехай буде вам слугою.
<p>27 І хто хоче між вами бути першим, нехай буде вам рабом.
<p>28 Так само Син Людський не для того прийшов, щоб Йому служили, а щоб послужити і віддати душу Свою на спасіння багатьох.
<p>29 І коли виходили вони з Єрихона, за Ним ішло багато народу.
<p>30 І ось двоє сліпих, що сиділи при дорозі, почувши, що Ісус наближається, почали кричати: помилуй нас, Господи, Сину Давидів!
<p>31 Народ же примушував їх мовчати; але вони ще голосніше почали кричати: помилуй нас, Господи, Сину Давидів!
<p>32 Ісус, зупинившись, підізвав їх і сказав: що хочете, щоб Я зробив вам?
<p>33 Вони говорять Йому: Господи, щоб відкрились очі наші.
<p>34 Ісус же, змилосердившись, доторкнувся до їхніх очей; і в ту ж мить прозріли очі їхні, і вони пішли за Ним.
<h4>21</h4>
<p>1 І коли наблизились до Єрусалима і прийшли у Виффагію до гори Елеонської, тоді Ісус послав двох учеників
<p>2 і сказав їм: підіть у село, що прямо перед вами, і зразу знайдете прив’язану ослицю і з нею осля; відв’яжіть і приведіть до Мене.
<p>3 І якщо хто скаже вам що-небудь, відповідайте, що вони потрібні Господеві; і одразу ж відішле їх.
<p>4 Усе ж це було, щоб збулося сказане пророком, який говорить:
<p>5 скажіть дочці Сионовій: ось Цар твій гряде до тебе лагідний, сидячи на ослиці й осляті, синові під’яремної.
<p>6 Ученики пішли і зробили так, як сказав їм Ісус:
<p>7 привели ослицю й осля і поклали на них одяг свій, і Він сів поверх нього.
<p>8 Безліч людей розстилали одяг свій по дорозі, а інші різали гілки з дерев і стелили по дорозі.
<p>9 Люди ж, що йшли попереду і слідом, виголошували: осанна  Синові Давидовому! Благословен, Хто йде в ім’я Господнє! Осанна у вишніх!
<p>10 І коли увійшов Він у Єрусалим, все місто заворушилось і заговорило: Хто це такий?
<p>11 Народ же говорив: Цей є Ісус, Пророк із Назарета галилейського.
<p>12 І увійшов Ісус у храм Божий і вигнав усіх, що продавали і купували в храмі, і поперевертав столи міняйл і лави тих, що продавали голубів.
<p>13 І сказав їм: дім Мій домом молитви назветься; а ви зробили його вертепом розбійників.
<p>14 І приступили до Нього в храмі сліпі й криві, і Він зцілив їх.
<p>15 А первосвященики і книжники, побачивши чудеса, які Він створив, і дітей, які виголошували в храмі: осанна Синові Давидовому, обурились
<p>16 і сказали Йому: чи чуєш, що вони говорять? Ісус відповів їм: так, невже ви ніколи не читали: з уст немовлят і дітей Ти створив хвалу?
<p>17 І, залишивши їх, вийшов геть з міста у Вифанію і пробув там ніч.
<p>18 Вранці ж, повертаючись у місто, зголоднів.
<p>19 Побачивши біля дороги одну смоковницю, підійшов до неї і, нічого не знайшовши на ній, крім самого листя, говорить їй: нехай не буде надалі від тебе плоду повік. І смоковниця відразу всохла.
<p>20 Побачивши це, ученики здивувались і говорили: як це — відразу ж всохла смоковниця?
<p>21 Ісус же сказав їм у відповідь: істинно кажу вам, якщо будете мати віру і не засумніваєтеся, то не тільки зробите те, що сталося із смоковницею, але, якщо і горі цій скажете: піднімись і кинься в море, буде;
<p>22 і все, чого не попросите в молитві з вірою, одержите.
<p>23 І коли Він прийшов у храм і навчав, приступили до Нього первосвященики і старійшини народу і сказали: якою владою Ти це робиш? І хто Тобі дав таку владу?
<p>24 Ісус сказав їм у відповідь: запитаю і Я вас про одне, коли про те скажете Мені, то і Я вам скажу, якою владою це роблю.
<p>25 Хрещення Іоанове звідки було: з небес чи від людей? Вони ж міркували між собою: якщо скажемо, що з небес, то Він скаже нам: чому ж ви не повірили йому?
<p>26 А якщо сказати, що від людей, то боїмось народу, бо всі мають Іоана за пророка.
<p>27 І відповіли Ісусові: не знаємо. Сказав їм і Він: і Я вам не скажу, якою владою це роблю.
<p>28 А як вам здається? В одного чоловіка було два сини; і він, підійшовши до першого, сказав: сину, піди сьогодні попрацюй у винограднику моєму.
<p>29 Але той сказав у відповідь: не хочу. Але згодом, розкаявшись, пішов.
<p>30 І, підійшовши до другого, він сказав те саме. Цей сказав у відповідь: іду, господарю, — та не пішов.
<p>31 Котрий з цих двох виконав волю батька? Кажуть Йому: перший. Ісус говорить їм: істинно кажу вам, що митарі і блудниці поперед вас йдуть у Царство Боже.
<p>32 Бо прийшов до вас Іоан Хреститель дорогою праведности, і ви не повірили йому, а митарі та блудниці повірили йому; ви ж, і бачивши це, не розкаялися і потім, щоб повірити йому.
<p>33 Вислухайте іншу притчу. Був якийсь господар дому, який посадив виноградник і обніс його огорожею, викопав у ньому виностік, збудував башту і, віддавши його виноградарям, від’їхав.
<p>34 Коли ж наблизився час плодів, він послав своїх слуг до виноградарів узяти свої плоди.
<p>35 Виноградарі, схопивши слуг його, кого побили, кого вбили, а кого побили камінням.
<p>36 Знову послав він інших слуг, більше, ніж перше; і з ними зробили так само.
<p>37 Наостанок послав він до них свого сина, кажучи: посоромляться сина мого.
<p>38 Але виноградарі, побачивши сина, сказали один одному: це спадкоємець, ходімо уб’ємо його і заволодіємо спадщиною його.
<p>39 І, схопивши його, вивели геть з виноградника і вбили.
<p>40 Отже, коли прийде господар виноградника, що він зробить з цими виноградарями?
<p>41 Говорять Йому: злочинців цих покарає смертю, а виноградник віддасть іншим виноградарям, які віддаватимуть йому плоди своєчасно.
<p>42 Ісус говорить їм: невже ви ніколи не читали в Писанні: камінь, який відкинули будівничі, той самий став наріжним <i>каменем?</i> Це від Господа, і дивне в очах наших.
<p>43 Тому кажу вам, що відбереться від вас Царство Боже і дане буде народові, який буде приносити плоди його.
<p>44 І той, хто впаде на камінь цей, розіб’ється, а на кого він упаде, того розчавить.
<p>45 І, слухаючи притчі Його, первосвященики і фарисеї зрозуміли, що Він про них говорить.
<p>46 І шукали нагоди схопити Його, але побоялися народу, бо Його мали за Пророка.
<h4>22</h4>
<p>1 Ісус, продовжуючи говорити їм притчами, сказав:
<p>2 Царство Небесне подібне до чоловіка-царя, який справляв весілля синові своєму.
<p>3 І послав рабів своїх покликати запрошених на весілля; і не схотіли прийти.
<p>4 Знову послав інших рабів, говорячи: скажіть званим: ось я приготував мій обід, телят моїх і, що відгодоване, заколоте, і все готове; приходьте на весілля.
<p>5 Але вони, знехтувавши те, пішли, хто на своє поле, а хто на свої торги.
<p>6 Інші ж, схопивши рабів його, скривдили і вбили їх.
<p>7 Почувши про це, цар розгнівався і, пославши військо своє, винищив тих убивць і спалив місто їхнє.
<p>8 Тоді говорить він рабам своїм: весілля готове, а покликані не були достойні.
<p>9 Отже, ідіть на роздоріжжя і всіх, кого знайдете, кличте на весілля.
<p>10 І раби ті, вийшовши на дороги, зібрали всіх, кого тільки знайшли, і злих і добрих; і весілля наповнилося гістьми.
<p>11 Цар, увійшовши подивитись на гостей, побачив там чоловіка, вбраного не у весільний одяг.
<p>12 І каже йому: друже, чому ти ввійшов сюди, не маючи весільного одягу? Він же мовчав.
<p>13 Тоді цар сказав слугам: зв’язавши йому руки і ноги, візьміть його і киньте у пітьму непроглядну: там буде плач і скрегіт зубів.
<p>14 Бо багато покликаних, та мало обраних.
<p>15 Тоді фарисеї пішли і радились, як би впіймати Його на слові.
<p>16 І посилають до Нього своїх учнів з іродіанами, кажучи: Учителю! Ми знаємо, що Ти справедливий і істинно путі Божої вчиш, і не прагнеш будь-кому догодити, бо не зважаєш ні на яку особу.
<p>17 Отже, скажи нам, як Тобі здається, чи годиться платити подать кесареві, чи ні?
<p>18 Ісус же, знаючи їхнє лукавство, сказав: чого спокушаєте Мене, лицеміри?
<p>19 Покажіть Мені монету, якою платиться податок. Вони принесли Йому динарій.
<p>20 І говорить їм: чиє це зображення і напис?
<p>21 Кажуть Йому: кесаря. Тоді говорить їм: отже, віддавайте кесареве кесареві, а Боже — Богові.
<p>22 Почувши це, вони здивувалися і, залишивши Його, відійшли.
<p>23 В той день приступили до Нього саддукеї, які говорять, що не існує воскресіння, і запитали Його:
<p>24 Учителю! Мойсей сказав: коли хто помре, не маючи дітей, то брат його нехай візьме жінку його і відродить потомство брата свого.
<p>25 Було в нас сім братів; перший, одружившись, помер і, не маючи дітей, лишив жінку свою братові своєму.
<p>26 Так само і другий, і третій, навіть до сьомого.
<p>27 А після всіх померла і жінка.
<p>28 Отже, після воскресіння, котрого з семи буде вона жінкою? Бо всі мали її.
<p>29 Ісус сказав їм у відповідь: помиляєтесь, не знаючи ні Писання, ні сили Божої.
<p>30 Бо після воскресіння не женяться, не виходять заміж, а перебувають як ангели Божі на небесах.
<p>31 А про воскресіння мертвих, невже не читали ви сказаного вам Богом:
<p>32 Я Бог Авраама, і Бог Ісаака, і Бог Якова. Бог не є Бог мертвих, а живих.
<p>33 І, чуючи, народ дивувався вченню Його.
<p>34 А фарисеї, почувши, що Він посоромив саддукеїв, зібралися разом.
<p>35 І один з них, законник, спокушаючи Його, запитав, кажучи:
<p>36 Учителю, яка заповідь найбільша в законі?
<p>37 Ісус сказав йому: полюби Господа Бога твого всім серцем твоїм, і всією душею твоєю, і всією думкою твоєю.
<p>38 Це є перша і найбільша заповідь.
<p>39 Друга ж подібна до неї: люби ближнього твого, як самого себе.
<p>40 На цих двох заповідях утверджується весь Закон і Пророки.
<p>41 Коли зібралися фарисеї, Ісус спитав їх:
<p>42 що ви думаєте про Христа, чий Він Син? Кажуть Йому: Давидів.
<p>43 Говорить їм: то як же Давид, у Дусі Божому, зве Його Господом, кажучи:
<p>44 сказав Господь Господеві моєму: сиди праворуч Мене, доки покладу ворогів Твоїх підніжжям ніг Твоїх.
<p>45 Отже, якщо Давид зве Його Господом, то як же Він син йому?
<p>46 І ніхто не зміг відповісти Йому ні слова; і з того дня ніхто вже не смів запитувати Його.
<h4>23</h4>
<p>1 Тоді Ісус промовив до народу і учеників Своїх,
<p>2 кажучи: на Мойсеєвому сидінні сіли книжники та фарисеї.
<p>3 Отже, все, що кажуть вам додержувати, додержуйте і робіть; а за ділами їхніми не робіть, бо вони говорять і не роблять.
<p>4 Зв’язують важкі тягарі, які неможливо носити, і кладуть їх людям на плечі; самі ж і пальцем своїм не хочуть зрушити їх.
<p>5 Всі ж діла свої роблять так, щоб їх бачили люди: розширюють пов’язки  свої і подовжують край одежі своєї.
<p>6 Також люблять возлежати на перших місцях на вечерях і сидіти на перших місцях у синагогах;
<p>7 і вітання на торжищах, та щоб люди звали їх: учителю, учителю!
<p>8 Ви ж не називайтесь учителями, бо один у вас Учитель — Христос; усі ж ви — браття.
<p>9 І отцем не називайте собі нікого на землі, бо один у вас Отець, Який на небесах.
<p>10 І не називайтесь наставниками, бо один у вас Наставник — Христос.
<p>11 Більший же з вас нехай буде вам слугою.
<p>12 Бо хто підносить себе, той принижений буде, а хто понижує себе, той піднесеться.
<p>13 Горе вам, книжники і фарисеї, лицеміри, що зачиняєте Царство Небесне перед людьми, бо ви і самі не входите, і тим, хто входить, не даєте увійти.
<p>14 Горе вам, книжники і фарисеї, лицеміри, що поїдаєте доми вдовиць, напоказ довго молитесь: за те ще більший осуд приймете.
<p>15 Горе вам, книжники і фарисеї, лицеміри, що обходите море і сушу, щоб навернути хоч одного; і коли це станеться, робите його сином геєни, удвічі гіршим за вас.
<p>16 Горе вам, вожді сліпі, які говорять: якщо хто поклянеться храмом, то нічого, а якщо хто поклянеться золотом храму, той винний.
<p>17 Безумні і сліпі! Що більше: золото чи храм, який освячує золото?
<p>18 І ще, коли хто поклянеться жертовником, то нічого, а якщо хто поклянеться даром, що на ньому, той винний.
<p>19 Безумні і сліпі! Що більше: дар чи жертовник, який освячує дар?
<p>20 Отже, хто клянеться жертовником, клянеться ним і всім, що на ньому.
<p>21 І хто клянеться храмом, клянеться ним і Тим, Хто живе в ньому.
<p>22 І хто клянеться небом, клянеться Престолом Божим і Тим, Хто сидить на ньому.
<p>23 Горе вам, книжники і фарисеї, лицеміри, що даєте десятину  з м’яти, кропу і кмину, а облишили те, що є найважливіше в законі: суд, милість і віру; це належало робити, і того не залишати.
<p>24 Вожді сліпі, що відціджуєте комара, а верблюда поглинаєте!
<p>25 Горе вам, книжники і фарисеї, лицеміри, що очищаєте зовні чаші і блюда, тоді як усередині вони повні злодійства і неправди.
<p>26 Фарисею сліпий, очисть перше всередині чаші і блюда, щоб чистими були і зовні вони.
<p>27 Горе вам, книжники і фарисеї, лицеміри, що уподібнюєтесь розмальованим гробам, які зовні здаються гарними, а всередині повні кісток мертвих і всякої нечистоти.
<p>28 Так і ви на вигляд здаєтесь людям праведними, а всередині повні лицемірства і беззаконня.
<p>29 Горе вам, книжники і фарисеї, лицеміри, що будуєте гробниці пророкам і оздоблюєте пам’ятники праведникам,
<p>30 і говорите: якби ми були у дні батьків наших, то не були б спільниками їхніми у проливанні крови пророків.
<p>31 Тим ви самі свідчите проти себе, що ви сини тих, які вбивали пророків.
<p>32 І ви доповнюєте міру зла батьків ваших.
<p>33 Змії, поріддя єхиднове! Як утечете ви від суду вогню геєнського?
<p>34 Тому ось Я посилаю до вас пророків, і мудрих, і книжників. І ви одних уб’єте і розіпнете, а інших будете бити в синагогах ваших і гнати з міста до міста.
<p>35 Нехай прийде на вас уся кров праведна, пролита на землі, від крови Авеля праведного до крови Захарії, сина Варахії, якого вбили між храмом і жертовником.
<p>36 Істинно кажу вам, що все це прийде на рід цей.
<p>37 Єрусалиме, Єрусалиме, що вбиваєш пророків і камінням побиваєш посланих до тебе! Скільки разів хотів Я зібрати дітей твоїх, як птах збирає пташенят своїх під крила, і ви не схотіли!
<p>38 Ось лишається вам дім ваш пустий.
<p>39 Бо кажу вам: не побачите Мене віднині, доки не скажете: благословен, Хто йде в ім’я Господнє!
<h4>24</h4>
<p>1 І, вийшовши, Ісус пішов від храму; і підійшли до Нього ученики Його, щоб показати Йому будівлі храму.
<p>2 Ісус же сказав їм: чи бачите все це? Істинно кажу вам: не залишиться тут каменя на камені, все буде зруйновано.
<p>3 Коли ж сидів Він на горі Елеонській, то приступили до Нього ученики на самоті і спитали: скажи нам, коли це буде і яке знамення Твого пришестя і кінця віку?
<p>4 Ісус сказав їм у відповідь: стережіться, щоб хто не спокусив вас,
<p>5 бо багато хто прийде під іменем Моїм і казатиме: «я Христос», і багатьох спокусять.
<p>6 Також почуєте про війни і чутки про війни. Глядіть, не жахайтесь, бо належить усьому тому бути, та це ще не кінець.
<p>7 Постане бо народ на народ, і царство на царство; і будуть голод, моровиці і землетруси у різних місцях;
<p>8 усе ж це — лиш початок хвороб.
<p>9 Тоді видаватимуть вас на муки і вбиватимуть вас; і вас зненавидять усі народи через ім’я Моє.
<p>10 І тоді багато хто спокуситься, і видаватимуть один одного, і зненавидять один одного;
<p>11 і багато лжепророків з’явиться і багатьох спокусять;
<p>12 і через збільшення беззаконь охолоне любов у багатьох.
<p>13 Хто ж витерпить до кінця, той спасеться.
<p>14 І буде проповідане це Євангеліє Царства по всьому світу, на свідчення усім народам; і тоді прийде кінець!
<p>15 Отже, коли побачите мерзоту запустіння, провіщену пророком Даниїлом, яка стоїть на святому місці, — хто читає, нехай розуміє, —
<p>16 тоді, хто буде в Юдеї, нехай біжить у гори.
<p>17 І хто на покрівлі, той нехай не сходить взяти що-небудь з дому свого;
<p>18 і хто на полі, той нехай не вертається взяти одяг свій.
<p>19 Горе ж вагітним і матерям-годувальницям у ті дні!
<p>20 Моліться ж, щоб не сталася втеча ваша взимку або в суботу,
<p>21 бо тоді буде велика скорбота, якої не було від початку світу донині і не буде.
<p>22 І якби не вкоротилися ті дні, то не спаслась би ніяка плоть; але заради обраних скоротяться ті дні.
<p>23 Тоді, якщо хто скаже вам: ось тут Христос, або: отам, не йміть віри.
<p>24 Бо встануть лжехристи і лжепророки і покажуть великі знамення і чудеса, щоб звабити, якщо можливо, і обраних.
<p>25 Ось Я наперед сказав вам.
<p>26 Отже, коли скажуть вам: «ось Він у пустелі», — не виходьте; «ось Він у потаємних кімнатах», — не йміть віри.
<p>27 Бо, як блискавиця виходить зі сходу і з’являється аж до заходу, так буде пришестя Сина Людського.
<p>28 Бо де буде труп, там зберуться орли.
<p>29 І враз, після скорботи тих днів, сонце померкне, і місяць не дасть світла свого, і зірки спадуть з неба, і сили небесні захитаються.
<p>30 І тоді з’явиться знамення Сина Людського на небі; і заплачуть всі племена земні і побачать Сина Людського, Який гряде на хмарах небесних з силою і славою великою.
<p>31 І пошле ангелів Своїх з сурмою гучноголосою; і зберуть обраних Його від чотирьох вітрів, від краю небес до кінця їх.
<p>32 Від смоковниці навчіться притчі: коли гілля її стає вже м’яким і пускає листя, то знаєте, що близько літо.
<p>33 Так само і ви: коли побачите все це, знайте, що близько, при дверях.
<p>34 Істинно кажу вам: не перейде рід цей, як усе це буде.
<p>35 Небо і земля перейдуть, слова ж Мої не перейдуть.
<p>36 Про день же той і годину ніхто не знає, ні ангели небесні, а тільки Отець Мій один.
<p>37 Але, як було у дні Ноя, так буде і в пришестя Сина Людського;
<p>38 бо, як у дні перед потопом їли, пили, женились і виходили заміж аж до того дня, як увійшов Ной у ковчег,
<p>39 і не думали, поки не прийшов потоп і не забрав усіх, — так буде і в пришестя Сина Людського.
<p>40 Тоді з двох, що будуть у полі, одного буде забрано, а другого залишено;
<p>41 дві, що мелють на жорнах: одну буде забрано, а другу залишено.
<p>42 Отже, пильнуйте, бо не знаєте, в яку годину Господь ваш прийде.
<p>43 Але це ви знайте, що, якби знав господар дому, у яку сторожу прийде злодій, то пильнував би і не дав би підкопати дому свого.
<p>44 Тому і ви будьте готові, бо в ту годину, про яку й не думаєте, прийде Син Людський.
<p>45 Хто ж є вірним і мудрим рабом, якого господар його поставить над слугами своїми, щоб давати їм їжу вчасно?
<p>46 Блажен той раб, господар якого, прийшовши, знайде, що він робить так.
<p>47 Істинно кажу вам, що над усім добром своїм поставить його.
<p>48 Якщо ж раб той, будучи злим, скаже в серці своїм: не скоро прийде господар мій,
<p>49 і почне бити товаришів своїх, їсти й пити з п’яницями, —
<p>50 то прийде господар раба того в той день, в який він не сподівається, і в годину, про яку не знає.
<p>51 І розсіче його і визначить йому одну долю з лицемірами; там буде плач і скрегіт зубів.
<h4>25</h4>
<p>1 Тоді уподібниться Царство Небесне десятьом дівам, які, взявши світильники свої, вийшли назустріч женихові.
<p>2 П’ять з них були мудрі, а п’ять — нерозумні.
<p>3 Нерозумні, взявши світильники свої, не взяли з собою оливи.
<p>4 Мудрі ж взяли оливи в посудинах разом із світильниками своїми.
<p>5 А оскільки жених забарився, то всі задрімали і поснули.
<p>6 Опівночі ж почувся крик: ось жених іде, виходьте назустріч йому.
<p>7 Тоді встали всі діви та й приготували світильники свої.
<p>8 Нерозумні ж сказали мудрим: дайте нам вашої оливи, бо світильники наші гаснуть.
<p>9 А мудрі відповіли, кажучи: а як і нам, і вам не стане? Ідіть краще до продавців та й купіть собі.
<p>10 Коли ж пішли вони купувати, прийшов жених, і ті, які були готові, ввійшли з ним на весілля, і двері зачинилися.
<p>11 Пізніше прийшли й інші діви і говорять: Господи! Господи! Відчини нам.
<p>12 Він же сказав їм у відповідь: істинно кажу вам: не знаю вас.
<p>13 Отже, пильнуйте, бо не знаєте ні дня, ні години, коли Син Людський прийде.
<p>14 Так само один чоловік, відходячи, покликав своїх рабів і передав їм майно своє:
<p>15 одному дав п’ять талантів, другому два, іншому ж один, кожному за спроможністю його, і відразу ж виїхав.
<p>16 Той раб, який одержав п’ять талантів, пішов і використав їх на діло, і набув інші п’ять талантів.
<p>17 Так само і той, який одержав два таланти, набув інші два.
<p>18 А той, який одержав один талант, пішов і закопав його в землю, і заховав срібло господаря свого.
<p>19 Коли минуло багато часу, приходить господар рабів тих і вимагає від них звіту.
<p>20 Підійшов той, який одержав п’ять талантів, приніс інші п’ять талантів і сказав: господарю, п’ять талантів ти дав мені; ось ще п’ять талантів, які я здобув на них.
<p>21 Господар його сказав йому: гаразд, добрий і вірний рабе! У малому ти був вірним, над великим тебе поставлю; увійди в радість господаря твого.
<p>22 Підійшов також і той, який одержав два таланти, і сказав: господарю, два таланти ти дав мені; ось інші два таланти, що я здобув на них.
<p>23 Господар його сказав йому: гаразд, добрий і вірний рабе! У малому ти був вірним, над великим тебе поставлю; увійди в радість господаря твого.
<p>24 Підійшов і той, який одержав один талант, і сказав: господарю! Я знав тебе, як жорстоку людину, жнеш, де не сіяв, і збираєш, де не розсипав;
<p>25 і, побоявшись, пішов і заховав талант твій у землю; ось тобі твоє.
<p>26 Господар його сказав йому у відповідь: лукавий рабе і лінивий! Ти знав, що я жну, де не сіяв, і збираю, де не розсипав;
<p>27 тоді треба було тобі віддати срібло моє купцям, і я, прийшовши, одержав би моє з прибутком.
<p>28 Отже, візьміть у нього талант і дайте тому, хто має десять талантів.
<p>29 Бо кожному, хто має, дасться і примножиться, а в того, хто не має, відніметься і те, що має.
<p>30 А негідного раба вкиньте у пітьму непроглядну: там буде плач і скрегіт зубів. Сказавши це, проголосив: хто має вуха слухати, нехай слухає!
<p>31 Коли ж прийде Син Людський у славі Своїй і всі святі ангели з Ним, тоді сяде на престолі слави Своєї,
<p>32 і зберуться перед Ним усі народи; і відділить їх одних від одних, як пастир відділяє овець від козлів.
<p>33 І поставить овець праворуч Себе, а козлів — ліворуч.
<p>34 Тоді скаже Цар тим, які праворуч від Нього: прийдіть, благословенні Отця Мого, успадкуйте Царство, уготоване вам від створення світу.
<p>35 Бо голодував Я, і ви дали Мені їсти; спраглим був, і ви напоїли Мене; був подорожнім, і ви прийняли Мене;
<p>36 був нагим, і ви зодягли Мене; був недужим, і ви відвідали Мене; у в’язниці був, і ви прийшли до Мене.
<p>37 Тоді скажуть Йому праведники у відповідь: Господи!
<p>38 Коли ми бачили Тебе голодним, і нагодували? Або спраглим, і напоїли? Коли ми бачили Тебе подорожнім, і прийняли? Або нагим, і зодягли?
<p>39 Коли ми бачили Тебе недужим або у в’язниці, і прийшли до Тебе?
<p>40 І Цар скаже їм у відповідь: істинно кажу вам: зробивши це одному з цих братів Моїх менших, Мені зробили.
<p>41 Тоді скаже й тим, які ліворуч від Нього: ідіть від Мене, прокляті, у вогонь вічний, уготований дияволу і ангелам його.
<p>42 Бо голодував Я, і ви не дали Мені їсти; спраглим був, і ви не напоїли Мене;
<p>43 був подорожнім, і не прийняли Мене; був нагим, і не зодягли Мене; недужим і у в’язниці, і не відвідали Мене.
<p>44 Тоді й вони скажуть Йому у відповідь: Господи! Коли ж ми бачили Тебе голодним, або спраглим, чи подорожнім, або нагим, або недужим, або у в’язниці і не послужили Тобі?
<p>45 Тоді скаже їм у відповідь: істинно кажу вам: не зробивши цього одному з менших цих, Мені не зробили.
<p>46 І підуть ці на вічні муки, а праведники в життя вічне.
<h4>26</h4>
<p>1 Коли Ісус скінчив усі ці слова, то сказав ученикам Своїм:
<p>2 ви знаєте, що через два дні буде Пасха, і Син Людський виданий буде на розп’яття.
<p>3 Тоді зібралися первосвященики, і книжники, і старійшини народу у дворі первосвященика на ім’я Каяфа,
<p>4 і радились, щоб узяти Ісуса підступом і вбити.
<p>5 Але говорили: тільки не у свято, щоб не було заворушення в народі.
<p>6 Коли ж Ісус був у Вифанії, в домі Симона прокаженого,
<p>7 підійшла до Нього жінка з посудиною дорогоцінного мира і зливала Йому, що возлежав, на голову.
<p>8 Побачивши це, ученики Його ремствували і говорили: для чого таке марнотратство?
<p>9 Бо можна було б це миро продати за велику ціну і роздати вбогим.
<p>10 Ісус же, зрозумівши це, сказав їм: навіщо бентежите жінку? Вона добре діло зробила для Мене.
<p>11 Бо вбогих завжди маєте з собою, а Мене не завжди маєте.
<p>12 Зливши миро це на тіло Моє, до погребіння Мене приготувала.
<p>13 Істинно кажу вам: де тільки буде проповідане Євангеліє це по всьому світу, сказано буде про те, що вона зробила, в пам’ять її.
<p>14 Тоді один з дванадцятьох, званий Іудою Іскаріотом, пішов до первосвящеників
<p>15 і сказав: що хочете дати мені, — і я вам видам Його? Вони запропонували йому тридцять срібників.
<p>16 І відтоді він шукав нагоди, щоб видати Його.
<p>17 Першого ж дня опрісноків ученики приступили до Ісуса і сказали Йому: де хочеш, щоб ми приготували Тобі їсти паску?
<p>18 Він сказав: підіть у місто до такого-то і скажіть йому: Учитель говорить: час Мій близько; у тебе справлю Пасху з учениками Моїми.
<p>19 Ученики зробили, як звелів їм Ісус, і приготували паску.
<p>20 Коли ж настав вечір, Він возліг з дванадцятьма учениками.
<p>21 І коли вони їли, сказав: істинно кажу вам, що один з вас зрадить Мене.
<p>22 Вони дуже засмутились і почали говорити Йому, кожен з них: чи не я, Господи?
<p>23 Він же сказав у відповідь: хто вмочить зі Мною руку в блюдо, той зрадить Мене.
<p>24 Син же Людський іде, як писано про Нього, але горе тій людині, якою Син Людський буде зраджений: краще було б не народитися людині тій.
<p>25 При цьому Іуда, що зрадив Його, сказав: чи не я, Учителю? Ісус говорить йому: ти сказав.
<p>26 І коли вони їли, Ісус узяв хліб і, благословивши, переламав і, роздаючи ученикам, сказав: прийміть, споживайте, це є Тіло Моє.
<p>27 І, взявши чашу та воздавши хвалу, подав їм і сказав: пийте з неї всі,
<p>28 бо це є Кров Моя Нового Завіту, що за багатьох проливається на відпущення гріхів.
<p>29 Кажу ж вам, що віднині не буду пити від цього плоду <i>виноградного</i> до того дня, коли питиму з вами його новим у Царстві Отця Мого.
<p>30 І, проспівавши, пішли на гору Елеонську.
<p>31 Тоді говорить їм Ісус: всі ви спокуситеся через Мене в цю ніч, бо написано: уражу пастиря, і розбіжаться вівці отари.
<p>32 По воскресінні ж Моїм випереджу вас у Галилеї.
<p>33 Петро сказав Йому у відповідь: якщо і всі спокусяться Тобою, то я ніколи не спокушусь.
<p>34 Ісус сказав йому: істинно кажу тобі, що в цю ніч, перше ніж проспіває півень, ти тричі зречешся Мене.
<p>35 Говорить Йому Петро: хоч би мені довелось і вмерти з Тобою, не зречуся Тебе. Подібне говорили і всі ученики.
<p>36 Потім приходить з ними Ісус у місцевість, що зветься Гефсиманією, і говорить ученикам: посидьте тут, поки Я піду та помолюся там.
<p>37 І, взявши з Собою Петра і обох синів Зеведеєвих, почав сумувати й тужити.
<p>38 Тоді говорить їм Ісус: сумна душа Моя смертельно; почекайте тут і пильнуйте зі Мною.
<p>39 І, відійшовши трохи, упав Він долілиць, молився і говорив: Отче Мій! Якщо можливо, нехай обійде Мене чаша ця; втім, не як Я хочу, а як Ти.
<p>40 І приходить до учеників, і знаходить їх сплячими, і говорить Петрові: то не змогли ви й однієї години попильнувати зі Мною?
<p>41 Пильнуйте й моліться, щоб не зазнати спокуси: дух бадьорий, плоть же немічна.
<p>42 Знову відійшовши, вдруге молився, кажучи: Отче Мій! Якщо не може чаша ця обминути Мене, щоб Мені не пити її, нехай буде воля Твоя.
<p>43 І, прийшовши, знаходить їх знову сплячими, бо в них очі обважніли.
<p>44 І, залишивши їх, знову відійшов і помолився втретє, сказавши те саме слово.
<p>45 Тоді приходить до учеників Своїх і говорить їм: ви все ще спите і відпочиваєте; ось наблизився час, і Син Людський видається в руки грішників.
<p>46 Встаньте, підемо, ось наблизився той, хто зраджує Мене.
<p>47 І, коли Він ще говорив, ось прийшов Іуда, один з дванадцятьох, і з ним багато народу з мечами та киями, від первосвящеників і старійшин людських.
<p>48 Зрадник же Його подав їм знак, сказавши: Кого я поцілую, Той і є, беріть Його.
<p>49 І, відразу ж підійшовши до Ісуса, сказав: радуйся, Учителю! І поцілував Його.
<p>50 Ісус же сказав йому: друже, для чого ти прийшов? Тоді підійшли, наклали руки на Ісуса і взяли Його.
<p>51 І ось один з тих, що були з Ісусом, простягнувши руку, вихопив меч свій і, вдаривши раба первосвященика, відсік йому вухо.
<p>52 Тоді Ісус говорить йому: поверни меч твій на його місце, бо всі, хто візьме меч, від меча і загинуть;
<p>53 чи думаєш, що Я не можу тепер ублагати Отця Мого, і Він дасть Мені більш як дванадцять легіонів ангелів?
<p>54 Як же тоді збудуться Писання, що так повинно бути?
<p>55 Тоді сказав Ісус до народу: ніби на розбійника вийшли ви з мечами та киями, щоб узяти Мене; кожного дня сидів Я з вами, навчаючи в храмі, і ви не брали Мене.
<p>56 Це ж усе сталося, щоб збулися Писання пророків. Тоді всі ученики, покинувши Його, розбіглися.
<p>57 А воїни, які взяли Ісуса, повели Його до Каяфи, первосвященика, де зібралися книжники і старійшини.
<p>58 Петро ж ішов за Ним здаля, до двору первосвященика; і, ввійшовши всередину, сів із слугами, щоб бачити кінець.
<p>59 Первосвященики і старійшини, і весь синедріон  шукали лжесвідчення проти Ісуса, щоб убити Його,
<p>60 і не знаходили; і, хоч багато лжесвідків приходило, не знайшли. Але, наостанок, прийшли два лжесвідки
<p>61 і сказали: Він говорив: можу зруйнувати храм Божий і за три дні збудувати його.
<p>62 І, вставши, первосвященик сказав Йому: чому ж нічого не відповідаєш, що вони проти Тебе свідчать?
<p>63 Ісус мовчав. І первосвященик сказав Йому: заклинаю Тебе Богом Живим, скажи нам, чи Ти Христос, Син Божий?
<p>64 Ісус говорить йому: ти сказав; але скажу вам: віднині побачите Сина Людського, Який сидить праворуч Сили і гряде на хмарах небесних.
<p>65 Тоді первосвященик роздер одяг свій і сказав: Він богохульствує! Навіщо нам ще свідки? Ось тільки що ви чули хулу Його!
<p>66 Як вам здається? Вони ж сказали у відповідь: повинен смерті.
<p>67 Тоді плювали Йому в лице і знущалися з Нього, а деякі били Його по щоках
<p>68 і говорили: проречи нам, Христе, хто вдарив Тебе?
<p>69 Петро ж сидів у дворі. І підійшла до нього одна служниця і сказала: і ти був з Ісусом Галилейським.
<p>70 Він же відрікся перед усіма, кажучи: не знаю, що ти говориш.
<p>71 Коли ж він виходив за ворота, побачила його інша і говорить тим, що були там: і цей був з Ісусом Назореєм.
<p>72 І він знову відрікся з клятвою: не знаю Цього Чоловіка.
<p>73 Трохи згодом підійшли ті, що стояли там, і сказали Петрові: справді і ти з них, бо і мова твоя викриває тебе.
<p>74 Тоді він почав божитися й клястися, що не знає Цього Чоловіка. І раптом заспівав півень.
<p>75 І згадав Петро слово, сказане йому Ісусом: перше ніж проспіває півень, тричі зречешся Мене! І, вийшовши геть, плакав гірко.
<h4>27</h4>
<p>1 Коли ж настав ранок, усі первосвященики і старійшини людські зібрали раду на Ісуса, щоб убити Його.
<p>2 І, зв’язавши Його, відвели і видали Його Понтію Пилату, правителю.
<p>3 Тоді Іуда, що зрадив Його, побачивши, що Він засуджений, і розкаявшись, повернув тридцять срібників первосвященикам та старійшинам,
<p>4 кажучи: згрішив я, зрадивши кров невинну. Вони ж сказали йому: що нам до того? Гляди сам.
<p>5 І, кинувши срібники в храмі, він вийшов, пішов і удавився.
<p>6 Первосвященики ж, взявши срібники, сказали: не дозволено класти їх у скарбницю церковну, тому що це ціна крови.
<p>7 І, скликавши раду, купили за них землю гончареву для погребіння подорожніх.
<p>8 Тому і зветься земля та «землею крови» до цього дня.
<p>9 Тоді збулося сказане пророком Єремією, який говорить: і взяли тридцять срібників, ціну Оціненого, Якого оцінили сини Ізраїля,
<p>10 і дали їх за землю гончареву, як сказав мені Господь.
<p>11 Ісус же став перед правителем. І питав Його правитель: Ти Цар Юдейський? Ісус сказав йому: ти говориш.
<p>12 І коли звинувачували Його первосвященики і старійшини, Він нічого не відповідав.
<p>13 Тоді говорить Йому Пилат: чи не чуєш, скільки свідчать проти Тебе?
<p>14 І не відповідав йому ні на жодне слово, так що правитель вельми дивувався.
<p>15 На свято ж Пасхи правитель мав звичай відпускати народові одного в’язня, якого хотіли.
<p>16 Був тоді у них відомий в’язень, званий Вараввою.
<p>17 Отже, коли вони зібралися, Пилат сказав їм: кого хочете, щоб я відпустив вам — Варавву чи Ісуса, названого Христом?
<p>18 Бо знав, що видали Його через заздрощі.
<p>19 Коли ж він сидів на судилищі, жінка його послала йому сказати: не роби нічого Праведникові Тому, бо я багато потерпіла сьогодні уві сні через Нього.
<p>20 Але первосвященики і старійшини підмовили народ просити за Варавву, а Ісуса погубити.
<p>21 Тоді правитель спитав їх: кого з двох хочете, щоб я відпустив вам? Вони сказали: Варавву.
<p>22 Пилат говорить їм: що ж мені робити з Ісусом, нареченим Христом? Кажуть йому всі: хай буде розіп’ятий.
<p>23 Правитель сказав: яке ж зло вчинив Він? Та вони ще дужче кричали: нехай буде розіп’ятий.
<p>24 Пилат, побачивши, що ніщо не допомагає, а заворушення зростає, взяв води, і вмив руки перед народом, і сказав: не винний я в крові Праведника Цього; дивіться ви.
<p>25 Увесь народ, відповідаючи, сказав: кров Його на нас і на дітях наших.
<p>26 Тоді відпустив їм Варавву, а Ісуса, бивши, віддав на розп’яття.
<p>27 Тоді воїни правителя, взявши Ісуса до преторії , зібрали на Нього багато воїнів
<p>28 і, роздягнувши Його, наділи на Нього багряницю;
<p>29 і, сплівши вінець з терну, поклали Йому на голову, і дали Йому в праву руку тростину; і, стаючи перед Ним на коліна, глузували з Нього, кажучи: радуйся, Царю Юдейський!
<p>30 І плювали на Нього, і, взявши тростину, били Його по голові.
<p>31 А коли наглумилися з Нього, зняли з Нього багряницю і вдягли Його в одяг Його й повели на розп’яття.
<p>32 Виходячи, вони зустріли одного чоловіка киринейського на ім’я Симон; і примусили цього нести хрест Його.
<p>33 І коли прийшли на місце, яке зветься Голгофа, що значить Лобне місце,
<p>34 дали Йому пити оцет, змішаний з жовчю; і, покуштувавши, не схотів пити.
<p>35 Ті ж, що розіп’яли Його, поділили одяг Його, кидаючи жереб;
<p>36 І, сидячи, стерегли Його там.
<p>37 І поставили над головою Його напис провини Його: Цей є Ісус, Цар Юдейський.
<p>38 Тоді розіп’яли з Ним двох розбійників: одного праворуч, а другого ліворуч.
<p>39 Ті, що проходили мимо, лихословили на Нього, киваючи головами своїми
<p>40 і кажучи: Ти, Який руйнуєш храм і за три дні відбудовуєш, спаси Себе Самого; якщо Ти Син Божий, зійди з хреста.
<p>41 Так само і первосвященики з книжниками та старійшинами і фарисеями, глузуючи, говорили:
<p>42 інших спасав, а Себе Самого не може спасти; якщо Він Цар Ізраїлів, нехай тепер зійде з хреста, і ми увіруємо в Нього;
<p>43 уповав на Бога, нехай тепер порятує Його, якщо Він угодний Йому. Бо Він казав: Я — Син Божий.
<p>44 Також і розбійники, розіп’яті з Ним, ганьбили Його.
<p>45 З шостої ж години настала темрява по всій землі до години дев’ятої.
<p>46 А близько дев’ятої години Ісус викрикнув гучним голосом: Ілі, Ілі! Лама савахфані! Що значить: Боже Мій, Боже Мій! Навіщо Ти Мене покинув?
<p>47 Деякі з тих, що стояли там, почувши це, говорили: Він кличе Іллю.
<p>48 І зараз же один з них побіг, взяв губку, намочив оцтом і, настромивши на тростину, давав Йому пити.
<p>49 А інші говорили: стривайте, побачимо, чи прийде Ілля спасти Його.
<p>50 Ісус же, знову скрикнувши гучним голосом, віддав дух.
<p>51 І ось завіса храму роздерлася надвоє, зверху донизу;
<p>52 і земля потряслась; і каміння порозпадалось; і гроби розкрились; і багато тіл померлих святих воскресли
<p>53 і, вийшовши з гробів після воскресіння Його, ввійшли у святе місто і явилися багатьом.
<p>54 Сотник же і ті, що стерегли з ним Ісуса, побачивши землетрус і все, що сталося, злякались дуже і говорили: воістину Він був Син Божий.
<p>55 Там було також багато жінок, що дивилися здалеку; вони йшли за Ісусом з Галилеї, слугуючи Йому;
<p>56 між ними були Марія Магдалина і Марія, мати Якова та Іосії, і мати синів Зеведеєвих.
<p>57 Коли ж настав вечір, прийшов багатий чоловік з Аримафеї на ім’я Йосиф, який також вчився в Ісуса.
<p>58 Він, прийшовши до Пилата, просив тіло Ісуса. Тоді Пилат звелів віддати тіло.
<p>59 І, взявши тіло, Йосиф обгорнув чистою плащаницею
<p>60 і поклав Його в новому своєму гробі, який він витесав у скелі, і, приваливши великий камінь до дверей гробу, відійшов.
<p>61 Були ж там Марія Магдалина й інша Марія, які сиділи навпроти гробу.
<p>62 Наступного ранку, що після п’ятниці, зійшлися первосвященики і фарисеї до Пилата
<p>63 і говорили: правителю! Ми згадали, що той обманщик, коли ще був живий, сказав: через три дні воскресну.
<p>64 То звели охороняти гріб до третього дня, щоб ученики Його, прийшовши вночі, не вкрали Його і не сказали народові: воскрес з мертвих; і буде останній обман гірше першого.
<p>65 Пилат сказав їм: маєте сторожу; підіть, охороняйте, як знаєте.
<p>66 Вони пішли і поставили біля гробу сторожу і наклали на камінь печать.
<h4>28</h4>
<p>1 Після ж суботнього вечора, на світанку першого дня після суботи, прийшли Марія Магдалина та інша Марія подивитися на гріб.
<p>2 І ось стався великий землетрус, бо ангел Господній, який зійшов з неба, приступивши, відвалив камінь від дверей гробу і сів на ньому.
<p>3 Вигляд його був як блискавка, і одежа його біла, як сніг.
<p>4 Зі страху перед ним ті, що стерегли, затремтіли і стали як мертві;
<p>5 Ангел же, звернувшись до жінок, сказав: не бійтеся, бо знаю, що ви шукаєте Ісуса розіп’ятого.
<p>6 Його нема тут — Він воскрес, як сказав. Підійдіть, погляньте на місце, де лежав Господь.
<p>7 І підіть швидше, скажіть ученикам Його, що Він воскрес з мертвих і попередить вас у Галилеї; там Його побачите. Ось я сказав вам.
<p>8 І, вийшовши поспішно з гробу, вони зі страхом і великою радістю побігли сповістити учеників Його.
<p>9 Коли ж вони йшли сповістити учеників Його, ось Ісус зустрів їх і сказав: радуйтеся! Вони ж, приступивши, припали до ніг Його і вклонилися Йому.
<p>10 Тоді говорить їм Ісус: не бійтеся; підіть сповістіть братів Моїх, щоб ішли до Галилеї, і там вони побачать Мене.
<p>11 Коли ж вони йшли, то дехто зі сторожі, прийшовши до міста, сповістив первосвящеників про все, що сталося.
<p>12 І вони, зібравшись із старійшинами, скликали раду, дали чимало грошей воїнам
<p>13 і сказали: говоріть, що ученики Його, прийшовши вночі, украли Його, коли ми спали.
<p>14 І якщо чутка про це дійде до правителя, ми переконаємо його і вас від неприємностей визволимо.
<p>15 Вони, взявши гроші, зробили, як були навчені; і пронеслося слово це між юдеями, навіть до цього дня.
<p>16 А одинадцять учеників пішли в Галилею, на гору, куди звелів їм Ісус.
<p>17 І, побачивши Його, поклонилися Йому, а деякі засумнівались.
<p>18 І, наблизившись, Ісус сказав їм: дана Мені всяка влада на небі і на землі.
<p>19 Отже, йдіть, навчайте всі народи, хрестячи їх в ім’я Отця, і Сина, і Святого Духа,
<p>20 навчаючи їх зберігати все, що Я заповів вам; і ось Я з вами по всі дні, до кінця віку. Амінь.
