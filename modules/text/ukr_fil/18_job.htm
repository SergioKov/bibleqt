<h2></h2>
<h4>1</h4>
<p>1 Був чоловік у землі Уц, ім’я його Іов; і був чоловік цей непорочний, справедливий і богобоязкий і віддалявся від зла.
<p>2 І народилися у нього сім синів і три дочки.
<p>3 Майна у нього було: сім тисяч дрібної худоби, три тисячі верблюдів, п’ятсот пар волів і п’ятсот ослиць і дуже багато прислуги; і був чоловік цей знаменитіший за всіх синів Сходу.
<p>4 Сини його сходилися, робили бенкети кожен у своєму домі у свій день, і посилали і запрошували трьох сестер своїх їсти і пити з ними.
<p>5 Коли коло бенкетних днів звершувалося, Іов посилав <i>за ними</i> й освячував їх і, встаючи рано-вранці, підносив всепалення за числом усіх їх [і одного тельця за гріх про душі їхні]. Бо говорив Іов: може, сини мої згрішили і похулили Бога в серці своєму. Так робив Іов в усі <i>такі</i> дні.
<p>6 І був день, коли прийшли сини Божі стати перед Господом; між ними прийшов і сатана.
<p>7 І сказав Господь сатані: звідки ти прийшов? І відповів сатана Господу і сказав: я ходив по землі й обійшов її.
<p>8 І сказав Господь сатані: чи звернув ти увагу твою на раба Мого Іова? бо немає такого, як він, на землі: чоловік непорочний, справедливий, богобоязкий і віддаляється від зла.
<p>9 І відповів сатана Господу і сказав: хіба даром богобоязкий Іов?
<p>10 Чи не Ти навколо відгородив його і дім його й усе, що у нього? Діло рук його Ти благословив, і стада його поширюються по землі;
<p>11 але простягни руку Твою і торкнися всього, що у нього, — чи благословить він Тебе?
<p>12 І сказав Господь сатані: ось, усе, що у нього, у руці твоїй; тільки на нього не простягай руки твоєї. І відійшов сатана від лиця Господа.
<p>13 І був день, коли сини його і дочки його їли і вино пили в домі первородного брата свого.
<p>14 І <i>ось</i>, приходить вісник до Іова і говорить:
<p>15 воли орали, й ослиці паслися поряд з ними, як напали савеяни і взяли їх, а слуг уразили вістрям меча; і врятувався тільки я один, щоб сповістити тебе.
<p>16 Ще він говорив, як приходить інший і каже: вогонь Божий упав з неба й спалив овець і слуг і пожер їх; і врятувався тільки я один, щоб сповістити тебе.
<p>17 Ще він говорив, як приходить інший і каже: халдеї розташувалися трьома загонами і кинулися на верблюдів і взяли їх, а слуг уразили вістрям меча; і врятувався тільки я один, щоб сповістити тебе.
<p>18 Ще цей говорив, приходить інший і каже: сини твої і дочки твої їли і пили вино у домі первородного брата свого;
<p>19 і ось, великий вітер прийшов з пустелі й охопив чотири кути дому, і дім упав на отроків, і вони померли; і врятувався тільки я один, щоб сповістити тебе.
<p>20 Тоді Іов встав і роздер верхній одяг свій, обстриг голову свою й упав на землю і поклонився
<p>21 і сказав: нагим я вийшов із утроби матері моєї, нагим і повернуся. Господь дав, Господь і взяв; [як угодно було Господу, так і зробилося;] нехай буде ім’я Господнє благословенне!
<p>22 У всьому цьому не згрішив Іов і не промовив нічого нерозумного про Бога.
<h4>2</h4>
<p>1 Був день, коли прийшли сини Божі стати перед Господом; між ними прийшов і сатана стати перед Господом.
<p>2 І сказав Господь сатані: звідки ти прийшов? І відповів сатана Господу і сказав: я ходив по землі й обійшов її.
<p>3 І сказав Господь сатані: чи звернув ти увагу твою на раба Мого Іова? бо немає такого, як він, на землі: чоловік непорочний, справедливий, богобоязкий і віддаляється від зла, і досі твердий у своїй непорочності; а ти збуджував Мене проти нього, щоб погубити його невинно.
<p>4 І відповів сатана Господу і сказав: шкіру за шкіру, а за життя своє віддасть людина усе, що є у неї;
<p>5 але простягни руку Твою і торкнися кістки його і плоті його, — чи благословить він Тебе?
<p>6 І сказав Господь сатані: ось, він у руках твоїх, тільки душу його збережи.
<p>7 І відійшов сатана від лиця Господа й уразив Іова проказою лютою від підошви ноги його по саме тім’я його.
<p>8 І взяв він собі черепок, щоб шкребти себе ним, і сів у попіл [поза селищем].
<p>9 І сказала йому дружина його: ти все ще твердий у непорочності твоїй! похули Бога і помри .
<p>10 Але він сказав їй: ти говориш як одна з безумних: невже добре ми будемо приймати від Бога, а лихого не будемо приймати? В усьому цьому не згрішив Іов вустами своїми.
<p>11 І почули троє друзів Іова про всі ці біди, які осягли його, і пішли кожен зі свого місця: Елифаз феманитянин, Вилдад савхеянин і Софар наамитянин, і зійшлися, щоб іти разом тужити з ним і втішати його.
<p>12 І, піднявши очі свої здаля, вони не впізнали його; і піднесли голос свій і заридали; і роздер кожен верхній одяг свій, і кидали порох над головами своїми до неба.
<p>13 І сиділи з ним на землі сім днів і сім ночей; і ніхто не говорив йому ні слова, тому що бачили, що страждання його дуже великі.
<h4>3</h4>
<p>1 Після того відкрив Іов вуста свої і прокляв день свій.
<p>2 І почав Іов і сказав:
<p>3 згинь день, у який я народився, і ніч, у яку сказано: зачалася людина!
<p>4 День той нехай буде темрявою; нехай не шукає його Бог з висоти, і нехай не засяє над ним світло!
<p>5 Нехай затьмарить його темрява і тінь смертна, нехай обійме його хмара, нехай страшаться його, як палючої спеки!
<p>6 Ніч та, — нехай володіє нею морок, нехай не рахується вона в днях року, нехай не ввійде у число місяців!
<p>7 О! ніч та — нехай буде вона безлюдна; нехай не ввійде в неї радість!
<p>8 Нехай проклянуть її ті, що проклинають день, здатні розбудити левиафана!
<p>9 Нехай померкнуть зірки світанку її: нехай чекає вона світла, і воно не приходить, і нехай не побачить вона вій денниці
<p>10 за те, що не зачинила дверей утроби <i>матері</i> моєї і не приховала горя від очей моїх!
<p>11 Чому я не помер, виходячи з утроби, і не помер, коли вийшов з утроби?
<p>12 Навіщо прийняли мене коліна? навіщо було мені годуватися грудьми?
<p>13 Тепер би лежав я і спочивав; спав би, і мені було б спокійно
<p>14 з царями і радниками землі, які забудовували для себе пустелі,
<p>15 або з князями, у яких було золото, і які наповнювали доми свої сріблом;
<p>16 або, як викидень прихований, я не існував би, як немовлята, які не побачили світла.
<p>17 Там беззаконні перестають наводити страх, і там відпочивають виснажені в силі.
<p>18 Там в’язні разом насолоджуються спокоєм і не чують криків приставника.
<p>19 Малий і великий там рівні, і раб вільний від господаря свого.
<p>20 Навіщо дано страднику світло, і життя засмученим душею,
<p>21 які чекають на смерть, і немає її, які викопали б її охочіше, ніж скарб,
<p>22 зраділи б до захвату, захоплювалися б, що знайшли гріб?
<p>23 <i>Навіщо дано світло</i> людині, путь якої закрита, і яку Бог оточив мороком?
<p>24 Зітхання мої попереджають хліб мій, і стогони мої ллються, як вода,
<p>25 бо жахливе, чого я жахався, те й осягло мене; і чого я боявся, те і прийшло до мене.
<p>26 Немає мені миру, немає спокою, немає відради: спіткало нещастя.
<h4>4</h4>
<p>1 І відповів Елифаз феманитянин і сказав:
<p>2 <i>якщо</i> спробуємо ми <i>сказати</i> тобі слово, — чи не тяжко буде тобі? Утім, хто може заборонити слову!
<p>3 Ось, ти наставляв багатьох і опущені руки підтримував,
<p>4 того, хто падав, піднімали слова твої, і коліна, що гнулися, ти укріпляв.
<p>5 А тепер дійшло до тебе, і ти знеміг; торкнулося тебе, і ти упав духом.
<p>6 Богобоязкість твоя чи не повинна бути твоєю надією, і непорочність путів твоїх — упованням твоїм?
<p>7 Згадай же, чи гинув хто невинний, і де праведних викорінювали?
<p>8 Як я бачив, ті, що орали нечестя і сіяли зло, пожинають його;
<p>9 від подуву Божого гинуть і від духу гніву Його зникають.
<p>10 Ревіння лева і голос того, хто рикає, <i>умовкає</i>, і зуби скимнів ламаються;
<p>11 могутній лев гине без здобичі, і діти левиці розсіюються.
<p>12 І ось, до мене таємно прийшло слово, і вухо моє прийняло щось від нього.
<p>13 Серед міркувань про нічні видіння, коли сон находить на людей,
<p>14 обійняв мене жах і трепет і потряс усі кістки мої.
<p>15 І дух пройшов наді мною, дибом стало волосся на мені.
<p>16 Він став, — але я не розпізнав вигляду його, — тільки обрис був перед очима моїми; тихе віяння, — і я чую голос:
<p>17 чи людина праведніша за Бога? і чи людина чистіша за Творця свого?
<p>18 Ось, Він і слугам Своїм не довіряє і в ангелах Своїх убачає недоліки:
<p>19 тим більше — в тих, хто живе у храминах із суміші, основа яких порох, які знищуються швидше за міль.
<p>20 Між ранком і вечором вони розпадаються; не побачиш, як вони зовсім зникнуть.
<p>21 Чи не гинуть з ними і чесноти їхні? Вони вмирають, не досягнувши мудрости.
<h4>5</h4>
<p>1 Взивай, якщо є той, що відповідає тобі. І до кого зі святих звернешся ти?
<p>2 Так, дурня убиває гнівливість, і нерозумного губить роздратування.
<p>3 Бачив я, як дурень вкорінюється, і негайно прокляв дім його.
<p>4 Діти його далекі від щастя, їх будуть бити біля воріт, і не буде захисника.
<p>5 Жниво його з’їсть голодний і з-за терну візьме його, і спраглі поглинуть майно його.
<p>6 Так, не з пороху виходить горе, і не з землі виростає лихо;
<p>7 але людина народжується на страждання, <i>як</i> іскри, щоб підніматися вгору.
<p>8 Але я до Бога звернувся б, передав би справу мою Богу,
<p>9 Який творить діла великі і недослідимі, дивні без міри,
<p>10 дає дощ на лице землі і посилає води на лице полів;
<p>11 принижених поставляє на висоту, і ті, що ремствують, підносяться на спасіння.
<p>12 Він руйнує задуми підступних, і руки їхні не довершують намірів.
<p>13 Він уловлює мудреців їхнім же лукавством, і рада хитрих стає марною:
<p>14 вдень вони зустрічають темряву й опівдні ходять навпомацки, як уночі.
<p>15 Він спасає бідного від меча, від уст їх і від руки сильного.
<p>16 І є нещасному надія, і неправда закриває вуста свої.
<p>17 Блаженна людина, яку напоумлює Бог, і тому покарання Вседержителя не відкидай,
<p>18 бо Він завдає рани і Сам обв’язує їх; Він уражає, і Його ж руки лікують.
<p>19 У шести лихах врятує тебе, і в сьомому не торкнеться тебе зло.
<p>20 Під час голоду визволить тебе від смерти, і на війні — від руки меча.
<p>21 Від бича язика сховаєш себе і не убоїшся спустошення, коли воно прийде.
<p>22 Спустошенню і голоду посмієшся і звірів землі не убоїшся,
<p>23 бо з каменями польовими у тебе союз, і звірі польові у мирі з тобою.
<p>24 І дізнаєшся, що намет твій у безпеці, і будеш дивитися за домом твоїм, і не згрішиш.
<p>25 І побачиш, що сім’я твоє численне, і паростки твої, як трава на землі.
<p>26 Увійдеш у гріб у зрілості, як укладаються снопи пшениці у свій час.
<p>27 Ось, що ми пізнали; так воно і є; вислухай це і зауваж для себе.
<h4>6</h4>
<p>1 І відповів Іов і сказав:
<p>2 о, якби правильно були зважені волання мої, і разом з ними поклали на терези страждання моє!
<p>3 Воно, напевно, перетягнуло б пісок морів! Від того слова мої несамовиті.
<p>4 Бо стріли Вседержителя у мені; отрута їх п’є дух мій; жахи Божі ополчилися проти мене.
<p>5 Чи реве дикий осел на траві? чи мичить бик біля місива свого?
<p>6 Чи їдять несмачне без соли, і чи є смак в яєчному білку?
<p>7 До чого не хотіла торкнутися душа моя, те складає огидну їжу мою.
<p>8 О, коли б збулося бажання моє й уповання моє виконав Бог!
<p>9 О, якби благоволив Бог розтрощити мене, простяг руку Свою й уразив мене!
<p>10 Це було б ще відрадою мені, і я кріпився б у моїй нещадній хворобі, бо я не відмовився від слів Святого.
<p>11 Що за сила у мене, щоб мати надію мені? і який кінець, щоб продовжити мені життя моє?
<p>12 Чи твердість каменів — твердість моя? і чи мідь — плоть моя?
<p>13 Чи є в мені допомога для мене, і чи є для мене яка опора?
<p>14 До страдника повинне бути співчуття від друга його, якщо тільки він не покинув страху до Вседержителя.
<p>15 Але брати мої невірні, як потік, як швидкоплинні струмки,
<p>16 які чорні від льоду і в яких ховається сніг.
<p>17 Коли стає тепло, вони зменшуються, а під час спеки зникають з місць своїх.
<p>18 Вони змінюють напрямок шляхів своїх, заходять у пустелю і губляться:
<p>19 дивляться на них дороги фемайські, сподіваються на них шляхи савейські,
<p>20 але залишаються посоромленими у своїй надії; приходять туди і від сорому червоніють.
<p>21 Так і ви тепер ніщо: побачили страшне і злякалися.
<p>22 Чи говорив я: дайте мені, або від достатку вашого заплатіть за мене;
<p>23 і визволіть мене від руки ворога, і від руки мучителів викупіть мене?
<p>24 Навчіть мене, і я замовкну; покажіть, у чому я погрішив.
<p>25 Які сильні слова правди! Але що доводять викриття ваші?
<p>26 Ви придумуєте слова для викриття? На вітер пускаєте слова ваші.
<p>27 Ви нападаєте на сироту і риєте яму другові вашому.
<p>28 Але прошу вас, гляньте на мене; чи буду я говорити неправду перед лицем вашим?
<p>29 Перегляньте, чи є неправда? переглянете, — правда моя.
<p>30 Чи є на язику моєму неправда? Невже гортань моя не може розрізнити гіркоти?
<h4>7</h4>
<p>1 Чи не визначено людині час на землі, і дні її чи не такі самі, як і дні найманця?
<p>2 Як раб жадає тіні, і як найманець чекає закінчення роботи своєї,
<p>3 так я одержав у наділ місяці суєтні, і ночі гіркі відраховані мені.
<p>4 Коли лягаю, то говорю: «колись встану?», а вечір триває, і я перевертаюся досита до самого світанку.
<p>5 Тіло моє одягнене червою і запорошеними струпами; шкіра моя тріскається і гноїться.
<p>6 Дні мої біжать скоріше за човника і закінчуються без надії.
<p>7 Згадай, що життя моє подув, що око моє не повернеться, щоб бачити добре.
<p>8 Не побачить мене око того, хто бачив мене; очі Твої на мене, — і немає мене.
<p>9 Рідіє хмара й зникає; так той, хто зійшов у пекло, не вийде,
<p>10 не повернеться більше у дім свій, і місце його вже не буде знати його.
<p>11 Не буду ж я стримувати вуст моїх; буду говорити у пригніченні духу мого; буду скаржитися в печалі душі моєї.
<p>12 Хіба я море або морське чудовисько, що Ти поставив наді мною сторожу?
<p>13 Коли подумаю: втішить мене постіль моя, забере горе моє ложе моє,
<p>14 ти страшиш мене снами і видіннями лякаєш мене;
<p>15 і душа моя бажає краще припинення дихання, краще смерти, ніж збереження кісток моїх.
<p>16 Огидним стало для мене життя. Не вічно жити мені. Відступи від мене, тому що дні мої суєта.
<p>17 Що таке людина, що Ти так цінуєш її і звертаєш на неї увагу Твою,
<p>18 відвідуєш її кожного ранку, кожну мить випробовуєш її?
<p>19 Доки ж Ти не залишиш, доки не відійдеш від мене, доки не даси мені проковтнути слину мою?
<p>20 Якщо я згрішив, то що я зроблю Тобі, страж людей! Навіщо Ти поставив мене супротивником Собі, так що я став самому собі за тягар?
<p>21 І чому б не простити мені гріха і не зняти з мене беззаконня мого? бо, ось, я ляжу в порох; завтра шукатимеш мене, і мене немає.
<h4>8</h4>
<p>1 І відповів Вилдад савхеянин і сказав:
<p>2 чи довго ти будеш говорити так? — слова? вуст твоїх бурхливий вітер!
<p>3 Невже Бог спотворює суд, і Вседержитель перетворює правду?
<p>4 Якщо сини твої згрішили перед Ним, то Він і віддав їх у руку беззаконня їхнього.
<p>5 Якщо ж ти знайдеш Бога і помолишся Вседержителю,
<p>6 і якщо ти чистий і правий, то Він нині ж встане над тобою й умиротворить оселю правди твоєї.
<p>7 І якщо спочатку в тебе було мало, то згодом буде дуже багато.
<p>8 Бо запитай у минулих родів і вникни у спостереження батьків їх;
<p>9 а ми — вчорашні і нічого не знаємо, тому що наші дні на землі тінь.
<p>10 Ось, вони навчать тебе, скажуть тобі і від серця свого промовлять слова:
<p>11 чи піднімається очерет без вологи? чи росте очерет без води?
<p>12 Ще він у свіжості своїй і не зрізаний, а раніше всякої трави засихає.
<p>13 Такі путі всіх, хто забуває Бога, і надія лицеміра загине;
<p>14 уповання його підрізане, і впевненість його — дім павука.
<p>15 Обіпреться об дім свій і не встоїть; схопиться за нього і не утримається.
<p>16 Він зеленіє перед сонцем, за сад простягаються гілки його;
<p>17 у купу <i>каміння</i> вплітається коріння його, між камінням врізується.
<p>18 Але коли вирвуть його з місця його, воно відмовиться від нього: «я не бачило тебе!»
<p>19 Ось радість шляху його! а із землі виростають інші.
<p>20 Бачиш, Бог не відкидає непорочного і не підтримує руки? лиходіїв.
<p>21 Він ще наповнить сміхом вуста твої і губи твої радісним вигуком.
<p>22 Ненависники твої вдягнуться в сором, і намету нечестивих не стане.
<h4>9</h4>
<p>1 І відповів Іов і сказав:
<p>2 правда! знаю, що так; але як виправдається людина перед Богом?
<p>3 Якщо захоче вступити в суперечку з Ним, то не відповість Йому на жодне з тисячі.
<p>4 Премудрий серцем і могутній силою; хто повставав проти Нього і залишався у спокої?
<p>5 Він пересуває гори, і не впізнають їх: Він перетворює їх у гніві Своєму;
<p>6 зрушує землю з місця її, і стовпи її тремтять;
<p>7 скаже сонцю, — і не зійде, і на зірки накладає печатку.
<p>8 Він один розпростирає небеса і ходить по висотах моря;
<p>9 створив Ас, Кесиль і Хима  і тайники півдня;
<p>10 робить велике, недослідиме і дивовижне без міри!
<p>11 Ось, Він пройде переді мною, і не побачу Його; пронесеться, і не помічу Його.
<p>12 Візьме, і хто заборонить Йому? хто скаже Йому: що Ти робиш?
<p>13 Бог не відверне гніву Свого; перед Ним упадуть поборники гордині.
<p>14 Тим більше чи можу я відповідати Йому і вишукувати собі слова перед Ним?
<p>15 Хоч би я і правий був, але не буду відповідати, а буду благати Суддю мого.
<p>16 Якби я воззвав, і Він відповів мені, — я не повірив би, що голос мій почув Той,
<p>17 Хто у вихорі вражає мене і примножує невинно мої рани,
<p>18 не дає мені перевести дух, але пересичує мене гіркотою.
<p>19 Якщо <i>діяти</i> силою, то Він могутній; якщо судом, хто зведе мене з Ним?
<p>20 Якщо я буду виправдовуватися, то мої ж вуста звинуватять мене; <i>якщо</i> я невинний, то Він визнає мене винним.
<p>21 Невинний я; не хочу знати душі моєї, зневажаю життя моє.
<p>22 Все одно; тому я сказав, що Він губить і непорочного і винного.
<p>23 Якщо цього вражає Він бичем раптово, то над катуванням невинних сміється.
<p>24 Земля віддана в руки нечестивих; обличчя суддів її Він закриває. Якщо не Він, то хто ж?
<p>25 Дні мої швидші за гінця, — біжать, не бачать добра,
<p>26 несуться, як легкі човни, як орел рине на здобичу.
<p>27 Якщо сказати мені: забуду я скарги мої, відкину похмурий вигляд свій і підбадьорюся;
<p>28 то тремчу від усіх страждань моїх, знаючи, що Ти не оголосиш мене невинним.
<p>29 Якщо ж я винен, то для чого даремно томлюся?
<p>30 Хоч би я обмився і сніговою водою і зовсім очистив руки мої,
<p>31 то і тоді Ти зануриш мене у бруд, і буде гидувати мною одяг мій.
<p>32 Тому що Він не людина, як я, щоб я міг відповідати Йому і йти разом з Ним на суд!
<p>33 Немає між нами посередника, який поклав би руку свою на обох нас.
<p>34 Нехай відведе Він від мене жезл Свій, і страх Його нехай не жахає мене, —
<p>35 і тоді я буду говорити і не убоюся Його, бо я не такий сам у собі.
<h4>10</h4>
<p>1 Обридло душі моїй життя моє; віддамся суму моєму; буду говорити в скорботі душі моєї.
<p>2 Скажу Богу: не звинувачуй мене; оголоси мені, за що Ти зі мною борешся?
<p>3 Чи добре для Тебе, що Ти пригнічуєш, що зневажаєш діла рук Твоїх, а на раду нечестивих посилаєш світло?
<p>4 Хіба у Тебе плотські очі, і Ти дивишся, як дивиться людина?
<p>5 Хіба дні Твої, як дні людини, або літа Твої, як дні чоловіка,
<p>6 чому Ти шукаєш пороку в мені і допитуєшся гріха в мені,
<p>7 хоча знаєш, що я не беззаконник, і що нема кому визволити мене від руки Твоєї?
<p>8 Твої руки трудилися наді мною й створили всього мене цілком, — і Ти губиш мене?
<p>9 Згадай, що Ти, як глину, обробив мене, і в порох повертаєш мене?
<p>10 Чи не Ти вилив мене, як молоко, і, як сир, згустив мене,
<p>11 шкірою і плоттю одяг мене, кістками і жилами скріпив мене,
<p>12 життя і милість дарував мені, і піклування Твоє зберігало дух мій?
<p>13 Але і те приховував Ти в серці Своєму, — знаю, що це було в Тебе, —
<p>14 бо якщо я згрішу, Ти помітиш і не залишиш гріха мого без покарання.
<p>15 Якщо я винен, горе мені! якщо і правий, то не насмілюся підняти голови моєї. Я пересичений приниженням; глянь на страждання моє:
<p>16 воно збільшується. Ти женешся за мною, як лев, і знову нападаєш на мене і дивним являєшся в мені.
<p>17 Виводиш нових свідків Твоїх проти мене; підсилюєш гнів Твій на мене; і біди, одні за іншими, ополчаються проти мене.
<p>18 І навіщо Ти вивів мене з утроби? нехай би я помер, коли ще нічиє око не бачило мене;
<p>19 нехай би я, як той, що не був, з утроби перенесений був у гріб!
<p>20 Чи не короткі дні мої? Залиш, відступи від мене, щоб я трохи підбадьорився,
<p>21 раніше ніж відійду, — і вже не повернуся, — у країну темряви і сіні смертної,
<p>22 у країну мороку, який є морок тіні смертної, де немає упорядкування, де темно, як сама темрява.
<h4>11</h4>
<p>1 І відповів Софар наамитянин і сказав:
<p>2 хіба на безліч слів не можна дати відповіді, і хіба людина багатослівна права?
<p>3 Марнослів’я твоє чи змусить мовчати мужів, щоб ти глумився, і нікому було присоромити тебе?
<p>4 Ти сказав: судження моє вірне, і чистий я в очах Твоїх.
<p>5 Але якби Бог заговорив і відкрив уста Свої до тебе
<p>6 і відкрив тобі таємниці премудрости, що тобі вдвічі більше належало б понести! Отже, знай, що Бог для тебе деякі з беззаконь твоїх піддав забуттю.
<p>7 Чи можеш ти дослідженням знайти Бога? Чи можеш зовсім пізнати Вседержителя?
<p>8 Він вище небес, — що ти можеш зробити? глибше пекла, — що можеш дізнатися?
<p>9 Довша за землю міра Його і ширша за море.
<p>10 Якщо Він пройде й закує кого в кайдани і представить на суд, то хто відхилить Його?
<p>11 Бо Він знає людей неправдивих і бачить беззаконня, і чи залишить його без уваги?
<p>12 Але пустий чоловік мудрує, хоч людина народжується подібно до дикого осляти.
<p>13 Якщо ти управиш серце твоє і простягнеш до Нього руки твої,
<p>14 і якщо є порок у руці твоїй, а ти відкинеш його і не даси беззаконню жити в наметах твоїх,
<p>15 то піднімеш незаплямоване лице твоє і будеш твердим і не будеш боятися.
<p>16 Тоді забудеш горе: як про воду, яка протекла, будеш згадувати про нього.
<p>17 І ясніше за полудень піде життя твоє; просвітлієш, як ранок.
<p>18 І будеш спокійний, тому що є надія; ти огороджений, і можеш спати безпечно.
<p>19 Будеш лежати, і не буде того, що страшить, і багато хто буде підлещуватися до тебе.
<p>20 А очі беззаконних витечуть, і притулок їхній пропаде, і надія їхня зникне.
<h4>12</h4>
<p>1 І відповів Іов і сказав:
<p>2 дійсно, <i>тільки</i> ви люди, і з вами помре мудрість!
<p>3 І у мене є серце, як у вас; не нижчий я за вас; і хто не знає того ж?
<p>4 Посміховищем став я для друга свого, я, що взивав до Бога, і якому Він відповідав, посміховиськом — <i>чоловік</i> праведний, непорочний.
<p>5 Так знехтуваний за думками того, хто сидить у спокої, смолоскип, приготований для тих, що спотикаються ногами.
<p>6 Спокійні намети у грабіжників і безпечні у тих, хто прогнівляє Бога, які ніби Бога носять у руках своїх.
<p>7 І справді: запитай у худоби, і навчить тебе, у птаха небесного, і сповістить тебе;
<p>8 або поговори з землею, і наставить тебе, і скажуть тобі риби морські.
<p>9 Хто у всьому цьому не узнає, що рука Господа створила це?
<p>10 В Його руці душа всього, що живе, і дух усякої людської плоті.
<p>11 Чи не вухо розрізняє слова, і чи не язик розпізнає смак їжі?
<p>12 У старцях — мудрість, і у довголітніх — розум.
<p>13 У Нього премудрість і сила; Його рада і розум.
<p>14 Що Він зруйнує, те не побудується; кого Він ув’язнить, той не звільниться.
<p>15 Зупинить води, і все висохне; пустить їх, і перетворять землю.
<p>16 У Нього могутність і премудрість, перед Ним той, хто помиляється і вводить в оману.
<p>17 Він приводить радників до необміркованости і суддів робить нерозумними.
<p>18 Він позбавляє перев’язів царів і поясом обв’язує стегна їхні;
<p>19 князів позбавляє достоїнства і долає хоробрих;
<p>20 віднімає язик у красномовців і старців позбавляє сенсу;
<p>21 покриває соромом знаменитих і силу могутніх ослаблює;
<p>22 відкриває глибоке із середовища пітьми і виводить на світло тінь смертну;
<p>23 примножує народи і знищує їх; розсіває народи і збирає їх;
<p>24 віднімає розум у глав народу землі і залишає їх блукати в пустелі, де немає шляхів:
<p>25 навпомацки ходять вони у темряві без світла і тиняються, як п’яні.
<h4>13</h4>
<p>1 Ось, усе <i>це</i> бачило око моє, чуло вухо моє і помітило для себе.
<p>2 Скільки знаєте ви, знаю і я: не нижчий я за вас.
<p>3 Але я до Вседержителя хотів би говорити і бажав би змагатися з Богом.
<p>4 А ви плітники неправди; усі ви марні лікарі.
<p>5 О, якби ви тільки мовчали! це було б <i>поставлено</i> вам за мудрість.
<p>6 Вислухайте ж міркування мої і вникніть у заперечення вуст моїх.
<p>7 Чи належало вам заради Бога говорити неправду і для Нього говорити лжу?
<p>8 Чи належало вам бути упередженими до Нього і за Бога так сперечатися?
<p>9 Чи добре буде, коли Він випробує вас? Чи обманете Його, як обманюють людину?
<p>10 Суворо покарає Він вас, хоч ви і приховано лицемірите.
<p>11 Невже велич Його не страшить вас, і страх Його не нападає на вас?
<p>12 Нагадування ваші подібні до попелу; опори ваші — оплоти глиняні.
<p>13 Замовкніть переді мною, і я буду говорити, що не осягло б мене.
<p>14 Для чого мені терзати тіло моє зубами моїми і душу мою вкладати в руку мою?
<p>15 Ось, Він убиває мене, але я буду сподіватися; я бажав би тільки відстояти путі мої перед лицем Його!
<p>16 І це вже на виправдання мені, тому що лицемір не піде перед лице Його!
<p>17 Вислухайте уважно слово моє і пояснення моє вухами вашими.
<p>18 Ось, я завів судову справу: знаю, що буду правий.
<p>19 Хто у змозі заперечити мені? Бо я скоро замовкну і спущу дух.
<p>20 Двох тільки <i>речей</i> не роби зі мною, і тоді я не буду ховатися від лиця Твого:
<p>21 відніми від мене руку Твою, і жах Твій нехай не потрясає мене.
<p>22 Тоді клич, і я буду відповідати, або буду говорити я, а Ти відповідай мені.
<p>23 Скільки в мене пороків і гріхів? покажи мені беззаконня моє і гріх мій.
<p>24 Для чого ховаєш лице Твоє і вважаєш мене ворогом Твоїм?
<p>25 Чи не зірваний листок Ти розтрощуєш і чи не суху соломину переслідуєш?
<p>26 Бо Ти пишеш на мене гірке і ставиш у провину мені гріхи юности моєї,
<p>27 і ставиш у колоду ноги мої і підстерігаєш усі шляхи мої, — женешся слідами ніг моїх.
<p>28 А він, як гниле, розпадається, як одяг, з’їдений міллю.
<h4>14</h4>
<p>1 Людина, народжена жінкою, короткочасна і пересичена печалями:
<p>2 як квітка, вона виростає й опадає; тікає, як тінь, і не зупиняється.
<p>3 І на неї-то Ти відкриваєш очі Твої, і мене ведеш на суд з Тобою?
<p>4 Хто народиться чистим від нечистого? Жоден.
<p>5 Якщо дні йому визначені, і число місяців його в Тебе, якщо Ти поклав йому межу, якої він не перейде,
<p>6 то ухилися від нього: нехай він відпочине, доки не закінчить, як найманець, дня свого.
<p>7 Для дерева є надія, що воно, якщо і буде зрубане, знову оживе, і паростки від нього <i>виходити</i> не перестануть:
<p>8 якщо і застарів у землі корінь його, і пеньок його завмер у поросі,
<p>9 але, лиш відчуло воду, воно дає паростки і пускає гілки, ніби знову посаджене.
<p>10 А людина вмирає і розпадається; відійшла, і де вона?
<p>11 Витікає вода з озера, і ріка вичерпується і висихає:
<p>12 так людина ляже і не встане; до закінчення неба вона не пробудиться і не встане від сну свого.
<p>13 О, якби Ти в пеклі сховав мене і приховував мене, доки пройде гнів Твій, поклав мені термін і потім згадав про мене!
<p>14 Коли помре людина, то чи буде вона знову жити? В усі дні визначеного мені часу я очікував би, поки прийде мені зміна.
<p>15 Покликав би Ти, і я дав би Тобі відповідь, і Ти явив би благовоління творінню рук Твоїх;
<p>16 бо тоді Ти підраховував би кроки мої і не підстерігав би гріха мого;
<p>17 у сувої було б запечатане беззаконня моє, і Ти закрив би провину мою.
<p>18 Але гора, падаючи, руйнується, і скеля сходить з місця свого;
<p>19 вода стирає камені; паводок її змиває земний порох: так і надію людини Ти знищуєш.
<p>20 Пригнічуєш її до кінця, і вона відходить; змінюєш їй лице і відсилаєш її.
<p>21 Чи в пошані діти її — вона не знає, чи принижені — вона не відає;
<p>22 але плоть її на ній болить, і душа її в ній страждає.
<h4>15</h4>
<p>1 І відповів Елифаз феманитянин і сказав:
<p>2 чи стане мудрий відповідати знанням пустим і наповнювати утробу свою вітром палючим,
<p>3 виправдовуватися словами марними і промовою, яка не має ніякої сили?
<p>4 Так ти відклав і страх і за ніщо вважаєш слова до Бога.
<p>5 Нечестя твоє так налаштувало вуста твої, і ти обрав язик лукавих.
<p>6 Тебе звинувачують уста твої, а не я, і твій язик говорить проти тебе.
<p>7 Хіба ти першою людиною народився і раніше пагорбів створений?
<p>8 Хіба раду Божу ти чув і залучив до себе премудрість?
<p>9 Що знаєш ти, чого б не знали ми? що розумієш ти, чого не було б і у нас?
<p>10 І сивоволосий і старець є між нами, що днями перевищує батька твого.
<p>11 Хіба малі для тебе утішення Божі? І це невідомо тобі?
<p>12 До чого закликає тебе серце твоє, і чому так гордо дивишся?
<p>13 Навіщо спрямовуєш проти Бога дух твій і вустами твоїми промовляєш такі слова?
<p>14 Що таке людина, щоб бути їй чистою, і щоб народженому жінкою бути праведним?
<p>15 Ось, Він і святим Своїм не довіряє, і небеса нечисті в очах Його:
<p>16 тим більше нечиста і розтлінна людина, яка п’є беззаконня, як воду.
<p>17 Я буду говорити тобі, слухай мене; я розповім тобі, що бачив,
<p>18 що чули мудрі і не приховали того, що почули від батьків своїх,
<p>19 яким одним віддана була земля, і серед яких чужий не ходив.
<p>20 Нечестивий мучить себе в усі дні свої, і число років закрите від гнобителя;
<p>21 звук жахів у вухах його; під час миру іде на нього згубник.
<p>22 Він не сподівається врятуватися від темряви; бачить перед собою меч.
<p>23 Він поневіряється за шматком хліба всюди; знає, що вже готовий, в руках у нього день пітьми.
<p>24 Страшать його нестатки і пригнічення; долають його, як цар, який приготувався до битви,
<p>25 за те, що він простягав проти Бога руку свою і противився Вседержителю,
<p>26 виступав проти Нього з <i>гордою</i> шиєю, під товстими щитами своїми;
<p>27 тому що він покрив лице своє жиром своїм і обклав жиром стегна свої.
<p>28 І він оселяється в містах зруйнованих, у домах, у яких не живуть, які приречені на руїни.
<p>29 Не стане він багатим, і не вціліє майно його, і не розповсюдиться по землі надбання його.
<p>30 Не втече від пітьми; паростки його висушить полум’я і подихом вуст своїх втягне його.
<p>31 Нехай не довіряє суєті заблудлий, тому що суєта буде і відплатою йому.
<p>32 Не у свій день він помре, і віття його не буде зеленіти.
<p>33 Скине він, як виноградна лоза, недостиглу ягоду свою і, як олива, стряхне цвіт свій.
<p>34 Так стане порожнім дім нечестивого, і вогонь пожере намети хабарництва.
<p>35 Він зачав зло і породив неправду, й утроба його готує оману.
<h4>16</h4>
<p>1 І відповів Іов і сказав:
<p>2 чув я багато такого; жалюгідні утішителі всі ви!
<p>3 Чи буде кінець легковажним словам? і що спонукало тебе так відповідати?
<p>4 І я міг би так само говорити, як ви, якби душа ваша була на місці душі моєї; ополчався б на вас словами і кивав би на вас головою моєю;
<p>5 підкріплював би вас язиком моїм і рухом губ утішав би.
<p>6 Чи говорю я, не стихає скорбота моя; чи перестаю, що відходить від мене?
<p>7 Але нині Він виснажив мене. Ти зруйнував усю родину мою.
<p>8 Ти покрив мене зморшками як свідчення проти мене; повстає на мене виснаженість моя, у лице докоряє мені.
<p>9 Гнів Його терзає і ворогує проти мене, скрегоче на мене зубами своїми; ворог мій гострить на мене очі свої.
<p>10 Розкрили на мене пащу свою; ганьблять і б’ють мене по щоках: усі змовилися проти мене.
<p>11 Віддав мене Бог беззаконнику і у руки нечестивих кинув мене.
<p>12 Я був спокійним, але Він потряс мене; взяв мене за шию і побив мене і поставив мене мішенню для Себе.
<p>13 Оточили мене стрільці Його; Він розсікає нутрощі мої і не щадить, пролив на землю жовч мою,
<p>14 пробиває в мені пролам за проламом, біжить на мене, як ратоборець.
<p>15 Веретище зшив я на шкіру мою й у порох поклав голову мою.
<p>16 Обличчя моє почервоніло від плачу, і на повіках моїх тінь смерти,
<p>17 попри все те, що немає вкраденого в руках моїх, і молитва моя чиста.
<p>18 Земле! не закрий моєї крови, і нехай не буде місця воланню моєму.
<p>19 І нині ось на небесах Свідок мій, і Заступник мій у вишніх!
<p>20 Багатомовні друзі мої! До Бога плачуть очі мої.
<p>21 О, якби чоловік міг змагатися з Богом, як син людський із ближнім своїм!
<p>22 Бо літам моїм приходить кінець, і я відходжу в путь безповоротну.
<h4>17</h4>
<p>1 Дихання моє ослабло; дні мої вгасають; гроби переді мною.
<p>2 Якби не глузування їх, то і серед спорів їх око моє перебувало б спокійним.
<p>3 Заступися, поручися <i>Сам</i> за мене перед Собою! інакше хто поручиться за мене?
<p>4 Бо Ти закрив серце їх від розуміння, і тому не даси торжествувати <i>їм</i>.
<p>5 Хто прирікає друзів своїх на здобич, у дітей того очі витечуть.
<p>6 Він поставив мене притчею для народу і посміховищем для нього.
<p>7 Помутніли від горя очі мої, і всі члени мої, як тінь.
<p>8 Здивуються від цього праведні, і невинний обуриться на лицеміра.
<p>9 Але праведник буде міцно триматися путі своєї, і чистий руками буде більше і більше утверджуватися.
<p>10 Виступайте, всі ви, і підійдіть; не знайду я мудрого між вами.
<p>11 Дні мої минули; думи мої — надбання серця мого — розбиті.
<p>12 А вони ніч <i>хочуть</i> перетворити на день, світло наблизити до лиця пітьми.
<p>13 Якби я й очікувати став, то пекло — дім мій; у пітьмі постелю я постіль мою;
<p>14 гробу скажу: ти батько мій, черві: ти мати моя і сестра моя.
<p>15 Де ж після цього надія моя? і очікуване мною хто побачить?
<p>16 У пекло зійде вона і буде спочивати зі мною у поросі.
<h4>18</h4>
<p>1 І відповів Вилдад савхеянин і сказав:
<p>2 коли ж покладете ви кінець таким словам? обміркуйте, і потім будемо говорити.
<p>3 Навіщо вважатися нам за тварин і бути приниженими у власних очах ваших?
<p>4 <i>О ти</i>, що роздираєш душу твою у гніві твоєму! Невже для тебе — спустіти землі, і скелі зрушити з місця свого?
<p>5 Так, світло в беззаконного погасне, і не залишиться іскри від вогню його.
<p>6 Померкне світло в наметі його, і світильник його погасне над ним.
<p>7 Скоротяться кроки могутности його, і подолає його власний намір його,
<p>8 бо він потрапить у сіті свої ногами і по тенетах ходити буде.
<p>9 Петля зачепить за ногу його, і грабіжник уловить його.
<p>10 Потай розкладені по землі сильці для нього і пастки на дорозі.
<p>11 З усіх боків будуть страшити його жахи і примусять його кидатися туди і сюди.
<p>12 Виснажиться від голоду сила його, і загибель готова, збоку в нього.
<p>13 З’їсть члени тіла його, з’їсть члени його первісток смерти.
<p>14 Вигнана буде з намету його надія його, і це зведе його до царя жахів.
<p>15 Оселяться в наметі його, тому що він уже не його; житло його посипане буде сіркою.
<p>16 Знизу підсохнуть корені його, і зверху зів’януть гілки його.
<p>17 Пам’ять про нього зникне з землі, й імені його не буде на площі.
<p>18 Виженуть його зі світла в темряву і зітруть його з лиця землі.
<p>19 Ні сина його, ні онука не буде в народі його, і нікого не залишиться в оселях його.
<p>20 Про день його жахнуться нащадки, і сучасники будуть обійняті тремтінням.
<p>21 Такі оселі беззаконного, і таке місце того, хто не знає Бога.
<h4>19</h4>
<p>1 І відповів Іов і сказав:
<p>2 доки будете мучити душу мою і мучити мене словами?
<p>3 Ось, уже разів десять ви соромили мене і не соромитеся гнітити мене.
<p>4 Якщо я і дійсно згрішив, то провина моя при мені залишається.
<p>5 Якщо ж ви хочете величатися наді мною і дорікати мене ганьбою моєю,
<p>6 то знайте, що Бог відкинув мене й обклав мене Своєю сіткою.
<p>7 Ось, я кричу; образа! і ніхто не слухає; волаю, і немає суду.
<p>8 Він перекрив мені дорогу, і не можу пройти, і на шляхи мої поклав темряву.
<p>9 Стягнув з мене славу мою і зняв вінець з голови моєї.
<p>10 Зовсім зруйнував мене, і я відходжу; і, як дерево, Він вивергнув надію мою.
<p>11 Запалав на мене гнівом Своїм і вважає мене між ворогами Своїми.
<p>12 Полки Його прийшли разом і спрямували шлях свій до мене і розташувалися навколо намету мого.
<p>13 Братів моїх Він віддалив від мене, і ті, що знають мене, цураються мене.
<p>14 Покинули мене близькі мої, і знайомі мої забули мене.
<p>15 Прибулі у домі моєму і служниці мої чужим вважають мене; стороннім став я в очах їхніх.
<p>16 Кличу слугу мого, і він не відгукується; вустами моїми я повинен благати його.
<p>17 Дихання моє стало огидним дружині моїй, і я повинен благати її заради дітей утроби моєї.
<p>18 Навіть малі діти зневажають мене: піднімаюся, і вони знущаються з мене.
<p>19 Гребують мною всі наперсники мої, і ті, яких я любив, повернулися проти мене.
<p>20 Кістки мої прилипли до шкіри моєї і плоті моєї, і я залишився тільки зі шкірою біля зубів моїх.
<p>21 Помилуйте мене, помилуйте мене ви, друзі мої, бо рука Божа торкнулася мене.
<p>22 Навіщо і ви переслідуєте мене, як Бог, і плоттю моєю не можете насититися?
<p>23 О, якби записані були слова мої! Якби накреслені були вони у книзі
<p>24 різцем залізним з оловом, — на вічний час на камені вирізані були!
<p>25 А я знаю, Відкупитель мій живий, і Він в останній день воскресить з пороху цю мою шкіру, що розпадається,
<p>26 і я у плоті моїй побачу Бога.
<p>27 Я побачу Його сам; мої очі, не очі іншого, побачать Його. Тане серце моє в грудях моїх!
<p>28 Вам належало б сказати: навіщо ми переслідуємо його? Начебто корінь зла знайшли в мені.
<p>29 Побійтесь меча, тому що меч є месником за неправди, і знайте, що є суд.
<h4>20</h4>
<p>1 І відповів Софар наамитянин і сказав:
<p>2 розмірковування мої спонукують мене відповідати, і я поспішаю висловити їх.
<p>3 Докір, ганебний для мене, вислухав я, і дух розуміння мого відповість за мене.
<p>4 Хіба не знаєш ти, що від віку, — з того часу, як поставлена людина на землі, —
<p>5 веселощі беззаконних короткочасні, і радість лицеміра миттєва?
<p>6 Хоч би зросла до небес велич його, і голова його торкалася хмар, —
<p>7 як гній його, навіки пропадає він; ті, що бачили його, скажуть: де він?
<p>8 Як сон, відлетить, і не знайдуть його; і, як нічне видіння, зникне.
<p>9 Око, що бачило його, більше не побачить його, і вже не дивитиметься на нього місце його.
<p>10 Сини його будуть запобігати перед жебраками, і руки його повернуть вкрадене ним.
<p>11 Кістки його наповнені гріхами юности його, і з ним ляжуть вони у порох.
<p>12 Якщо солодке в роті його зло, і він таїть його під язиком своїм,
<p>13 береже і не кидає його, а тримає його у вустах своїх,
<p>14 то ця їжа його в утробі його перетвориться на жовч аспидів усередині його.
<p>15 Майно, яке він ковтав, виблює: Бог вивергне його із утроби його.
<p>16 Зміїну отруту він ссе; умертвить його язик єхидни.
<p>17 Не бачити йому струмків, рік, що течуть медом і молоком!
<p>18 Нажите трудом поверне, не проковтне; за міркою майна його буде і розплата його, а він не порадіє.
<p>19 Бо він гнітив, відсилав бідних; захоплював доми, яких не будував;
<p>20 не знав ситости в утробі своїй і у жадобі своїй не щадив нічого.
<p>21 Нічого не спаслося від обжерливости його, зате не встоїть щастя його.
<p>22 У повноті достатку буде тісно йому; всяка рука скривдженого підніметься на нього.
<p>23 Коли буде чим наповнити утробу його, Він пошле на нього лють гніву Свого й буде дощити на нього хвороби в плоті його.
<p>24 Чи втече він від зброї залізної, — проколе його лук мідний;
<p>25 стане виймати <i>стрілу</i>, — і вона вийде з тіла, вийде, блискаючи крізь жовч його; жахи смерти найдуть на нього!
<p>26 Все похмуре сховано всередині його; буде пожирати його вогонь, який ніхто не роздмухує; зло осягне і те, що залишилося в наметі його.
<p>27 Небо відкриє беззаконня його, і земля повстане проти нього.
<p>28 Зникне надбання дому його; усе розпливеться в день гніву Його.
<p>29 Ось доля людини беззаконної і спадщина, визначена їй Вседержителем!
<h4>21</h4>
<p>1 І відповів Іов і сказав;
<p>2 вислухайте уважно слова мої, і це буде мені утіхою від вас.
<p>3 Потерпіть мене, і я буду говорити; а після того, як скажу, насміхайтеся.
<p>4 Хіба до людини слова мої? як же мені і не бути слабкодухим?
<p>5 Подивіться на мене і вжахніться, і покладіть перст на вуста.
<p>6 Лише тільки я згадаю, — здригаюсь, і тремтіння обіймає тіло моє.
<p>7 Чому беззаконні живуть, досягають старости, та й силою міцні?
<p>8 Діти їхні з ними перед лицем їх, і онуки їхні перед очима їх.
<p>9 Доми їхні безпечні від страху, і немає жезла Божого на них.
<p>10 Віл їх запліднює і не вивергає, корова їх зачинає і не викидає.
<p>11 Як стадо, випускають вони малюків своїх, і діти їхні стрибають.
<p>12 Викликують під голос тимпана і цитри і веселяться при <i>звуках</i> сопілки;
<p>13 проводять дні свої у щасті і миттєво сходять у пекло.
<p>14 А між тим вони говорять Богу: відійди від нас, ми не хочемо знати шляхів Твоїх!
<p>15 Хто такий Вседержитель, щоб нам служити Йому? і яка користь прибігати до Нього?
<p>16 Бачиш, щастя їх не від їхніх рук. — Рада нечестивих, будь далекою від мене!
<p>17 Чи часто гасне світильник у беззаконних, і находить на них лихо, і Він дає їм у наділ страждання у гніві Своєму?
<p>18 Вони повинні бути, як соломинка перед вітром і як полова, яку розносить вихор.
<p>19 <i>Скажеш</i>: Бог береже для дітей його нещастя його. — Нехай віддасть Він йому самому, щоб він це знав.
<p>20 Нехай його очі побачать нещастя його, і нехай він сам п’є від гніву Вседержителевого.
<p>21 Бо яка йому турбота про дім свій після нього, коли число місяців його закінчиться?
<p>22 Але чи Бога вчити мудрости, коли Він судить і небесних?
<p>23 Один помирає в самій повноті сил своїх, зовсім спокійний і мирний;
<p>24 нутрощі його повні жиру, і кістки його напоєні мозком.
<p>25 А інший помирає з душею засмученою, не вкусивши добра.
<p>26 І вони разом будуть лежати в поросі, і черва покриє їх.
<p>27 Знаю я ваші думки і хитрощі, які ви проти мене сплітаєте.
<p>28 Ви скажете: де дім князя, і де намет, у якому жили беззаконні?
<p>29 Хіба ви не запитували у подорожніх і незнайомі з їх спостереженнями,
<p>30 що у день загибелі пощаджений буває лиходій, у день гніву відводиться убік?
<p>31 Хто представить йому перед лице путь його, і хто відплатить йому за те, що він робив?
<p>32 Його проводжають до гробів і на його могилі ставлять варту.
<p>33 Солодкі для нього брили долини, і за ним іде натовп людей, а тим, що йдуть перед ним, немає числа.
<p>34 Як же ви хочете утішати мене пустим? У ваших відповідях залишається <i>одна</i> неправда.
<h4>22</h4>
<p>1 І відповів Елифаз феманитянин і сказав:
<p>2 хіба може людина приносити користь Богу? Розумний приносить користь собі самому.
<p>3 Яке задоволення Вседержителю від того, що ти праведний? І чи буде Йому вигода від того, що ти тримаєш путі твої у непорочності?
<p>4 Невже Він, боячись тебе, вступить з тобою в змагання, піде судитися з тобою?
<p>5 Певно, злоба твоя велика, і беззаконням твоїм немає кінця.
<p>6 Певно, ти брав застави від братів твоїх ні за що і з напівголих знімав одяг.
<p>7 Стомленому спрагою не подавав води напитися і голодному відмовляв у хлібі;
<p>8 а людині сильній ти давав землю, і сановитий оселявся на ній.
<p>9 Вдів ти відсилав ні з чим і сиріт залишав з порожніми руками.
<p>10 За те навколо тебе петлі, і збурив тебе несподіваний жах,
<p>11 або пітьма, в якій ти нічого не бачиш, і великі води покрили тебе.
<p>12 Чи не вище небес Бог? подивися вгору на зірки, як вони високо!
<p>13 І ти говориш: що знає Бог? чи може Він судити крізь морок?
<p>14 Хмари — завіса Його, так що Він не бачить, а ходить <i>тільки</i> по небесному колу.
<p>15 Невже ти тримаєшся путі древніх, якою йшли люди беззаконні,
<p>16 які передчасно були винищені, коли вода розлилася під основу їхню?
<p>17 Вони говорили Богу: відійди від нас! і що зробить їм Вседержитель?
<p>18 А Він наповнював доми їхні добром. Але, рада нечестивих, будь далекою від мене!
<p>19 Бачили праведники і раділи, і непорочний сміявся:
<p>20 ворог наш знищений, а те, що залишилося після них, пожер вогонь.
<p>21 Зблизься ж з Ним — і будеш спокійний; через це прийде до тебе добро.
<p>22 Прийми з вуст Його закон і поклади слова Його в серце твоє.
<p>23 Якщо ти звернешся до Вседержителя, то знову влаштуєшся, проженеш беззаконня від намету твого
<p>24 і будеш вважати за порох блискучий метал, і за камені потоків — <i>золото</i> Офірське.
<p>25 І буде Вседержитель твоїм золотом і блискучим сріблом у тебе,
<p>26 бо тоді будеш радуватися за Вседержителя і піднімеш до Бога лице твоє.
<p>27 Помолишся Йому, і Він почує тебе, і ти виконаєш обітниці твої.
<p>28 Покладеш намір, і він здійсниться у тебе, і над путями твоїми буде сяяти світло.
<p>29 Коли хто буде принижений, ти скажеш: піднесення! і Він спасе засмученого лицем,
<p>30 визволить і невинного, і він спасеться чистотою рук твоїх.
<h4>23</h4>
<p>1 І відповів Іов і сказав:
<p>2 ще і нині гіркі слова мої: страждання мої важчі за стогнання моє.
<p>3 О, якби я знав, де знайти Його, і міг підійти до престолу Його!
<p>4 Я виклав би перед Ним справу мою і вуста мої наповнив би виправданнями;
<p>5 спізнав би слова, якими Він відповість мені, і зрозумів би, що Він скаже мені.
<p>6 Невже Він у повній могутності став би змагатися зі мною? О, ні! Нехай Він тільки звернув би увагу на мене.
<p>7 Тоді праведник міг би змагатися з Ним, — і я назавжди одержав би свободу від Судді мого.
<p>8 Але ось, я йду вперед — і нема Його, назад — і не знаходжу Його;
<p>9 чи робить Він що на лівій стороні, я не бачу; чи ховається на правій, не вбачаю.
<p>10 Але Він знає путь мою; нехай випробує мене, — вийду, як золото.
<p>11 Нога моя твердо тримається стежок Його; путі Його я зберігав і не ухилявся.
<p>12 Від заповіді вуст Його не відступав; слова вуст Його зберігав більше, ніж мої правила.
<p>13 Але Він твердий; і хто відхилить Його? Він робить, чого хоче душа Його.
<p>14 Так, Він виконає те, що належить мені, і подібного до цього багато у Нього.
<p>15 Тому я тремчу перед лицем Його; розмірковую — і страшуся Його.
<p>16 Бог розслабив серце моє, і Вседержитель налякав мене.
<p>17 Чому я не був знищений раніше цієї темряви, і Він не приховав мороку від лиця мого!
<h4>24</h4>
<p>1 Чому не приховані від Вседержителя часи, і ті, що знають Його, не бачать днів Його?
<p>2 Межі пересувають, викрадають стада і пасуть <i>у себе</i>.
<p>3 У сиріт відбирають осла, у вдови беруть у заставу вола;
<p>4 бідних зіштовхують з дороги, всі принижені землі примушені ховатися.
<p>5 Ось вони, як дикі осли в пустелі, виходять на справу свою, встаючи рано на здобич; степ <i>дає</i> хліб для них і для дітей їхніх;
<p>6 жнуть вони на полі не своєму і збирають виноград у нечестивця;
<p>7 нагі ночують без покрова і без одягу на холоді;
<p>8 мокнуть від гірських дощів і, не маючи притулку, тиснуться до скелі;
<p>9 відривають від грудей сироту і з убогого беруть заставу;
<p>10 змушують ходити нагими, без одягу, і голодних годують колоссям;
<p>11 між стінами вичавлюють олію оливкову, топчуть у точилах і жадають.
<p>12 У містах люди стогнуть, і душа тих, кого убивають, волає, і Бог не забороняє того.
<p>13 Є з них вороги світла, не знають путі його і не ходять стежками його.
<p>14 Зі світанком встає вбивця, умертвляє бідного й убогого, а вночі буває злодієм.
<p>15 І око перелюбника чекає сутінків, говорячи: нічиє око не побачить мене, — і закриває лице.
<p>16 У темряві підкопуються під доми, які вдень вони помітили для себе; не знають світла.
<p>17 Бо для них ранок — смертна тінь, оскільки вони знайомі з жахами смертної тіні.
<p>18 Легкий такий на поверхні води, проклята частка його на землі, і не дивиться він на дорогу садів виноградних.
<p>19 Засуха і спека поглинають снігову воду: так пекло — грішників.
<p>20 Нехай забуде його утроба <i>матері</i>, нехай ласує ним хробак; нехай не залишається про нього пам’яті; як дерево, нехай зломиться беззаконник,
<p>21 який гнітить бездітну, що не народжувала, і вдові не робить добра.
<p>22 Він і сильних захоплює своєю силою; він устає, і ніхто не упевнений за життя своє.
<p>23 А Він дає йому все для безпеки, і він <i>на те</i> спирається, і очі Його бачать шляхи їхні.
<p>24 Піднялися високо, — і ось, нема їх; падають і вмирають, як і всі, і, як верхівки колосся, зрізуються.
<p>25 Якщо <i>це</i> не так, — хто викриє мене у неправді й на ніщо оберне мову мою?
<h4>25</h4>
<p>1 І відповів Вилдад савхеянин і сказав:
<p>2 влада і страх у Нього; Він творить мир на висотах Своїх!
<p>3 Чи є рахунок воїнствам Його? і над ким не сходить світло Його?
<p>4 І як людині бути правою перед Богом, і як бути чистим народженому жінкою?
<p>5 Ось навіть місяць, і той несвітлий, і зірки нечисті перед очима Його.
<p>6 Тим менше людина, <i>яка</i> є червою, і син людський, <i>який</i> є міллю.
<h4>26</h4>
<p>1 І відповів Іов і сказав:
<p>2 як ти допоміг безсилому, підтримав силу немічного!
<p>3 Яку пораду подав ти немудрому і як у всій повноті пояснив справу!
<p>4 Кому ти говорив ці слова, і чий дух виходив з тебе?
<p>5 Рефаїми тремтять під водами, і ті, що живуть у них.
<p>6 Пекло оголене перед Ним, і немає покривала Аваддону.
<p>7 Він розпростер північ над порожнечою, повісив землю ні на чому.
<p>8 Він тримає води в хмарах Своїх, і хмара не розпадається під ними.
<p>9 Він поставив престіл Свій, розпростер над ним хмару Свою.
<p>10 Межу провів над поверхнею води, до кордонів світла з темрявою.
<p>11 Стовпи небес тремтять і жахаються від грози Його.
<p>12 Силою Своєю хвилює море і розумом Своїм уражає його гордощі.
<p>13 Від духу Його — велич неба; рука Його утворила швидкого скорпіона.
<p>14 Ось, це частини путі Його; і як мало ми чули про Нього! А грім могутности Його хто може зрозуміти?
<h4>27</h4>
<p>1 І продовжував Іов піднесену промову свою і сказав:
<p>2 живий Бог, Який позбавив <i>мене</i> суду, і Вседержитель, Який засмутив душу мою,
<p>3 бо, доки ще дихання моє в мені і дух Божий у ніздрях моїх,
<p>4 не скажуть вуста мої неправди, і язик мій не вимовить лжі!
<p>5 Далекий я від того, щоб визнати вас справедливими; доки не помру, не уступлю непорочности моєї.
<p>6 Міцно тримав я правду мою і не відпущу її; не докорить мені серце моє в усі дні мої.
<p>7 Ворог мій буде, як нечестивець, і той, хто повстає на мене, як беззаконник.
<p>8 Бо яка надія лицемірові, коли візьме, коли вивергне Бог душу його?
<p>9 Чи почує Бог крик його, коли прийде на нього лихо?
<p>10 Чи буде він утішатися Вседержителем і закликати Бога повсякчас?
<p>11 Сповіщу вам, що? у руці Божій; що? у Вседержителя, не приховаю.
<p>12 Ось, усі ви і самі бачили; і для чого ви стільки пустословите?
<p>13 Ось доля беззаконній людині від Бога, і спадщина, яку одержують від Вседержителя гнобителі.
<p>14 Якщо примножуються сини його, то під меч; і нащадки його не наситяться хлібом.
<p>15 Тих, що залишилися після нього, смерть зведе в гріб, і вдови їхні не будуть плакати.
<p>16 Якщо він набере купи срібла, як пороху, і наготує одягу, як глини,
<p>17 то він наготує, а вдягатися буде праведник, і срібло одержить собі в частку непорочний.
<p>18 Він будує, як міль, дім свій і, як сторож, робить собі курінь;
<p>19 лягає спати багатієм і таким не встане; відкриває очі свої, і він уже не той.
<p>20 Як води, осягнуть його жахи; в ночі викраде його буря.
<p>21 Підніме його східний вітер і понесе, і він швидко побіжить від нього.
<p>22 Накинеться на нього і не пощадить, як би він не намагався втекти від руки його.
<p>23 Сплеснуть про нього руками і засвистять над ним з місця його!
<h4>28</h4>
<p>1 Так! у срібла є джерельна жила, й у золота місце, <i>де його</i> плавлять.
<p>2 Залізо виробляється із землі; з каменю виплавляється мідь.
<p>3 <i>Людина</i> кладе межу темряві і ретельно розшукує камінь у мороці і тіні смертній.
<p>4 Виконують рудокопний колодязь у місцях, де не ступала нога, спускаються в глибину, висять і колишуться далеко від людей.
<p>5 Земля, на якій виростає хліб, всередині розрита, неначе вогнем.
<p>6 Камені її — місце сапфіра, і в ній піщинки золота.
<p>7 Стежки <i>туди</i> не знає хижий птах, і не бачило її око шуліки;
<p>8 не топтали її скимни, і не ходив по ній шакал.
<p>9 На граніт накладає вона <i>(людина)</i> руку свою, з коренем перевертає гори;
<p>10 у скелях просікає канали, і все дорогоцінне бачить око її;
<p>11 зупиняє плин потоків і таємне виносить на світло.
<p>12 Але де премудрість знаходиться? і де місце розуму?
<p>13 Не знає людина ціни її, і вона не знаходиться на землі живих.
<p>14 Безодня говорить: не у мені вона; і море говорить: не в мене.
<p>15 Не дається вона за золото і не здобувається вона за вагу срібла;
<p>16 не оцінюється вона золотом офірським, ні дорогоцінним оніксом, ні сапфіром;
<p>17 не зрівнюється з нею золото і кристал, і не виміняєш її на сосуди з чистого золота.
<p>18 А про корали і перли і згадувати нема чого, і придбання премудрости вище за рубіни.
<p>19 Не зрівнюється з нею топаз ефіопський; чистим золотом не оцінюється вона.
<p>20 Звідки ж виходить премудрість? і де місце розуму?
<p>21 Прихована вона від очей усього живого і від птахів небесних утаємничена.
<p>22 Аваддон і смерть говорять: вухами нашими чули ми чутку про неї.
<p>23 Бог знає путь її, і Він відає місце її.
<p>24 Бо Він проглядає до кінців землі і бачить під усім небом.
<p>25 Коли Він вітрові визначав вагу і воді надавав міру,
<p>26 коли призначав закон дощу і путь для блискавки громоносної,
<p>27 тоді Він бачив її і явив її, приготував її і ще випробував її
<p>28 і сказав людині: ось, страх Господній є істинна премудрість, і віддалення від зла — розум.
<h4>29</h4>
<p>1 І продовжував Іов піднесену промову свою і сказав:
<p>2 о, якби я був, як у минулі місяці, як у ті дні, коли Бог зберігав мене,
<p>3 коли світильник Його світив над головою моєю, і я при світлі Його ходив серед пітьми;
<p>4 як був я у дні молодости моєї, коли милість Божа <i>була</i> над наметом моїм,
<p>5 коли ще Вседержитель <i>був</i> зі мною, і діти мої навколо мене,
<p>6 коли путі мої обливалися молоком, і скеля виточувала для мене струмки єлею!
<p>7 коли я виходив до воріт міста і на площі ставив сідалище своє, —
<p>8 юнаки, побачивши мене, ховалися, а старці вставали і стояли;
<p>9 князі утримувалися від розмови і персти клали на вуста свої;
<p>10 голос знатних умовкав, і язик їх прилипав до гортані їх.
<p>11 Вухо, яке чуло мене, ублажало мене; око, яке бачило, величало мене,
<p>12 тому що я рятував страдника, який волав, і сироту безпомічного.
<p>13 Благословення того, хто гинув, сходило на мене, і серцю вдови давав я радість.
<p>14 Я одягався у правду, і суд мій прикрашав мене, як мантія й вінець.
<p>15 Я був очима сліпому і ногами кульгавому;
<p>16 батьком був я для убогих і позов, якого я не знав, розбирав уважно.
<p>17 Розтрощував я беззаконному щелепи і з зубів його виривав украдене.
<p>18 І говорив я: у гнізді моєму помру, і дні <i>мої</i> будуть численні, як пісок;
<p>19 корінь мій відкритий для води, і роса ночує на гілках моїх;
<p>20 слава моя не старіє, лук мій міцний у руці моїй.
<p>21 Слухали мене й очікували, і мовчали при пораді моїй.
<p>22 Після слів моїх уже не розмірковували; слова мої капали на них.
<p>23 Чекали на мене, як на дощ, і, як дощу пізньому, відкривали вуста свої.
<p>24 Бувало, усміхнуся їм — вони не вірять; і світлого лиця мого вони не затьмарювали.
<p>25 Я призначав путі їм і сидів на чолі і жив, як цар у колі воїнів, як утішитель тих, хто плаче.
<h4>30</h4>
<p>1 А нині сміються з мене молодші за мене літами, ті, батьків яких я не погодився б помістити з псами стад моїх.
<p>2 І сила рук їх до чого мені? Над ними вже минув час.
<p>3 Бідністю і голодом виснажені, вони тікають у степ безводний, похмурий і спустошений;
<p>4 щипають зелень біля кущів, і ягоди ялівцю — хліб їх.
<p>5 Із суспільства виганяють їх, кричать на них, як на злодіїв,
<p>6 щоб жили вони у вибоїнах потоків, в ущелинах землі і скелях.
<p>7 Ревуть між кущами, туляться під терням.
<p>8 Люди знедолені, люди без імені, непотріб землі!
<p>9 Їх-то зробився я нині піснею і їжею розмов їхніх.
<p>10 Вони гребують мною, віддаляються від мене і не утримуються плювати перед лицем моїм.
<p>11 Оскільки Він розв’язав повід мій і вразив мене, то вони скинули з себе вузду перед лицем моїм.
<p>12 З правого боку встає цей непотріб, збиває мене з ніг, направляє згубні свої шляхи до мене.
<p>13 А мою стежку зіпсували: все встигли зробити для моєї погибелі, не маючи помічника.
<p>14 Вони прийшли до мене, як крізь широкий пролом; з шумом кинулися на мене.
<p>15 Жахи напали на мене; як вітер, розвіялася велич моя, і щастя моє зникло, як хмара.
<p>16 І нині знемагає душа моя в мені: дні скорботи огорнули мене.
<p>17 Уночі ниють у мені кістки мої, і жили мої не мають спокою.
<p>18 Насилу знімається з мене одяг мій; краї хітона мого тиснуть мене.
<p>19 Він кинув мене у бруд, і я став, як порох і попіл.
<p>20 Я взиваю до Тебе, і Ти не слухаєш мене, — стою, а Ти <i>тільки</i> дивишся на мене.
<p>21 Ти зробився жорстоким до мене, кріпкою рукою ворогуєш проти мене.
<p>22 Ти підняв мене і змусив мене літати з вітром і розтрощуєш мене.
<p>23 Так, я знаю, що Ти приведеш мене до смерти й у дім зібрання усіх, хто живе.
<p>24 Певно, Він не простягне руки Своєї на дім кісток: чи будуть вони кричати під час свого руйнування?
<p>25 Чи не плакав я про того, хто був у горі? чи не уболівала душа моя за бідних?
<p>26 Коли я сподівався добра, прийшло зло; коли очікував світла, прийшла пітьма.
<p>27 Мої нутрощі киплять і не перестають; зустріли мене дні печалі.
<p>28 Я ходжу почорнілий, але не від сонця; встаю у зібранні і кричу.
<p>29 Я став братом шакалам і другом страусам.
<p>30 Моя шкіра почорніла на мені, кістки мої обгоріли від спеки.
<p>31 І цитра моя зробилася сумною, і сопілка моя ридає.
<h4>31</h4>
<p>1 Завіт уклав я з очима моїми, щоб не помишляти мені про дівчину.
<p>2 Яка ж доля <i>мені</i> від Бога з висоти? І яка спадщина від Вседержителя з небес?
<p>3 Чи не для нечестивого загибель, і чи не для того, хто робить зло, напасть?
<p>4 Чи не бачив Він шляхів моїх, і чи не рахував усіх моїх кроків?
<p>5 Якщо я ходив у суєті, і якщо нога моя поспішала на лукавство; —
<p>6 нехай зважать мене на терезах правди, і Бог дізнається про мою непорочність.
<p>7 Якщо стопи мої ухилилися від шляху і серце моє ходило слідом за очима моїми, і якщо що-небудь <i>нечисте</i> пристало до рук моїх,
<p>8 то нехай я сію, а інший їсть, і нехай паростки мої будуть викорінені.
<p>9 Якщо серце моє захоплювалося жінкою і я чинив підступи біля дверей мого ближнього, —
<p>10 нехай моя дружина меле на іншого, і нехай інші знущаються з неї,
<p>11 тому що це — злочин, це — беззаконня, що підлягає суду;
<p>12 це — вогонь, який з’їдає до знищення, який викорінив би все добро моє.
<p>13 Якщо я зневажав права слуги і служниці моєї, коли вони мали суперечку зі мною,
<p>14 то що став би я робити, коли Бог повстав би? І коли б Він глянув на мене, що міг би я відповісти Йому?
<p>15 Чи не Він, Який створив мене в утробі, створив і його й однаково утворив нас в утробі?
<p>16 Чи відмовляв я нужденним у їх проханні і чи томив очі вдови?
<p>17 Чи один я з’їдав шматок мій, і чи не їв від нього і сирота?
<p>18 Бо з дитинства він зростав зі мною, як з батьком, і від утроби матері моєї я піклувався <i>про вдову</i>.
<p>19 Якщо я бачив кого, хто гинув без одягу, і бідного без покрова, —
<p>20 чи не благословляли мене стегна його, і чи не був він зігрітий вовною овець моїх?
<p>21 Якщо я піднімав руку мою на сироту, коли бачив допомогу собі біля воріт,
<p>22 то нехай плече моє відпаде від спини, і рука моя нехай відламається від ліктя,
<p>23 тому що страшне для мене покарання від Бога: перед величчю Його не устояв би я.
<p>24 Чи покладав я на золоті опору мою і чи говорив скарбу: ти — надія моя?
<p>25 Чи радів я, що багатство моє було великим, і коли рука моя придбала багато?
<p>26 Дивлячись на сонце, як воно сяє, і на місяць, як він велично прямує,
<p>27 чи спокусився я в таїні серця мого, і чи цілували вуста мої руку мою?
<p>28 Це також був би злочин, що підлягає суду, тому що я відрікся б <i>тоді</i> від Бога Всевишнього.
<p>29 Чи радів я погибелі ворога мого і чи торжествував, коли нещастя осягало його?
<p>30 Не дозволяв я вустам моїм грішити прокляттям душі його.
<p>31 Чи не говорили люди намету мого: о, якби ми м’ясом його не наситилися?
<p>32 Подорожній не ночував на вулиці; двері мої я відчиняв перехожому.
<p>33 Якби я ховав провини мої, як людина, приховуючи в грудях моїх пороки мої,
<p>34 то я боявся б великої громади, і презирство одноплемінників страшило б мене, і я мовчав би і не виходив би за двері.
<p>35 О, якби хто вислухав мене! Ось моє бажання, щоб Вседержитель відповів мені, і щоб захисник мій зробив запис.
<p>36 Я носив би його на плечах моїх і покладав би його, як вінець;
<p>37 оголосив би йому число кроків моїх, зблизився б з ним, як із князем.
<p>38 Якщо волала проти мене земля моя і скаржилися на мене борозни її;
<p>39 якщо я їв плоди її без оплати й обтяжував життя хліборобів,
<p>40 то нехай замість пшениці виростає осот і замість ячменя кукіль. Слова Іова скінчилися.
<h4>32</h4>
<p>1 Коли ті три мужі перестали відповідати Іову, тому що він був правий в очах своїх,
<p>2 тоді запалав гнів Елиуя, сина Варахиїлового, вузитянина з племені Рамового: запалав гнів його на Іова за те, що він виправдовував себе більше, ніж Бога,
<p>3 а на трьох друзів його запалав гнів його за те, що вони не знайшли, що відповісти, а тим часом звинувачували Іова.
<p>4 Елиуй чекав, поки Іов говорив, тому що вони літами були старші за нього.
<p>5 Коли ж Елиуй побачив, що немає відповіді з вуст тих трьох мужів, тоді запалав гнів його.
<p>6 І відповів Елиуй, син Варахиїлів, вузитянин, і сказав: я молодий літами, а ви — старці; тому я ніяковів і боявся оголошувати вам свою думку.
<p>7 Я говорив сам собі: нехай говорять дні, і багатоліття повчає мудрости.
<p>8 Але дух у людині і подих Вседержителя дає їй розуміння.
<p>9 Не багаторічні <i>тільки</i> мудрі, і не старі розуміють правду.
<p>10 Тому я говорю: вислухайте мене, оголошу вам мою думку і я.
<p>11 Ось, я очікував слів ваших, — вслуховувався в судження ваші, доки ви придумували, що? сказати.
<p>12 Я пильно дивився на вас, і ось ніхто з вас не викриває Іова і не відповідає на слова його.
<p>13 Не скажіть: ми знайшли мудрість: Бог спростує його, а не людина.
<p>14 Якби він звертав слова свої до мене, то я не вашими словами відповідав би йому.
<p>15 Злякалися, не відповідають більше; перестали говорити.
<p>16 І як я чекав, а вони не говорять, зупинилися і не відповідають більше,
<p>17 то я відповім з мого боку, висловлю мою думку і я,
<p>18 бо я переповнений словами, і дух у мені розпирає мене.
<p>19 Ось, утроба моя, як вино невідкрите: вона готова прорватися, подібно до нових міхів.
<p>20 Виговорюсь, і буде легше мені; відкрию вуста мої і відповім.
<p>21 На лице людини дивитися не буду і ніякій людині лестити не стану,
<p>22 тому що я не вмію лестити: зараз убий мене, Творче мій.
<h4>33</h4>
<p>1 Отже, слухай, Іове, промову мою і прислухайся до кожного слова мого.
<p>2 Ось, я відкриваю вуста мої, язик мій говорить у гортані моїй.
<p>3 Слова мої від щирости мого серця, і вуста мої вимовлять знання чисте.
<p>4 Дух Божий створив мене, і подих Вседержителя дав мені життя.
<p>5 Якщо можеш, відповідай мені і стань переді мною.
<p>6 Ось я, за бажанням твоїм, замість Бога. Я створений також із пороху;
<p>7 тому страх переді мною не може знітити тебе, і рука моя не буде важкою для тебе.
<p>8 Ти говорив у вуха мої, і я чув звук слів:
<p>9 чистий я, без пороку, невинний я, і немає в мені неправди;
<p>10 а Він знайшов звинувачення проти мене і вважає мене Своїм супротивником;
<p>11 поставив ноги мої в колоду, спостерігає за всіма путями моїми.
<p>12 Ось у цьому ти неправий, відповідаю тобі, тому що Бог вище людини.
<p>13 Для чого тобі змагатися з Ним? Він не дає звіту ні в яких ділах Своїх.
<p>14 Бог говорить один раз і, якщо того не помітять, удруге:
<p>15 уві сні, у нічному видінні, коли сон находить на людей, під час дрімоти на постелі.
<p>16 Тоді Він відкриває в людини вухо і закарбовує Своє наставляння,
<p>17 щоб відвести людину від якого-небудь наміру і віддалити від неї гордість,
<p>18 щоб відвести душу її від прірви і життя її від ураження мечем.
<p>19 Або він врозумляється хворобою на постелі своїй і тяжким болем у всіх кістках своїх, —
<p>20 і життя її відвертається від хліба і душа її від улюбленої їжі.
<p>21 Плоть на ній пропадає, так що її не видно, і показуються кістки її, яких не було видно.
<p>22 І душа її наближається до могили і життя її — до смерті.
<p>23 Якщо є у неї ангел-наставник, один з тисячі, щоб показати людині пряму <i>путь</i> її, —
<p>24 <i>Бог</i> змилосердиться над нею і скаже: звільни її від могили; Я знайшов умилостивлення.
<p>25 Тоді тіло її зробиться свіжішим, ніж у молодості; вона повернеться до днів юности своєї.
<p>26 Буде молитися Богу, і Він — милостивий до неї; з радістю дивиться на лице її і повертає людині праведність її.
<p>27 Він буде дивитися на людей і говорити: грішив я і спотворював правду, і не воздано мені;
<p>28 Він визволив душу мою від могили, і життя моє бачить світло.
<p>29 Ось, усе це робить Бог двічі-тричі з людиною,
<p>30 щоб відвести душу її від могили й освітити її світлом живих.
<p>31 Прислухайся, Іове, слухай мене, мовчи, і я буду говорити.
<p>32 Якщо маєш, що сказати, відповідай; говори, тому що я бажав би твого виправдання;
<p>33 якщо ж ні, то слухай мене: мовчи, і я навчу тебе мудрости.
<h4>34</h4>
<p>1 І продовжував Елиуй і сказав:
<p>2 вислухайте, мудрі, слова мої, і прихиліть до мене вухо, розсудливі!
<p>3 Бо вухо розрізняє слова, як гортань розрізняє смак їжі.
<p>4 Співставляємо між собою міркування і розпізнаємо, що добре.
<p>5 Ось, Іов сказав: я правий, але Бог позбавив мене суду.
<p>6 Чи повинен я говорити лжу на правду мою? Моя рана незцілима без провини.
<p>7 Чи є така людина, як Іов, який п’є знущання, як воду,
<p>8 вступає у співтовариство з тими, хто чинить беззаконня і ходить з людьми нечестивими?
<p>9 Тому що він сказав: немає користи для людини у благовгоджанні Богу.
<p>10 Отже, послухайте мене, мужі мудрі! Не може бути в Бога неправда або у Вседержителя неправосуддя,
<p>11 бо Він за ділами людини чинить з нею і за путями чоловіка відплачує йому.
<p>12 Істинно, Бог не чинить неправди і Вседержитель не спотворює суд.
<p>13 Хто, крім Нього, промишляє про землю? І хто керує всією вселенною?
<p>14 Якби Він звернув серце Своє до Себе і взяв до Себе дух її і подих її,
<p>15 миттєво загинула б усяка плоть, і людина повернулася б у порох.
<p>16 Отже, якщо ти маєш розум, то слухай це і зважай на слова мої.
<p>17 Чи може ненависник правди володарювати? І чи можеш ти звинуватити Всеправедного?
<p>18 Чи можна сказати цареві: ти — нечестивець, і князям: ви — беззаконники?
<p>19 Але Він не дивиться і на лиця князів і не дає переваги багатому над бідним, тому що усі вони діло рук Його.
<p>20 Раптово вони помирають; серед ночі народ обуриться, і вони зникають; і сильних виганяють не силою.
<p>21 Тому що очі Його над путями людини, і Він бачить усі кроки її.
<p>22 Немає пітьми, ні тіні смертної, де могли б сховатися ті, що чинять беззаконня.
<p>23 Тому Він уже не вимагає від людини, щоб вона йшла на суд з Богом.
<p>24 Він скрушає сильних без дослідження і поставляє інших на їхні місця;
<p>25 тому що Він робить відомими діла їхні і скидає їх уночі, і вони знищуються.
<p>26 Він уражає їх, як беззаконних людей, перед очима інших,
<p>27 за те, що вони відвернулися від Нього і не зрозуміли всіх шляхів Його,
<p>28 так що дійшло до Нього волання бідних, і Він почув стогін пригноблених.
<p>29 Чи дарує Він тишу, хто може збурити? чи ховає Він лице Своє, хто може побачити Його? Чи буде це для народу, чи для однієї людини,
<p>30 щоб не царював лицемір на спокусу народу.
<p>31 До Бога слід говорити: я потерпів, більше не буду грішити.
<p>32 А чого я не знаю, Ти навчи мене; і якщо я зробив беззаконня, більше не буду.
<p>33 Чи за твоїм <i>міркуванням</i> Він повинен відплачувати? І оскільки ти відкидаєш, то тобі варто обирати, а не мені; говори, що знаєш.
<p>34 Люди розумні скажуть мені, і муж мудрий, який слухає мене:
<p>35 Іов нерозумно говорить, і слова його не мають сенсу.
<p>36 Я бажав би, щоб Іов цілком був випробуваний, за відповідями його, які властиві людям нечестивим.
<p>37 Інакше він до гріха свого додасть відступлення, буде рукоплескати між нами і ще більше наговорить проти Бога.
<h4>35</h4>
<p>1 І продовжував Елиуй і сказав: чи
<p>2 вважаєш ти справедливим, що сказав: я правіший за Бога?
<p>3 Ти сказав: яка користь мені? і який прибуток я мав би перед тим, як коли б я і грішив?
<p>4 Я відповім тобі і твоїм друзям з тобою:
<p>5 поглянь на небо і дивися; поглянь на хмари, вони вище тебе.
<p>6 Якщо ти грішиш, що робиш ти Йому? і якщо злочини твої збільшуються, що заподіюєш ти Йому?
<p>7 Якщо ти праведний, що даєш Йому? або що одержує Він від руки твоєї?
<p>8 Нечестя твоє відноситься до людини, як ти, і праведність твоя до сина людського.
<p>9 Від безлічі гнобителів стогнуть гноблені, і від руки сильних волають.
<p>10 Але ніхто не говорить: де Бог, Творець мій, Який дає пісні вночі,
<p>11 Який навчає нас більше, ніж худобу земну, і напоумлює нас більше, ніж птахів небесних?
<p>12 Там вони волають, і Він не відповідає їм, з причини гордости злих людей.
<p>13 Але неправда, що Бог не чує і Вседержитель не дивиться на це.
<p>14 Хоча ти сказав, що ти не бачиш Його, але суд перед Ним, і — чекай на нього.
<p>15 Але нині, тому що гнів Його не відвідав його і він не пізнав його у всій суворості,
<p>16 Іов і відкрив легковажно вуста свої і нерозважливо марнує слова.
<h4>36</h4>
<p>1 І продовжував Елиуй і сказав:
<p>2 почекай мене трохи, і я покажу тобі, що я маю ще дещо сказати за Бога.
<p>3 Почну мої міркування здалеку, і воздам Творцю моєму справедливість,
<p>4 тому що слова мої точно не лжа: перед тобою — довершений у пізнаннях.
<p>5 Ось, Бог могутній і не нехтує сильним міцністю серця;
<p>6 Він не підтримує нечестивих і відплачує належне пригнобленим;
<p>7 Він не відвертає очей Своїх від праведників, але з царями назавжди посаджує їх на престолі, і вони підносяться.
<p>8 Якщо ж вони закуті ланцюгами й утримуються в кайданах біди,
<p>9 то Він вказує їм на діла їхні і на беззаконня їхні, тому що примножилися,
<p>10 і відкриває їх вухо для напоумлення і говорить їм, щоб вони відступили від нечестя.
<p>11 Якщо послухають і будуть служити Йому, то проведуть дні свої у благополуччі і літа свої в радості;
<p>12 якщо ж не послухають, то загинуть від стріли і помруть у нерозумі.
<p>13 Але лицеміри живлять у серці гнів і не взивають до Нього, коли Він заковує їх у кайдани;
<p>14 тому душа їх помирає у молодості і життя їх із блудниками.
<p>15 Він спасає бідного від лиха його й у пригнобленні відкриває вухо його.
<p>16 І тебе вивів би Він з тісноти на простір, де немає стиснення, і те, що ставиться на стіл твій, було б наповнене жиром;
<p>17 але ти сповнений судженнями нечестивих: судження й осудження — близькі.
<p>18 Нехай не вразить тебе гнів <i>Божий</i> покаранням! Великий викуп не спасе тебе.
<p>19 Чи дасть Він яку ціну твоєму багатству? Ні, — ні золоту і ніякому скарбу.
<p>20 Не бажай тієї ночі, коли народи знищуються на своєму місці.
<p>21 Бережися, не схиляйся до нечестя, якому ти віддав перевагу перед стражданнями.
<p>22 Бог високий могутністю Своєю, і хто такий, як Він, наставник?
<p>23 Хто вкаже Йому путь Його; хто може сказати: Ти чиниш несправедливо?
<p>24 Пам’ятай про те, щоб звеличувати діла Його, які люди бачать.
<p>25 Усі люди можуть бачити їх; людина може бачати їх здаля.
<p>26 Ось, Бог великий, і ми не можемо пізнати Його; число років Його недослідиме.
<p>27 Він збирає краплі води; вони в безлічі виливаються дощем:
<p>28 із хмар падають і виливаються рясно на людей.
<p>29 Хто може також осягнути простір хмар, тріщання намету Його?
<p>30 Ось, Він посилає на нього світло Своє і покриває дно моря.
<p>31 Звідти Він судить народи, дає їжу в достатку.
<p>32 Він ховає в долонях Своїх блискавку і повеліває їй, кого вразити.
<p>33 Тріскотіння її дає звістку про неї; худоба також відчуває, що відбувається.
<h4>37</h4>
<p>1 І від цього тремтить серце моє і зрушилося з місця свого.
<p>2 Слухайте, слухайте голос Його і грім, що виходить з вуст Його.
<p>3 Під усім небом перекоти його, і блищання його — до країв землі.
<p>4 За ним гримить голос; гримить Він гласом величі Своєї і не зупиняє його, коли голос Його почутий.
<p>5 Дивно гримить Бог гласом Своїм, робить діла великі, для нас незбагненні.
<p>6 Бо снігу Він говорить: будь на землі; однаково дрібний дощ і великий дощ у Його владі.
<p>7 Він кладе печать на руку кожної людини, щоб усі люди знали діла Його.
<p>8 Тоді звір іде в притулок і залишається у своїх лігвах.
<p>9 З півдня приходить буря, з півночі — холоднеча.
<p>10 Від подиху Божого утворюється лід, і поверхня води стискується.
<p>11 Також вологою Він наповнює хмари, і хмари випромінюють світло Його,
<p>12 і вони спрямовуються за намірами Його, щоб виконати те, що Він повелить їм на лиці населеної землі.
<p>13 Він повеліває їм іти або для покарання, або на благовоління, або для помилування.
<p>14 Слухай це, Іове; стій і розумій дивні діла Божі.
<p>15 Чи знаєш, як Бог розпоряджається ними і повеліває світлу блищати із хмари Своєї?
<p>16 Чи розумієш рівновагу хмар, дивне діло Найдосконалішого у знанні?
<p>17 Як нагрівається твій одяг, коли Він заспокоює землю від півдня?
<p>18 Чи ти з Ним розпростер небеса, тверді, як відлите дзеркало?
<p>19 Навчи нас, що сказати Йому? Ми в цій пітьмі нічого не можемо зрозуміти.
<p>20 Чи буде сповіщено Йому, що я говорю? Чи сказав хто, що те, що сказано, доноситься Йому?
<p>21 Тепер не видно яскравого світла у хмарах, але пронесеться вітер і розчистить їх.
<p>22 Світла погода приходить від півночі, і навколо Бога страшна велич.
<p>23 Вседержитель! ми розумом не осягаємо Його. Він великий силою, судом і повнотою правосуддя. Він <i>нікого</i> не гнітить.
<p>24 Тому нехай благоговіють перед Ним люди, і нехай тремтять перед Ним усі мудрі серцем!
<h4>38</h4>
<p>1 [Коли Елиуй перестав говорити,] Господь відповів Іову із бурі і сказав:
<p>2 хто цей, що затьмарює Провидіння словами без сенсу?
<p>3 Опережи нині стегна твої, як муж: Я буду запитувати тебе, і ти пояснюй Мені:
<p>4 де був ти, коли Я заклав основи землі? Скажи, якщо знаєш.
<p>5 Хто поклав міру її, якщо знаєш? або хто протягував по ній шнур?
<p>6 На чому затверджені основи її, або хто поклав наріжний камінь її,
<p>7 при загальному торжестві ранкових зірок, коли всі сини Божі викликували від радости?
<p>8 Хто зачинив море воротами, коли воно виверглося, вийшло ніби з утроби,
<p>9 коли Я хмари зробив одежею його й імлу пеленами його,
<p>10 й утвердив йому Моє визначення, і поставив засуви і ворота,
<p>11 і сказав: сюди дійдеш і не перейдеш, і тут межа гордовитим хвилям твоїм?
<p>12 Чи давав ти коли в житті своєму накази ранку і чи вказував зорі місце її,
<p>13 щоб вона охопила краї землі і струсила з неї нечестивих,
<p>14 щоб земля змінилася, як глина під печаткою, і стала, як різнобарвний одяг,
<p>15 щоб відібралося у нечестивих світло їх і зухвала рука їх скрушилася?
<p>16 Чи сходив ти у глибину моря і чи входив у дослідження безодні?
<p>17 Чи відчинялися для тебе врата смерти, і чи бачив ти врата тіні смертної?
<p>18 Чи оглянув ти широту землі? Поясни, якщо знаєш усе це.
<p>19 Де путь до оселі світла, і де місце темряви?
<p>20 Ти, звичайно, доходив до меж її і знаєш дорогу до дому її.
<p>21 Ти знаєш це, тому що ти вже був тоді народжений, і число днів твоїх дуже велике.
<p>22 Чи входив ти у сховища снігу і чи бачив скарбниці граду,
<p>23 які бережу Я на час смутний, на день битви і війни?
<p>24 Яким шляхом розливається світло і розноситься східний вітер по землі?
<p>25 Хто проводить протоки для виливання води і шлях для громоносної блискавки,
<p>26 щоб ішов дощ на землю безлюдну, на пустелю, де немає людини,
<p>27 щоб насичувати пустелю і степ і пробуджувати трав’яні зародки до зростання?
<p>28 Чи є у дощу батько? або хто народжує краплі роси?
<p>29 З чиєї утроби виходить лід, та іній небесний, — хто народжує його?
<p>30 Води, як камінь, міцніють, і поверхня безодні замерзає.
<p>31 Чи можеш ти зв’язати вузол Хима і порушити узи Кесиль?
<p>32 Чи можеш виводити сузір’я у свій час і вести Ас <i>(зірницю)</i> з її дітьми?
<p>33 Чи знаєш ти устави неба, чи можеш встановити володіння його на землі?
<p>34 Чи можеш піднести голос твій до хмар, щоб вода в достатку покрила тебе?
<p>35 Чи можеш посилати блискавки, і чи підуть вони і чи скажуть тобі: ось ми?
<p>36 Хто вклав мудрість у серце, або хто дав сенс розуму?
<p>37 Хто може обчислити хмари своєю мудрістю й утримати сосуди неба,
<p>38 коли порох перетворюється на бруд і брили злипаються?
<p>39 Чи ти ловиш здобич левиці і насичуєш молодих левів,
<p>40 коли вони лежать у барлогах або ховаються під тінню у засідці?
<p>41 Хто готує ворону корм його, коли пташенята його кричать до Бога, блукаючи без їжі?
<h4>39</h4>
<p>1 Чи знаєш ти час, коли народжуються дикі кози на скелях, і чи помічав пологи ланей?
<p>2 чи можеш обчислити місяці вагітности їх? і чи знаєш час пологів їх?
<p>3 Вони вигинаються, народжуючи дітей своїх, викидаючи свої ноші;
<p>4 діти їх приходять у силу, ростуть на полі, йдуть і не повертаються до них.
<p>5 Хто випустив дикого осла на волю, і хто розв’язав пута онагру,
<p>6 якому степ Я призначив домом і солончаки — житлом?
<p>7 Він насміхається над міською багатолюдністю і не чує криків погонича,
<p>8 по горах шукає собі їжу і ганяється за всякою зеленню.
<p>9 Чи захоче єдиноріг служити тобі і чи переночує біля ясел твоїх?
<p>10 Чи можеш мотузкою прив’язати єдинорога до борозни, і чи стане він боронити за тобою поле?
<p>11 Чи будеш надіятися на нього, тому що в нього сила велика, і чи даси йому роботу твою?
<p>12 Чи повіриш йому, що він насіння твоє поверне і складе на тік твій?
<p>13 Чи ти дав красиві крила павичу і пера і пух страусу?
<p>14 Він залишає яйця свої на землі, і на піску зігріває їх,
<p>15 і забуває, що нога може роздавити їх і польовий звір може розтоптати їх;
<p>16 він жорстокий до дітей своїх, немов не до своїх, і не боїться, що праця його буде даремна;
<p>17 тому що Бог не дав йому мудрости і не наділив його глуздом;
<p>18 а коли підніметься на висоту, посміється з коня і вершника його.
<p>19 Чи ти дав коню силу і наділив шию його гривою?
<p>20 Чи можеш ти злякати його, як сарану? Хропіння ніздрів його — жах;
<p>21 риє ногою землю і захоплюється силою; йде назустріч зброї;
<p>22 він глузує з небезпеки і не боїться і не відвертається від меча;
<p>23 сагайдак гуркотить над ним, блискотить спис і дротик;
<p>24 у пориві і люті він ковтає землю і не може стояти при звуці труби;
<p>25 при трубному звуці він подає голос: гу! гу! і здалеку чує битву, гучні голоси вождів і крик.
<p>26 Чи твоєю мудрістю літає яструб і спрямовує крила свої на південь?
<p>27 Чи за твоїм словом піднімається орел і влаштовує на висоті гніздо своє?
<p>28 Він живе на скелі і ночує на зубцях скелі і на місцях неприступних;
<p>29 звідти видивляється собі їжу: очі його дивляться далеко;
<p>30 пташенята його п’ють кров, і де труп, там і він.
<p>31 І продовжував Господь і сказав Іову:
<p>32 чи буде той, хто змагається з Вседержителем, ще вчити? Той, хто викриває Бога, нехай відповідає Йому.
<p>33 І відповів Іов Господу і сказав:
<p>34 ось, я нікчемний; що буду я відповідати Тобі? Руку мою покладаю на вуста мої.
<p>35 Один раз я говорив, — тепер відповідати не буду, навіть двічі, але більше не буду.
<h4>40</h4>
<p>1 І відповів Господь Іову з бурі і сказав:
<p>2 опережи, як муж, стегна твої: Я буду запитувати тебе, а ти пояснюй Мені.
<p>3 Ти хочеш відкинути суд Мій, звинуватити Мене, щоб виправдати себе?
<p>4 Чи така в тебе сила, як у Бога? І чи можеш загриміти голосом, як Він?
<p>5 Прикрась же себе величчю і славою, одягнись у блиск і красу;
<p>6 вилий лють гніву твого, подивися на все горде і смири його;
<p>7 глянь на всіх зарозумілих і принизь їх, і скруши нечестивих на місцях їх;
<p>8 зарий усіх їх у землю й лиця їх покрий темрявою.
<p>9 Тоді і Я визнаю, що правиця твоя може спасати тебе.
<p>10 Ось бегемот, якого Я створив, як і тебе; він їсть траву, як віл;
<p>11 ось, його сила в стегнах його і міцність його у м’язах черева його;
<p>12 повертає хвостом своїм, як кедром; жили ж на стегнах його переплетені;
<p>13 ноги в нього, як мідні труби; кістки в нього, як залізні прути;
<p>14 це — верх шляхів Божих; тільки Той, Хто створив його, може наблизити до нього меч Свій;
<p>15 гори приносять йому їжу, і там усі звірі польові грають;
<p>16 він лягає під тінистими деревами, під дахом очерету й у болотах;
<p>17 тінисті дерева покривають його своєю тінню; верби при струмках оточують його;
<p>18 ось, він п’є з ріки і не поспішає; залишається спокійним, хоч би Йордан побіг до рота його.
<p>19 Чи візьме хто його на очах його і чи проколе йому ніс багром?
<p>20 Чи можеш ти вудкою витягти левиафана і мотузкою схопити за язик його?
<p>21 чи вдінеш кільце в ніздрі його? чи проколеш голкою щелепу його?
<p>22 чи буде він довго благати тебе і чи буде говорити з тобою лагідно?
<p>23 чи укладе він договір з тобою, і чи візьмеш його назавжди собі за раба?
<p>24 чи станеш забавлятися ним, як пташкою, і чи зв’яжеш його для дівчаток твоїх?
<p>25 чи будуть продавати його товариші ловитви, чи розділять його між хананейськими купцями?
<p>26 чи можеш простромити шкіру його списом і голову його рибальською острогою?
<p>27 Клади на нього руку твою, і пам’ятай про ту боротьбу: більше не будеш.
<h4>41</h4>
<p>1 Надія марна: чи не впадеш від одного погляду його?
<p>2 Немає настільки відважного, який насмілився б потурбувати його; хто ж може устояти перед Моїм лицем?
<p>3 Хто випередив Мене, щоб Мені винагородити його? під усім небом усе Моє.
<p>4 Не промовчу про члени його, про силу і красиву пропорційність їх.
<p>5 то може відкрити верх одягу його, хто підійде до подвійних щелеп його?
<p>6 Хто може відчинити двері лиця його? коло зубів його — жах;
<p>7 міцні щити його — краса; вони скріплені ніби твердою печаткою;
<p>8 один іншого торкається близько, так що і повітря не проходить між ними;
<p>9 один з іншим лежать щільно, зчепилися і не розсуваються.
<p>10 Від його чхання показується світло; очі в нього, як вії зорі;
<p>11 з пащі його виходять пломені, вискакують вогненні іскри;
<p>12 з ніздрів його виходить дим, як з киплячого горщика або казана.
<p>13 Подих його розжарює вугілля, і з пащі його виходить полум’я.
<p>14 На шиї його живе сила, і перед ним біжить жах.
<p>15 М’ясисті частини тіла його з’єднані між собою твердо, не здригнуться.
<p>16 Серце його тверде, як камінь, і жорстке, як нижнє жорно.
<p>17 Коли він піднімається, силачі в страху, зовсім губляться від жаху.
<p>18 Меч, що доторкнеться до нього, не встоїть, ні спис, ні дротик, ні лати.
<p>19 Залізо він вважає за солому, мідь — за гниле дерево.
<p>20 Дочка <i>(стріла)</i> лука не змусить його тікати; а камені із пращі для нього полова.
<p>21 Булава вважається у нього за соломину; зі свисту дротика він сміється.
<p>22 Під ним гострі камені, і він на гострих каменях лежить у бруді.
<p>23 Він кип’ятить безодню, як казан, і море перетворює на киплячу мазь;
<p>24 залишає за собою світлу стежку; безодня здається сивиною.
<p>25 Немає на землі подібного до нього; він створений безстрашним;
<p>26 на все високе дивиться сміливо; він цар над усіма синами гордости.
<h4>42</h4>
<p>1 І відповів Іов Господу і сказав:
<p>2 знаю, що Ти все можеш, і що намір Твій не може бути зупинений.
<p>3 Хто цей, що потьмарює Провидіння, нічого не розуміючи? — Так, я говорив про те, чого не розумів, про діла дивні для мене, яких я не знав.
<p>4 Вислухай, <i>взивав я</i>, і я буду говорити, і що буду запитувати в Тебе, поясни мені.
<p>5 Я чув про Тебе слухом вуха; тепер же мої очі бачать Тебе;
<p>6 тому я відрікаюся і розкаююся в поросі і попелі.
<p>7 І було після того, як Господь сказав слова ті Іову, сказав Господь Елифазу феманитянину: горить гнів Мій на тебе і на двох друзів твоїх за те, що ви говорили про Мене не так вірно, як раб Мій Іов.
<p>8 Отже, візьміть собі сім тельців і сім баранів і підіть до раба Мого Іова і принесіть за себе жертву; і раб Мій Іов помолиться за вас, тому що тільки лице його Я прийму, щоб не відкинути вас за те, що ви говорили про Мене не так вірно, як раб Мій Іов.
<p>9 І пішли Елифаз феманитянин і Вилдад савхеянин і Софар наамитянин, і зробили так, як Господь повелів їм, — і Господь прийняв лице Іова.
<p>10 І повернув Господь втрату Іова, коли він помолився за друзів своїх; і дав Господь Іову вдвічі більше того, що він мав раніше.
<p>11 Тоді прийшли до нього всі брати його й усі сестри його і всі колишні знайомі його, і їли з ним хліб у домі його, і тужили з ним, і утішали його за все зло, яке Господь навів на нього, і дали йому кожен по кеситі і по золотому кільцю.
<p>12 І благословив Бог останні дні Іова більше, ніж минулі: у нього було чотирнадцять тисяч дрібної худоби, шість тисяч верблюдів, тисяча пар волів і тисяча ослиць.
<p>13 І було в нього сім синів і три дочки.
<p>14 І нарік він ім’я першій Емима, ім’я другій — Кассія, а ім’я третій — Керенгаппух.
<p>15 І не було на всій землі таких прекрасних жінок, як дочки Іова, і дав їм батько їхню спадщину між братами їхніми.
<p>16 Після того Іов жив сто сорок років, і бачив синів своїх і синів синів до четвертого роду;
<p>17 і помер Іов у старості, насичений днями .
