<h2></h2>
<h4>1</h4>
<p>1 Оскільки багато хто почав складати оповіді про добре відомі нам речі,
<p>2 як передали нам ті, що від самого початку були очевидцями і служителями Слова ,
<p>3 то спало на думку й мені, старанно дослідивши все від початку, по порядку описати тобі, високодостойний Феофиле,
<p>4 щоб ти пізнав тверду основу того вчення, в якому був наставлений.
<p>5 У дні Ірода, царя Юдейського, був священик на ім’я Захарія, з денної черги Авиєвої, і жінка його з дочок Ааронових, а ім’я її — Єлисавета.
<p>6 Обоє вони були праведні перед Богом, виконуючи всі заповіді і настанови Господні бездоганно.
<p>7 У них не було дітей, бо Єлисавета була неплідна, і обоє були вже похилого віку.
<p>8 Одного разу, коли він за чином своєї черги служив перед Богом,
<p>9 за звичаєм священства, йому випало покадити, ввійшовши до храму Господнього,
<p>10 а вся безліч народу молилася зовні під час кадіння.
<p>11 Тоді з’явився йому ангел Господній, стоячи праворуч жертовника кадильного.
<p>12 Збентежився Захарія, побачивши його, і страх напав на нього.
<p>13 Ангел же сказав йому: не бійся, Захаріє, бо почута молитва твоя, і жінка твоя Єлисавета народить тобі сина, і наречеш ім’я йому Іоан;
<p>14 і буде тобі радість і втіха, і багато хто народженню його зрадіє,
<p>15 бо він буде великий перед Господом; ні вина, ні хмільного напою не питиме, і Духа Святого сповниться ще від утроби матері своєї.
<p>16 І багатьох з синів Ізраїлевих наверне до Господа Бога їхнього.
<p>17 І йтиме перед Ним з духом і силою Іллі, щоб навернути серця батьків до дітей, і непокірних — до мудрості праведників, щоб приготувати Господеві народ звершений.
<p>18 І сказав Захарія ангелові: з чого я пізнаю це? Бо я старий, і жінка моя постарілася у днях своїх.
<p>19 Ангел сказав йому у відповідь: я Гавриїл, що стою перед Богом, і посланий говорити з тобою і благовістити тобі про це.
<p>20 І ось ти будеш мовчати і не матимеш можливости говорити до того дня, коли збудеться це, за те, що ти не повірив словам моїм, котрі збудуться свого часу.
<p>21 Люди чекали на Захарію і дивувалися, що він забарився в храмі.
<p>22 Він же, вийшовши, не міг говорити до них; і вони зрозуміли, що він бачив видіння в храмі; і він говорив з ними знаками і залишався німим.
<p>23 А коли закінчилися дні служіння його, повернувся до свого дому.
<p>24 Після тих днів зачала Єлисавета, жінка його, і таїлася п’ять місяців, кажучи:
<p>25 так сотворив мені Господь у ті дні, коли зглянувся на мене, щоб зняти з мене ганьбу перед людьми.
<p>26 Шостого ж місяця був посланий від Бога ангел Гавриїл у галилейське місто, яке називається Назарет,
<p>27 до Діви, зарученої з мужем на ім’я Йосиф, з дому Давидового; ім’я ж Діви — Марія.
<p>28 Ангел, увійшовши до Неї, сказав: радуйся, Благодатна! Господь з Тобою, благословенна Ти в жонах.
<p>29 Вона ж, побачивши його, стривожилася від слів його і міркувала, що б то значило це привітання.
<p>30 І сказав Їй ангел: не бійся, Маріє! Бо Ти знайшла благодать у Бога.
<p>31 І ось зачнеш в утробі і народиш Сина, і наречеш ім’я Йому Ісус.
<p>32 Він буде Великий і Сином Всевишнього наречеться, і дасть Йому Господь Бог престіл Давида, отця Його.
<p>33 І царюватиме у домі Якова повік, і царству Його не буде кінця.
<p>34 Марія ж сказала ангелу: як же станеться це, коли Я мужа не знаю?
<p>35 Ангел сказав Їй у відповідь: Дух Святий зійде на Тебе, і cила Всевишнього осінить Тебе. Тому і народжуване Святе наречеться Сином Божим.
<p>36 Ось і Єлисавета, родичка Твоя, і вона зачала сина в старості своїй, і це вже шостий місяць їй, хоча називають її неплідною,
<p>37 бо не буває безсилим у Бога ніяке слово.
<p>38 Тоді Марія сказала: Я — раба Господня. Нехай буде Мені за словом твоїм. І відійшов від Неї ангел.
<p>39 Уставши ж, Марія у дні ці поспіхом пішла у передгір’я, в місто Іудине,
<p>40 і увійшла в дім Захарії, і привітала Єлисавету.
<p>41 Коли ж почула Єлисавета привітання Маріїне, заграло дитя в утробі її, і сповнилася Духа Святого Єлисавета.
<p>42 І вигукнула гучним голосом і сказала: благословенна Ти в жонах, і благословенний плід утроби Твоєї!
<p>43 І звідки це мені, що Мати Господа мого прийшла до мене?
<p>44 Бо, коли голос вітання Твого дійшов до вух моїх, заграло дитя радісно в утробі моїй.
<p>45 Блаженна ж Та, Яка увірувала, бо збудеться сказане Їй від Господа.
<p>46 І сказала Марія: величає душа Моя Господа,
<p>47 і зрадів дух Мій у Бозі, Спасі Моїм,
<p>48 бо зглянувся на смирення раби Своєї, ось-бо віднині ублажатимуть Мене всі роди.
<p>49 Бо вчинив Мені велич Всемогутній, і святе ім’я Його.
<p>50 І милість Його з роду в рід на тих, що бояться Його.
<p>51 Явив могутність руки Своєї, розсіяв гордовитих у помислах сердець їхніх;
<p>52 скинув сильних з престолів і підніс смиренних;
<p>53 голодних сповнив благами, а тих, що багатіють, відпустив ні з чим.
<p>54 Прийняв Ізраїля, отрока Свого, спом’янувши милість,
<p>55 як говорив отцям нашим, Авраамові і нащадкам його до віку.
<p>56 Пробула ж Марія з нею близько трьох місяців і повернулася в дім Свій.
<p>57 Єлисаветі ж настав час родити, і вона народила сина.
<p>58 І почули сусіди й родичі її, що звеличив її Господь милістю Своєю, і радувалися з нею.
<p>59 І восьмого дня прийшли обрізати немовля, і хотіли назвати його ім’ям батька його — Захарією.
<p>60 На це мати його сказала: ні, хай буде названий Іоаном.
<p>61 І сказали їй: адже нікого нема в роді твоїм, хто звався б ім’ям тим.
<p>62 І питали знаками в батька його, як би він хотів назвати його.
<p>63 Попросивши дощечку, написав слова: Іоан буде ім’я йому. І дивувались усі.
<p>64 І відразу відкрилися уста його і язик його, і він почав говорити, благословляючи Бога.
<p>65 І був страх у всіх навколишніх жителів; і в усій країні Юдейській розповідалося про все це.
<p>66 Усі, хто чув, поклали це в серці своїм і говорили: ким буде дитя це? І рука Господня була з ним.
<p>67 І Захарія, батько його, сповнився Духа Святого і пророкував, кажучи:
<p>68 благословен Господь Бог Ізраїлів, що відвідав народ Свій і створив визволення йому.
<p>69 І підніс ріг спасіння нам у домі Давида, отрока Свого,
<p>70 як провістив устами святих пророків Своїх, що були від віку,
<p>71 що спасе нас від ворогів наших і від руки всіх, хто ненавидить нас;
<p>72 сотворить милість батькам нашим і спом’яне святий завіт Свій —
<p>73 дати нам клятву, якою клявся Він Авраамові, отцю нашому,
<p>74 щоб ми, визволившись від рук ворогів наших,
<p>75 безбоязно служили Йому в святості й праведності перед Ним всі дні життя нашого.
<p>76 І ти, дитя, пророком Всевишнього наречешся, бо йтимеш перед лицем Господа, щоб приготувати путі Йому.
<p>77 Дати зрозуміти спасіння людям Його у відпущенні гріхів їхніх,
<p>78 з ласкавого милосердя Бога нашого, яким відвідав нас Схід  з неба,
<p>79 просвітити тих, що у темряві й тіні смертній сидять, спрямувати ноги наші на шлях миру.
<p>80 Дитя ж зростало і міцніло духом, і було у пустелях до дня явлення свого Ізраїлеві.
<h4>2</h4>
<p>1 У ті дні вийшов від кесаря Августа наказ зробити перепис по всій землі.
<p>2 Цей перепис був перший за правління Квиринія Сирією.
<p>3 І всі йшли записатися, кожен до свого міста.
<p>4 Пішов також і Йосиф з Галилеї, з міста Назарета, до Юдеї, до міста Давидового, що зветься Вифлеєм, бо він був з дому і роду Давидового,
<p>5 записатися з Марією, зарученою з ним жінкою, яка була вагітна.
<p>6 Коли ж вони були там, надійшов час родити Їй;
<p>7 І народила Сина Свого Первістка, і сповила Його, і поклала Його в ясла, бо не було їм місця в гостиниці.
<p>8 У тій стороні були на полі пастухи, які стерегли нічної пори отару свою.
<p>9 Аж ось ангел Господній став між них, і слава Господня осяяла їх; злякалися вони страхом великим.
<p>10 І сказав їм ангел: не бійтеся; я благовіщу вам радість велику, яка буде всім людям.
<p>11 Бо нині у місті Давидовому народився для вас Спаситель, Який є Христос Господь.
<p>12 І ось вам знамення: ви знайдете сповите Немовля, Яке лежатиме в яслах.
<p>13 І раптом з’явилося біля ангела численне воїнство небесне, яке славило Бога і викликувало:
<p>14 слава у вишніх Богу і на землі мир, в людях благовоління!
<p>15 І коли ангели відійшли від них на небо, пастухи сказали один одному: підемо до Вифлеєма і подивимось, що там сталося, про що сповістив нам Господь.
<p>16 І, поспішивши, прийшли і знайшли Марію та Йосифа, і Немовля, Яке лежало в яслах.
<p>17 Побачивши ж, розповіли про те, що було сповіщено їм про Немовля Це.
<p>18 І всі, хто чув, дивувалися тому, що розповідали їм пастухи.
<p>19 А Марія зберігала всі слова ці, складаючи в серці Своїм.
<p>20 Пастухи ж повернулися, славлячи і хвалячи Бога за все те, що чули й бачили, як було сказано їм.
<p>21 А як минуло вісім днів, коли належало обрізати Його, дали Йому ім’я Ісус, наречене ангелом ще перед тим, як зачався Він в утробі.
<p>22 І коли настали дні очищення за законом Мойсеєвим, то принесли Його до Єрусалима, щоб поставити перед Господом,
<p>23 як написано в законі Господньому, щоб усяка дитина чоловічої статі, яка розкриває утробу, була посвячена Господеві.
<p>24 І щоб принести в жертву, як сказано в законі Господньому, дві горлиці або двоє голуб’ят.
<p>25 Був тоді в Єрусалимі чоловік на ім’я Симеон. Він був муж праведний та благочестивий, що чекав утіхи Ізраїлевої, і Дух Святий був на ньому.
<p>26 Йому було провіщено Духом Святим, що він не побачить смерти, доки не побачить Христа Господнього.
<p>27 І був він приведений Духом у храм. І коли батьки принесли Немовля Ісуса, щоб зробити з Ним за законним звичаєм,
<p>28 він взяв Його на руки, благословив Бога і сказав:
<p>29 нині відпускаєш раба Твого, Владико, за словом Твоїм, з миром,
<p>30 бо бачили очі мої спасіння Твоє,
<p>31 яке Ти приготував перед лицем усіх народів,
<p>32 світло на просвітлення язичників і славу народу Твого Ізраїля.
<p>33 Йосиф же і Мати Його дивувалися сказаному про Нього.
<p>34 І благословив їх Симеон і сказав Марії, Матері Його: ось лежить Цей на падіння і на піднесення багатьох в Ізраїлі і на знак сперечання, —
<p>35 і Тобі Самій душу пройме меч, — щоб відкрилися помисли багатьох сердець.
<p>36 Тут була й Анна-пророчиця, дочка Фануїлова, з коліна Асирова, яка досягла глибокої старости, проживши з чоловіком сім років від дівоцтва свого;
<p>37 вдова вісімдесяти чотирьох років, яка не відходила від храму, постом і молитвою служачи день і ніч.
<p>38 Прийшовши тієї години, вона славила Господа і говорила про Нього всім, хто чекав спасіння в Єрусалимі.
<p>39 І коли виконали все за законом Господнім, повернулися до Галилеї, до міста свого Назарета.
<p>40 Дитя зростало і міцніло духом, сповнюючись премудрости, і благодать Божа була на Ньому.
<p>41 Щороку батьки Його ходили до Єрусалима на свято Пасхи.
<p>42 І коли було Йому дванадцять років, прийшли вони також за звичаєм до Єрусалима на свято.
<p>43 Як скінчилися дні свята, вони повертались, а Отрок Ісус залишився в Єрусалимі; і не помітили того Йосиф і Мати Його.
<p>44 Думали, що Він іде з іншими; пройшовши ж день дороги, почали шукати Його серед родичів та знайомих.
<p>45 І, не знайшовши Його, повернулись до Єрусалима, шукаючи Його.
<p>46 Через три дні знайшли Його в храмі, де Він сидів серед учителів, слухав їх і розпитував;
<p>47 усі, хто слухав Його, дивувалися розуму і відповідям Його.
<p>48 І, побачивши Його, здивувалися; і Мати Його сказала Йому: Чадо! Що Ти зробив з нами? Ось батько Твій і Я, вболіваючи, шукали Тебе.
<p>49 Він сказав їм: навіщо вам було шукати Мене? Хіба ви не знали, що Я маю бути в тому, що належить Отцю Моєму?
<p>50 Але вони не зрозуміли сказаних Ним слів.
<p>51 І Він пішов з ними, і прийшов у Назарет, і корився їм. І Мати Його зберігала всі слова ці в серці Своєму.
<p>52 Ісус же зростав у премудрості і віком, в любові у Бога і людей.
<h4>3</h4>
<p>1 У п’ятнадцятий же рік правління Тиверія-кесаря, коли Понтійський Пилат правив Юдеєю, Ірод був четвертовладником у Галилеї, Филип, брат його, був четвертовладником в Ітуреї і Трахонітському краї, а Лисаній був четвертовладником в Авилинеї,
<p>2 за первосвящеників Анни і Каяфи, було слово Боже до Іоана, сина Захарії, в пустелі.
<p>3 І він проходив по всій околиці Йорданській, проповідуючи хрещення покаяння для прощення гріхів,
<p>4 як написано в книзі слів Ісаї-пророка, який говорить: глас вопіющого в пустелі: приготуйте путь Господній, прямими зробіть стезі Йому.
<p>5 Кожна долина нехай наповниться, і всяка гора і пагорб зрівняються, і хай стане криве прямим, і вибоїсті дороги — рівними.
<p>6 І побачить всяка плоть спасіння Боже.
<p>7 Іоан говорив народові, що приходив хреститися від нього: поріддя єхиднове! Хто навчив вас тікати від грядущого гніву?
<p>8 Створіть же плоди, достойні покаяння, і не думайте говорити в собі: отця маємо Авраама. Кажу бо вам, що Бог з каміння цього може створити дітей Авраамові.
<p>9 Вже й сокира при корені дерева лежить: всяке дерево, що не приносить доброго плоду, зрубується і вкидається у вогонь.
<p>10 І запитували його люди, кажучи: що ж нам робити?
<p>11 Відповідаючи, він сказав їм: хто має дві одежини, хай дасть тому, хто не має, і хто має їжу, хай зробить так само.
<p>12 Прийшли і митарі хреститися від нього і сказали йому: учителю, що нам робити?
<p>13 Він відповів їм: нічого не вимагайте більше того, що призначено вам.
<p>14 Питали його також і воїни: а що нам робити? І сказав їм: нікого не кривдіть, не обмовляйте і задовольняйтеся платнею вашою.
<p>15 Коли ж народ чекав і всі роздумували в серцях своїх про Іоана, чи не Христос він, —
<p>16 Іоан усім відповідав: я хрещу вас водою: але гряде Сильніший за мене, Якому я недостойний розв’язати ремінь взуття Його; Він хреститиме вас Духом Святим і вогнем.
<p>17 Лопата в руці Його, і Він очистить тік Свій і збере пшеницю в житницю Свою, а полову спалить вогнем невгасимим.
<p>18 І багато іншого, втішаючи, благовістив Він людям.
<p>19 Ірод же, четвертовладник, якому Іоан докоряв за Іродіаду, жінку брата його, і за все, що зробив Ірод лихого,
<p>20 додав до всього іншого і те, що замкнув Іоана у в’язниці.
<p>21 І сталося, коли хрестився весь народ, і Ісус, охрестившись, молився, розкрилося небо,
<p>22 і Дух Святий зійшов на Нього в тілесному вигляді, як голуб; і був Голос з небес, Який говорив: Ти є Син Мій Улюблений, у Тобі Моє благовоління!
<p>23 Ісус, починаючи Своє служіння, був років тридцяти, і був, як думали, син Йосифів, Іліїв,
<p>24 Матфатів, Левіїв, Мелхіїв, Іаннаїв, Йосифів,
<p>25 Маттафіїв, Амосів, Наумів, Еслимів, Наггеїв,
<p>26 Маафів, Маттафіїв, Семеіїв, Йосифів, Іудин,
<p>27 Іоананів, Рисаїв, Зоровавелів, Салафіїлів, Ниріїв,
<p>28 Мелхіїв, Аддіїв, Косамів, Елмодамів, Ірів,
<p>29 Іосіїв, Єлиєзерів, Іоримів, Матфатів, Левіїв,
<p>30 Симеонів, Іудин, Йосифів, Іонанів, Єлиакимів,
<p>31 Мелеаїв, Маїнанів, Маттафаїв, Нафанів, Давидів,
<p>32 Єссеїв, Овидів, Воозів, Салмонів, Наасонів,
<p>33 Аминадавів, Арамів, Єсромів, Фаресів, Іудин,
<p>34 Яковів, Ісааків, Авраамів, Фаррин, Нахорів,
<p>35 Серухів, Рагавів, Фалеків, Єверів, Салинів,
<p>36 Каїнанів, Арфаксадів, Симів, Ноїв, Ламехів,
<p>37 Мафусалів, Єнохів, Іаредів, Малелеїлів, Каїнанів,
<p>38 Єносів, Сифів, Адамів, Божий.
<h4>4</h4>
<p>1 Ісус же, сповнений Духа Святого, повернувся від Йордану і поведений був Духом у пустелю.
<p>2 Там сорок днів він був спокушуваний дияволом і нічого не їв у ті дні, і по їх закінченні наостанку зголоднів.
<p>3 І сказав Йому диявол: якщо Ти Син Божий, то звели каменю цьому, щоб став хлібом.
<p>4 Ісус відповів йому: написано, що не хлібом єдиним житиме людина, але всяким словом Божим.
<p>5 І, вивівши Його на високу гору, диявол показав Йому всі царства світу в одну мить.
<p>6 І сказав Йому диявол: Тобі дам усю оцю владу <i>над усіми цими царствами</i> і славу їх, бо вона мені передана, і я кому схочу, даю її.
<p>7 Отже, якщо Ти поклонишся мені, то все буде Твоє.
<p>8 Ісус сказав йому у відповідь: відійди від Мене, сатано; написано: Господу Богу твоєму поклоняйся і Йому Єдиному служи.
<p>9 І повів Його до Єрусалима, і поставив Його на крилі храму, і сказав Йому: якщо Ти Син Божий, кинься звідси вниз.
<p>10 Бо написано: ангелам Своїм заповість про Тебе зберегти Тебе;
<p>11 і на руках понесуть Тебе, щоб не спіткнувся об камінь ногою Твоєю.
<p>12 Ісус відповів йому: сказано: не спокушай Господа Бога твого.
<p>13 І, закінчивши всі спокушання, диявол відійшов від Нього до часу.
<p>14 І повернувся Ісус в силі духу до Галилеї; і рознеслася чутка про Нього по всьому краю.
<p>15 Він навчав у синагогах їхніх, і всі Його славили.
<p>16 І прийшов у Назарет, де був вихований, і увійшов, за звичаєм Своїм, в день суботній у синагогу і став, щоб читати.
<p>17 Йому подали книгу пророка Ісаї; і Він, розгорнувши книгу, знайшов місце, де було написано:
<p>18 Дух Господній на Мені; бо Він помазав Мене благовістити убогим, і послав Мене зціляти розбитих серцем, проповідувати полоненим визволення, сліпим прозріння, відпустити замучених на волю,
<p>19 проповідувати літо Господнє сприятливе.
<p>20 І, згорнувши книгу і віддавши служителю, сів, і очі всіх у синагозі були звернені до Нього.
<p>21 І Він почав говорити їм: нині справдилося писання, яке ви почули.
<p>22 І всі свідчили Йому. І дивувалися словам благодаті, що виходили з уст Його, і говорили: чи ж не Йосифів це син?
<p>23 Він сказав їм: напевно, ви скажете Мені приказку: лікарю, зцілися Сам, зроби і тут, на Твоїй батьківщині, те, що, ми чули, було в Капернаумі.
<p>24 І сказав: істинно кажу вам: ніякого пророка не приймають на батьківщині своїй.
<p>25 По правді ж кажу вам, багато вдів було в Ізраїлі у дні Іллі, коли небо замкнулося на три роки і шість місяців, так що настав великий голод по всій землі,
<p>26 і до жодної з них не був посланий Ілля, а тільки в Сарепту сидонську, до жінки-вдови.
<p>27 І багато також було прокажених в Ізраїлі за пророка Єлисея, і жоден з них не очистився, тільки Неєман-сирієць.
<p>28 І сповнились усі гнівом у синагозі, почувши це.
<p>29 І, вставши, вигнали Його геть з міста і повели на вершину гори, на якій було збудоване їхнє місто, щоб скинути Його.
<p>30 Він же, пройшовши серед них, відійшов.
<p>31 І прийшов у Капернаум, місто галилейське, і навчав їх по суботах.
<p>32 І дивувалися вченню Його, бо слово Його мало владу.
<p>33 Був у синагозі чоловік, що мав духа нечистого, і він закричав гучним голосом:
<p>34 облиш, що Тобі до нас, Ісусе Назарянине? Ти прийшов погубити нас; знаю Тебе, хто Ти, Святий Божий.
<p>35 Ісус заборонив йому, сказавши: замовкни і вийди з нього. І біс, кинувши його посередині синагоги, вийшов з нього, нітрохи не зашкодивши йому.
<p>36 І усіх охопив жах, і питали один одного, кажучи: що це за слово, що з владою і силою наказує нечистим духам, і вони виходять?
<p>37 І розійшлася чутка про Нього по всіх місцях того краю.
<p>38 Вийшовши з синагоги, Він увійшов у дім Симонів; теща ж Симонова була в сильній гарячці; і благали Його за неї.
<p>39 Підійшовши до неї, Він заборонив гарячці; і покинула її. Вона відразу ж встала і слугувала їм.
<p>40 Коли ж заходило сонце, всі, хто тільки мав хворих на різні недуги, приводили їх до Нього, і Він, покладаючи на кожного з них руки, зціляв їх.
<p>41 Виходили також і біси з багатьох, викрикуючи і кажучи: Ти Христос, Син Божий. А Він забороняв їм казати, що вони знають, що Він Христос.
<p>42 А як настав день, Він, вийшовши з дому, пішов у безлюдне місце, а люди шукали Його і, прийшовши до Нього, затримували Його, щоб не йшов від них.
<p>43 Він же сказав їм: і іншим містам Мені належить благовістити Царство Боже, бо на те Я посланий.
<p>44 І проповідував у синагогах галилейських.
<h4>5</h4>
<p>1 Одного разу, коли народ тиснувся до Нього, щоб слухати Слово Боже, а Він стояв біля озера Генісаретського,
<p>2 і побачив Він два човни, що стояли при озері; а рибалки, вийшовши з них, полоскали сіті.
<p>3 Увійшовши в один з човнів, який належав Симонові, Він просив його відплисти трохи від берега і, сівши, навчав людей з човна.
<p>4 Коли ж перестав навчати, сказав Симонові: відпливи на глибину і закиньте сіті свої для лову.
<p>5 Симон сказав Йому у відповідь: Наставнику, ми трудилися всю ніч і нічого не впіймали, але за словом Твоїм закину сіть.
<p>6 Зробивши це, вони наловили дуже багато риби, аж проривалася сіть у них.
<p>7 І дали знак друзям з другого човна, щоб прийшли допомогти їм; і прийшли, і наповнили обидва човни так, що вони почали тонути.
<p>8 Побачивши це, Симон-Петро припав до колін Ісусових і сказав: Господи, відійди від мене, бо я чоловік грішний!
<p>9 Бо жах охопив його і всіх, що були з ним, від того улову риби, яку зловили;
<p>10 також і Якова та Іоана, синів Зеведеєвих, які були спільниками Симона. І сказав Ісус Симонові: не бійся, віднині будеш ловцем людей.
<p>11 І, витягнувши обидва човни на берег, залишили все і пішли за Ним.
<p>12 Коли Ісус був в одному місті, прийшов чоловік, увесь в проказі, і, побачивши Ісуса, упав ниць і благав Його: Господи, якщо Ти хочеш, можеш мене очистити.
<p>13 Він простяг руку, доторкнувся до нього і сказав: хочу, очисться. І відразу проказа зійшла з нього.
<p>14 І Він звелів йому нікому не говорити, а піти показатися священикові і принести жертву за очищення своє, як повелів Мойсей, на свідчення їм.
<p>15 Розійшлася ще більше чутка про Нього, і сходилося до Нього безліч народу послухати і зцілитися від Нього від недуг своїх.
<p>16 Він же відходив у безлюдні місця і молився.
<p>17 Одного дня, коли Він навчав, і сиділи тут фарисеї і законовчителі, що поприходили з усяких місць Галилеї та Юдеї і з Єрусалима, і сила Господня являлася у зціленні хворих, —
<p>18 і ось люди принесли на постелі чоловіка, який був розслаблений, і намагалися внести його в дім і покласти перед Ним;
<p>19 і, не знайшовши, як пронести його через натовп, вилізли на дім і через покрівлю спустили його з постіллю на середину, перед Ісусом.
<p>20 І Він, побачивши віру їхню, сказав йому: чоловіче, відпускаються тобі гріхи твої.
<p>21 Книжники і фарисеї почали розмірковувати, кажучи: хто ж є Цей, що богохульствує? Хто може відпускати гріхи, крім одного Бога?
<p>22 Ісус, зрозумівши міркування їхні, сказав їм у відповідь: що помишляєте в серцях ваших?
<p>23 Що легше — сказати: відпускаються тобі гріхи твої, чи сказати: встань і ходи?
<p>24 Але щоб ви знали, що Син Людський має владу на землі відпускати гріхи, — сказав Він розслабленому: тобі кажу, встань, візьми постіль твою та йди в дім твій.
<p>25 І він відразу встав перед ними, взяв те, на чому лежав, та й пішов до дому свого, славлячи Бога.
<p>26 І жах охопив усіх, і славили Бога і, сповнені страхом, говорили: преславне бачили ми нині.
<p>27 І після цього вийшов Ісус і побачив митаря на ім’я Левій, що сидів на митниці, і сказав йому: йди за Мною.
<p>28 І той, покинувши все, встав і пішов услід за Ним.
<p>29 І влаштував Йому Левій у домі своїм велику гостину; і там було багато митарів та інших, які возлежали з ними.
<p>30 Книжники ж і фарисеї нарікали на Нього і говорили ученикам Його: чому ви їсте і п’єте з митарями та грішниками?
<p>31 Ісус же сказав їм у відповідь: не здорові потребують лікаря, а недужі.
<p>32 Я прийшов покликати не праведників до покаяння, але грішників.
<p>33 Вони ж сказали Йому: чому учні Іоанові часто постять і моляться, також і фарисейські, а Твої їдять і п’ють?
<p>34 Він же сказав їм: чи можете примусити гостей весільних постити, доки з ними жених?
<p>35 Але прийдуть дні, коли забраний буде від них жених, і тоді поститимуть у ті дні.
<p>36 Сказав же і притчу їм: ніхто не накладає латки до старої одежі, відірвавши від нової одежі; а інакше і нове розірветься, і до старого не підійде те, що з нового.
<p>37 І ніхто не вливає молодого вина в старі міхи, і саме виллється, і міхи пропадуть.
<p>38 А молоде вино в нові міхи треба вливати; тоді збережеться і те, і друге.
<p>39 І ніхто, пивши старе <i>вино</i>, не захоче зараз же молодого, бо скаже: старе краще.
<h4>6</h4>
<p>1 Сталося, що у суботу, першу після другого дня Пасхи, довелося Йому йти через посіви, і ученики Його зривали колоски і їли, розтираючи руками.
<p>2 Деякі ж з фарисеїв сказали їм: навіщо ви робите те, чого не годиться робити в суботу?
<p>3 Ісус сказав їм у відповідь: хіба ви не читали, що вчинив Давид, коли зголоднів сам і ті, що були з ним?
<p>4 Як він увійшов у дім Божий, і взяв хліби принесення , і їв, і дав тим, що були з ним, хоча їх не можна було їсти нікому, тільки одним священикам.
<p>5 І сказав їм: бо Син Людський є господарем і суботи.
<p>6 Довелося ж і в іншу суботу увійти Йому в синагогу і навчати. Там був чоловік, у якого права рука була суха.
<p>7 Книжники ж і фарисеї стежили за Ним, чи не зцілить Він у суботу, щоб знайти звинувачення проти Нього.
<p>8 Він же, знаючи помисли їхні, сказав чоловікові, що мав суху руку: встань і вийди на середину. І він встав і вийшов.
<p>9 Тоді сказав їм Ісус: запитаю вас, що годиться робити в суботу — добро чи зло? Спасти душу чи згубити? Вони мовчали.
<p>10 І, поглянувши на всіх них, сказав тому чоловікові: простягни руку твою. Він так і зробив; і стала рука його здорова, як і друга.
<p>11 Вони ж розлютилися і говорили між собою, що б їм вчинити з Ісусом.
<p>12 У ті дні Ісус зійшов на гору помолитися і пробув усю ніч у молитві до Бога.
<p>13 Коли ж настав день, покликав учеників Своїх і обрав з них дванадцятьох, яких назвав апостолами:
<p>14 Симона, якого назвав Петром, і Андрія, брата його, Якова та Іоана, Филипа та Варфоломія,
<p>15 Матфея та Фому, Якова Алфеєвого та Симона, званого Зилотом, Іуду Якового та
<p>16 Іуду Іскаріотського, який потім став зрадником.
<p>17 І зійшовши з ними, Він став на рівному місці; також багато учеників Його і безліч народу з усієї Юдеї та Єрусалима, з приморських місць Тирських і Сидонських,
<p>18 що прийшли послухати Його і зцілитися від недуг своїх, також і ті, що страждали від нечистих духів, — і зцілялися.
<p>19 І весь народ намагався доторкнутися до Нього, бо від Нього виходила сила і зціляла всіх.
<p>20 І Він, звівши очі Свої на учеників Своїх, говорив: Блаженні убогі духом, бо ваше є Царство Боже.
<p>21 Блаженні ті, що жадають тепер, бо насититеся. Блаженні ті, що плачуть тепер, бо втішитеся.
<p>22 Блаженні будете, коли зненавидять вас люди і коли розлучать вас і ганьбитимуть, і знеславлять ім’я ваше заради Сина Людського.
<p>23 Радійте того дня і веселіться, бо велика вам нагорода на небесах. Так робили пророкам батьки їхні.
<p>24 Але горе вам, багаті, бо ви вже одержали свою втіху.
<p>25 Горе вам, ситі нині, бо будете голодувати. Горе вам, що смієтесь тепер, бо будете плакати і ридати!
<p>26 Горе вам, коли всі люди говоритимуть про вас добре, бо так робили лжепророкам батьки їхні.
<p>27 Але вам, хто слухає, кажу: любіть ворогів ваших, добро творіть тим, хто ненавидить вас;
<p>28 благословляйте тих, хто проклинає вас, і моліться за тих, хто кривдить вас.
<p>29 Хто вдарить тебе по щоці, підстав і другу, і хто забирає в тебе верхній одяг, не борони <i>взяти</i> і сорочку.
<p>30 Кожному, хто просить у тебе, дай, а від того, хто забирає твоє, не вимагай.
<p>31 І як хочете, щоб робили вам люди, так і ви робіть їм.
<p>32 І коли ви любите тих, хто вас любить, яка вам за те дяка? Бо і грішники люблять тих, хто їх любить.
<p>33 І якщо ви робите добро тим, хто вам робить добро, яка вам за те дяка? Бо і грішники те саме роблять.
<p>34 І коли позичаєте тим, від кого сподіваєтесь одержати, яка за те вам дяка? Бо і грішники позичають грішникам, щоб стільки ж одержати.
<p>35 Але ви любіть ворогів ваших, добро творіть і позичайте, нічого не сподіваючись; і буде вам нагорода велика, і будете синами Всевишнього; бо Він добрий і до невдячних, і злих.
<p>36 Отже, будьте милосердні, як і Отець ваш милосердний.
<p>37 Не судіть, то і вас не судитимуть; не осуджуйте, то й вас не осудять; прощайте, то й вас прощатимуть;
<p>38 давайте, і дасться вам: мірою доброю, натоптаною, утрушеною, переповненою віддадуть вам, бо якою мірою міряєте, такою ж відміряється і вам.
<p>39 Сказав же їм притчу: чи може сліпий сліпого водити? Чи не впадуть обидва в яму?
<p>40 Учень не буває вищим від свого учителя; але, удосконалившись, кожен буде, як і вчитель його.
<p>41 Що ж ти бачиш скалку в оці брата твого, а колоди, що є в оці твоєму, не відчуваєш?
<p>42 Або, як можеш сказати братові твоєму: брате, дай я вийму скалку з ока твого, коли сам не бачиш колоди у своєму оці? Лицеміре! Вийми перше колоду з ока свого, і тоді побачиш, як вийняти скалку з ока брата твого.
<p>43 Нема доброго дерева, яке родило б поганий плід, і немає поганого дерева, яке родило б плід добрий.
<p>44 Бо всяке дерево пізнається за плодом своїм: не збирають смокви з терня і не знімають винограду з чагарника.
<p>45 Добра людина з доброго скарбу серця свого виносить добре, а зла людина з лихого скарбу серця свого виносить зле: бо з повноти серця промовляють уста її.
<p>46 Чому ж ви Мене кличете: Господи! Господи! — а не робите того, що Я кажу?
<p>47 Всякий, хто приходить до Мене та слухає слова Мої і виконує їх, — скажу вам, до кого подібний.
<p>48 Він подібний до людини, яка, будуючи дім, вкопала, заглибила і поклала основу на камені; коли ж сталася повінь і вода підступила до того дому, то не могла його зрушити, бо він був збудований на камені.
<p>49 А хто слухає і не виконує, той подібний до людини, яка збудувала дім на землі без основи, то як тільки ринула на нього вода, він зараз же розвалився; і руйнування дому того було велике.
<h4>7</h4>
<p>1 Коли ж Він скінчив усі слова Свої до людей, що слухали Його, то увійшов до Капернаума.
<p>2 У одного сотника був хворий при смерті слуга, яким той дорожив.
<p>3 Почувши про Ісуса, він послав до Нього старійшин юдейських просити Його, щоб прийшов зцілити слугу його.
<p>4 І вони, прийшовши до Ісуса, щиро благали Його, кажучи: він достойний, щоб Ти зробив для нього це,
<p>5 бо любить народ наш і збудував нам синагогу.
<p>6 Ісус пішов з ними. І коли Він був уже недалеко від дому, сотник послав до Нього друзів сказати Йому: Господи, не трудися, бо я недостойний, щоб Ти під дах мій увійшов.
<p>7 Тому і самого себе не вважаю я достойним прийти до Тебе; але скажи тільки слово, і одужає слуга мій.
<p>8 Бо і я, людина підвладна, маючи під собою воїнів, кажу одному: йди, і він іде; і другому: прийди, і приходить; і слузі моєму: роби те, і робить.
<p>9 Почувши це, Ісус здивувався йому і, повернувшись, сказав до народу, що йшов за Ним: кажу вам, що навіть в Ізраїлі Я не знайшов такої віри.
<p>10 Посланці, повернувшись у дім, знайшли хворого слугу здоровим.
<p>11 Після цього Ісус пішов до міста, що зветься Наїн; і з Ним ішло багато учеників Його і безліч народу.
<p>12 Коли ж Він підійшов до воріт міста, саме виносили померлого, єдиного сина у матері, а вона була вдова; і чимало народу йшло з нею з міста.
<p>13 Побачивши її, Господь змилосердився над нею і сказав їй: не плач.
<p>14 І, підійшовши, доторкнувся до мар; ті, що несли, зупинилися, і Він сказав: юначе, тобі кажу, встань!
<p>15 І мертвий сів і почав говорити; і віддав його Ісус матері його.
<p>16 І всіх охопив страх, і славили Бога, кажучи: великий пророк постав між нами, і Бог відвідав народ Свій.
<p>17 Така чутка про Нього розійшлася по всій Юдеї і по всьому тому краю.
<p>18 І сповістили про все те Іоана учні його.
<p>19 Іоан, прикликавши двох з учнів своїх, послав до Ісуса спитати: чи Ти Той, Хто має прийти, чи іншого нам чекати?
<p>20 Вони, прийшовши до Ісуса, сказали: Іоан Хреститель послав нас до Тебе спитати — чи Ти Той, Хто має прийти, чи іншого нам чекати?
<p>21 А в той час Він зцілив багатьох від недуг і ран, і від злих духів, і багатьом сліпим дарував прозріння.
<p>22 І сказав їм Ісус у відповідь: підіть, розкажіть Іоанові, що ви бачили і чули: сліпі прозрівають, криві ходять, прокажені очищаються, глухі чують, мертві воскресають, убогі благовістять.
<p>23 І блаженний той, хто не спокуситься через Мене!
<p>24 А як одійшли учні Іоана, Він почав говорити народові про Іоана: на що ходили ви дивитися в пустелю? Чи на тростину, що вітер колише?
<p>25 На кого ходили дивитися? Чи на людину, одягнену в м’який одяг? Але ті, що одягаються пишно та живуть у розкошах, знаходяться в царських палатах.
<p>26 На що ж ви ходили дивитися? На пророка? Так, кажу вам, і більше, ніж на пророка.
<p>27 Це той, про кого написано: ось Я посилаю ангела Мого перед лицем Твоїм, який приготує путь Твою перед Тобою.
<p>28 Бо кажу вам: з народжених жінками немає жодного пророка, більшого за Іоана Хрестителя, але найменший у Царстві Божому більший за нього.
<p>29 І всі люди, що слухали Його, <i>навіть</i> і митарі, визнавши славу Бога, хрестилися хрещенням Іоановим.
<p>30 Фарисеї ж і законники відкинули волю Божу про себе і не хрестилися від нього.
<p>31 Тоді Господь сказав: кому уподібню людей роду цього і до кого вони подібні?
<p>32 Вони подібні до дітей, що сидять на торжищах і кличуть одне одного й кажуть: ми грали вам на сопілці, а ви не танцювали; ми співали вам жалібних пісень, а ви не плакали.
<p>33 Бо прийшов Іоан Хреститель, який ні хліба не їсть, ні вина не п’є, і говорите: він біса має.
<p>34 Прийшов Син Людський, Який їсть і п’є, і говорите: ось чоловік, Який любить їсти, пити вино, друг митарям і грішникам.
<p>35 І виправдалася премудрість всіма дітьми своїми .
<p>36 Один з фарисеїв просив Його, щоб спожив з ним їжі, і Він, прийшовши в дім фарисея, возліг.
<p>37 І ось жінка з того міста, яка була грішницею, довідавшись, що Він перебуває в домі фарисея, принесла алавастрову посудину з миром
<p>38 і, припавши до ніг Його ззаду, плачучи, почала обмивати ноги Його слізьми і обтирати волоссям голови своєї, цілувала ноги Його і мастила миром.
<p>39 Фарисей же, що запросив Його, побачивши це, сказав сам собі: якби Він був пророком, то знав би, хто і яка жінка доторкається до Нього, бо вона грішниця.
<p>40 Звернувшись до нього, Ісус сказав: Симоне, я маю тобі дещо сказати. Він же говорить: кажи, Вчителю.
<p>41 Ісус сказав: у одного лихваря було два боржники, один винен був п’ятсот динаріїв, а другий п’ятдесят.
<p>42 Коли ж вони не мали чим віддати, він простив обом. Скажи ж, котрий з них більше полюбить його?
<p>43 У відповідь Симон сказав: думаю, що той, якому більше простив. Він сказав: правильно ти розсудив.
<p>44 І, обернувшись до жінки, сказав Симонові: чи бачиш цю жінку? Я прийшов у дім твій, і ти не дав Мені води на ноги, вона ж слізьми обливала ноги Мої і волоссям голови своєї обтерла.
<p>45 Ти цілування не дав Мені, а вона, відколи Я прийшов, не перестає цілувати ноги Мої.
<p>46 Ти оливою не помастив голови Моєї, вона ж миром намастила ноги Мої.
<p>47 Через те кажу тобі: прощаються гріхи її численні за те, що вона полюбила багато, а кому мало прощається, той мало любить.
<p>48 Їй же сказав: прощаються тобі гріхи.
<p>49 Ті, що були з Ним, почали говорити про себе: хто Він, що й гріхи прощає?
<p>50 Він же сказав жінці: віра твоя спасла тебе; йди з миром.
<h4>8</h4>
<p>1 Після цього проходив Він по містах і селах, проповідуючи і благовістячи Царство Боже, і з Ним дванадцять.
<p>2 І деякі жінки, яких Він зцілив від злих духів і недуг: Марія, звана Магдалиною, з якої вийшло сім бісів,
<p>3 та Іоанна, жінка Хузи, домоправителя Іродового, і Сусанна, і багато інших, які служили Йому з майна свого.
<p>4 Коли ж зібралося багато народу, і з усіх міст жителі сходилися до Нього, Він почав говорити притчу:
<p>5 вийшов сівач сіяти зерно своє і, коли сіяв, одне впало при дорозі, і було потоптане, і птахи небесні подзьобали його.
<p>6 А інше впало на каміння і, зійшовши, всохло, бо не мало вологи.
<p>7 А ще інше впало поміж терня, і виросло терня і заглушило його.
<p>8 Інше ж упало в добру землю і, коли зійшло, дало плід у стократ. Сказавши це, виголосив: хто має вуха слухати, нехай слухає!
<p>9 Ученики ж Його запитали в Нього: що означає притча ця?
<p>10 Він сказав: вам дано розуміти таємниці Царства Божого, а іншим — у притчах, щоб вони, дивлячись, не бачили і, слухаючи, не розуміли.
<p>11 Ось що означає притча ця. Зерно — це слово Боже.
<p>12 А те, що впало при дорозі, це ті, що слухають, але потім приходить диявол і забирає слово із серця їхнього, щоб вони не увірували і не спаслись.
<p>13 А те, що на камінні, це ті, що, як тільки почують слово, з радістю приймають, але не мають кореня, дочасно вірують, а під час спокуси відпадають.
<p>14 А те, що впало поміж терня, це ті, що слухають слово, але відходять і, заглушені турботами, багатством та життєвими насолодами, не дають плоду.
<p>15 А те, що впало в добру землю, це ті, які добрим і щирим серцем почуте слово бережуть і приносять плід у терпінні. Сказавши це, Він виголосив: хто має вуха слухати, нехай слухає.
<p>16 Ніхто, засвітивши світильник, не покриває його посудиною або не ставить під ліжко, а ставить на свічник, щоб ті, що входять, бачили світло.
<p>17 Бо немає нічого таємного, що не стало б явним, ні прихованого, що не стало б відомим і не відкрилося б.
<p>18 Отже, пильнуйте, як слухаєте: бо хто має, тому дасться, а хто не має, у того відбереться і те, що він думає мати.
<p>19 Прийшли до Нього Мати і брати Його, і не могли доступитися до Нього через народ.
<p>20 І сповістили Його, кажучи: Мати Твоя і брати Твої стоять зовні, бажаючи бачити Тебе.
<p>21 Він же сказав їм у відповідь: мати Моя і брати Мої — це ті, що слухають слово Боже і виконують його.
<p>22 Одного дня увійшов Він у човен з учениками Своїми і сказав їм: переправимось на той бік озера. І вирушили.
<p>23 Коли пливли вони, Він заснув. Знялася буря велика на озері, і заливало їх хвилями, і вони були в небезпеці.
<p>24 І, приступивши, вони розбудили Його, кажучи: Наставнику! Наставнику, гинемо! Він же, вставши, заборонив вітрові і хвилям; і вони уляглись, і настала тиша.
<p>25 Тоді Він сказав їм: де віра ваша? Вони ж у страху і здивуванні говорили один одному: Хто ж Цей, що й вітрам і воді наказує, і слухаються Його?
<p>26 І припливли в землю Гадаринську, що навпроти Галилеї.
<p>27 Коли ж Він зійшов на берег, зустрів Його один чоловік з міста, що упродовж багатьох років мав бісів, і не вдягався в одяг, і жив не в домі, а в гробах.
<p>28 Побачивши ж Ісуса, він закричав, припав до Нього і гучним голосом сказав: що Тобі до мене, Ісусе, Сину Бога Вишнього? Благаю Тебе, не муч мене!
<p>29 Бо Ісус повелів нечистому духові вийти з цього чоловіка, тому що він багато років мучив його; і в’язали його ланцюгами залізними і путами, і стерегли його, але він розривав ланцюги, і гнав його біс у пустелю.
<p>30 Ісус запитав його: як твоє ім’я? Він же сказав: легіон, — бо багато бісів увійшло в нього.
<p>31 І вони благали Ісуса, щоб не повелів їм іти в безодню.
<p>32 Тут же на горі паслося велике стадо свиней. І біси благали Його, щоб дозволив їм увійти в них, і повелів їм.
<p>33 Біси, вийшовши з чоловіка, увійшли в свиней, і кинулося стадо з кручі в озеро, і потонуло.
<p>34 Пастухи, побачивши, що сталося, побігли і розповіли в місті і по селах.
<p>35 І вийшли побачити, що сталось; і, прийшовши до Ісуса, знайшли чоловіка, з якого вийшли біси, одягненого і при своєму розумі, котрий сидів біля ніг Ісусових, і вжахнулися.
<p>36 А ті, що бачили, розповіли їм, як зцілився біснуватий.
<p>37 І весь народ краю Гадаринського просив Його відійти від них, бо їх охопив великий страх. Він увійшов у човен і повернувся.
<p>38 Чоловік же, з якого вийшли біси, благав Його, щоб бути з Ним. Але Ісус відпустив його, сказавши:
<p>39 повернись у дім твій і розкажи, що сотворив тобі Бог. Він пішов і проповідував по всьому місту, що сотворив йому Ісус.
<p>40 Коли ж Ісус повернувся, народ прийняв Його, бо всі чекали на Нього.
<p>41 І ось прийшов чоловік на ім’я Іаїр, який був начальником синагоги; і, припавши до ніг Ісусових, благав Його увійти до нього в дім;
<p>42 бо у нього була єдина дочка років дванадцяти, і та помирала. Коли ж Він йшов, народ тиснув Його.
<p>43 І жінка, що дванадцять років страждала на кровотечу, витратила на лікарів усе своє майно і в жодного не змогла вилікуватися.
<p>44 І, підійшовши ззаду, доторкнулася до краю одежі Його; і вмить кровотеча у неї зупинилась.
<p>45 І сказав Ісус: хто доторкнувся до Мене? Коли ж усі відмовлялися, Петро і ті, що були з Ним, сказали: Наставнику, народ оточує Тебе і тисне, — а Ти говориш: хто доторкнувся до Мене?
<p>46 Ісус же сказав: хтось доторкнувся до Мене, бо Я відчув, як сила вийшла з Мене.
<p>47 Жінка, побачивши, що вона не втаїлася, тремтячи, підійшла і, впавши перед Ним, розповіла Йому перед усім народом, з якої причини доторкнулася до Нього і як раптом зцілилася.
<p>48 Він сказав їй: дерзай, дочко! Віра твоя спасла тебе, іди з миром!
<p>49 Коли Він ще говорив це, приходить один з дому начальника синагоги і говорить йому: твоя дочка вмерла, не турбуй Учителя.
<p>50 Ісус же, почувши це, сказав йому: не бійся, тільки віруй, і спасенна буде.
<p>51 Прийшовши в дім, не дозволив увійти нікому, крім Петра, Іоана і Якова та батька і матері тієї дівчини.
<p>52 Всі плакали і ридали за нею. А Він сказав: не плачте, вона не вмерла, але спить.
<p>53 І глузували з Нього, знаючи, що вона вмерла.
<p>54 Він же, виславши всіх геть, узяв її за руку і виголосив: дівчино, встань.
<p>55 І повернувся дух її, і воскресла вмить, і Він звелів дати їй їсти.
<p>56 І здивувалися батьки її. Він же повелів їм нікому не казати про те, що сталося.
<h4>9</h4>
<p>1 Скликавши дванадцятьох, Ісус дав їм силу і владу над усіма бісами і зціляти від недуг.
<p>2 І послав їх проповідувати Царство Боже та зціляти хворих.
<p>3 І сказав їм: нічого не беріть на дорогу: ні палиці, ні торби, ні хліба, ні срібла, і не майте по дві одежі.
<p>4 І в який дім увійдете, там залишайтесь і звідтіля виходьте <i>в дорогу</i>.
<p>5 А якщо де не приймуть вас, то, виходячи з того міста, обтрусіть і порох з ніг ваших на свідчення проти них.
<p>6 Вони вийшли і проходили по селах, благовістячи і зціляючи повсюди.
<p>7 Почув Ірод четвертовладник про все, що діялося через Нього, і стривожився, бо одні говорили, що то Іоан повстав з мертвих;
<p>8 інші ж — що Ілля з’явився, а ще інші, що воскрес один з давніх пророків.
<p>9 І сказав Ірод: Іоанові я відсік голову; хто ж Цей, про Кого я таке чую? І намагався побачити Його.
<p>10 Апостоли, повернувшись, розповіли Йому, що вони зробили. І Він, взявши їх з Собою, відійшов осібно в безлюдне місце біля міста, що зветься Вифсаїда.
<p>11 Але люди, довідавшись, пішли за Ним; і Він, прийнявши їх, говорив їм про Царство Боже і зціляв тих, хто потребував зцілення.
<p>12 День же почав схилятись. І приступивши до Нього, дванадцять сказали Йому: відпусти людей, щоб вони пішли в навколишні села і селища ночувати і знайти їжу, бо ми тут у безлюдному місці.
<p>13 А Він сказав їм: ви дайте їм їсти. Вони сказали: нема в нас нічого, крім п’яти хлібів та двох рибин; хіба піти нам та купити їжі для всіх цих людей?
<p>14 Бо їх було близько п’яти тисяч мужів. Але Він сказав ученикам Своїм: розсадіть їх рядами по п’ятдесят.
<p>15 І зробили так, і розсадили всіх.
<p>16 Він же, узявши п’ять хлібів і дві рибини і поглянувши на небо, благословив їх, переломив і дав ученикам, щоб роздали народові.
<p>17 І всі їли, і наситились, і набрали залишків дванадцять кошиків.
<p>18 І сталося, коли Він молився у безлюдному місці, ученики були з Ним. Він запитав їх: за кого вважає Мене народ?
<p>19 Вони сказали у відповідь: за Іоана Хрестителя, а інші за Іллю; а ще інші говорять, що воскрес один з давніх пророків.
<p>20 Він же спитав їх: а ви за кого Мене вважаєте? Петро відповів: за Христа Божого.
<p>21 Він же суворо наказав їм нікому не говорити про це,
<p>22 сказавши, що Синові Людському належить багато постраждати, бути зневаженим старійшинами, первосвящениками і книжниками, і бути вбитим, і на третій день воскреснути.
<p>23 До всіх же сказав: якщо хто хоче йти за Мною, нехай зречеться себе, візьме хрест свій та йде за Мною.
<p>24 Бо хто хоче зберегти свою душу, той погубить її, а хто погубить душу свою заради Мене, той збереже її.
<p>25 Бо що за користь матиме людина, якщо придбає ввесь світ, себе ж саму згубить чи занапастить?
<p>26 Бо хто посоромиться Мене і слів Моїх, того й Син Людський посоромиться, коли прийде у славі Своїй, і Отця, і святих ангелів.
<p>27 Воістину кажу вам: є деякі з присутніх тут, які не зазнають смерти, доки не побачать Царство Боже.
<p>28 Після цих слів, днів через вісім, узявши Петра, Іоана і Якова, зійшов Він на гору помолитись.
<p>29 І коли Він молився, вигляд лиця Його змінився, і одяг Його зробився білим, блискучим.
<p>30 І ось два мужі розмовляли з Ним, то були Мойсей і Ілля:
<p>31 з’явившись у славі, вони говорили про кінець Його, який Йому належить завершити в Єрусалимі.
<p>32 Петро ж і ті, що були з Ним, зморені були сном; але, прокинувшись, побачили славу Його і двох мужів, які стояли з Ним.
<p>33 Коли вони відійшли від Нього, Петро сказав Ісусові: Наставнику, добре нам тут бути; поставимо три намети: Тобі один, Мойсеєві один і один Іллі, — не знаючи сам, що говорить.
<p>34 Коли ж він це говорив, з’явилася хмара і покрила їх, і вони злякались, як увійшли в хмару.
<p>35 І був з хмари Голос, Який говорив: Цей є Син Мій Улюблений; Його слухайте!
<p>36 І коли був цей Голос, Ісус залишився один. А вони промовчали і нікому нічого не розповідали в ті дні про те, що бачили.
<p>37 Наступного дня, як зійшли вони з гори, зустріло Його багато народу.
<p>38 Раптом хтось з народу викликнув: Учителю, благаю Тебе, зглянься на сина мого, бо він у мене єдиний:
<p>39 його хапає дух, і він зненацька скрикує, і трясе його так, що він пускає піну; і ледве відходить від нього, змучивши його.
<p>40 Я просив учеників Твоїх, щоб вигнали його; та вони не змогли.
<p>41 Ісус же сказав у відповідь: о роде невірний і розбещений! Доки буду з вами і терпітиму вас? Приведи до Мене сина твого.
<p>42 Коли ж той ще йшов, біс звалив його і стряс, але Ісус заборонив нечистому духові і зцілив отрока, і віддав його батькові його.
<p>43 І всі дивувались величі Божій. Коли всі ще дивувались усьому, що творив Ісус, Він сказав ученикам Своїм:
<p>44 вкладіть у вуха ваші ці слова: Син Людський має бути виданий в руки людські.
<p>45 Вони ж не зрозуміли слова цього, і воно було закрите від них, так що вони не збагнули його, а запитати Його про це слово боялись.
<p>46 Спало ж їм на думку — хто б з них був більший?
<p>47 Ісус же, знаючи думку серця їхнього, взяв дитину і поставив її перед Собою
<p>48 і сказав їм: хто прийме оце дитя в ім’я Моє, той Мене приймає; і хто приймає Мене, той приймає Того, Хто послав Мене; бо хто найменший між вами, той є великий.
<p>49 При цьому Іоан сказав: Наставнику, ми бачили чоловіка, який іменем Твоїм виганяє бісів, і заборонили йому, бо він не ходить з нами.
<p>50 Ісус сказав йому: не забороняйте; бо хто не проти вас, той за вас.
<p>51 І було, коли наближалися дні відходу Його з цього світу, Він твердо вирішив іти до Єрусалима.
<p>52 І послав вісників перед лицем Своїм; і вони пішли, і увійшли до села самарянського, щоб приготувати Йому.
<p>53 Але там не прийняли Його, бо було видно, що йде Він до Єрусалима.
<p>54 Побачивши це, ученики Його, Яків і Іоан, сказали: Господи, хочеш, ми скажемо, щоб вогонь зійшов з неба і спалив їх, як і Ілля вчинив?
<p>55 Але Він, обернувшись до них, заборонив їм і сказав: не знаєте, якого ви духу;
<p>56 бо Син Людський прийшов не губити душі людські, а спасати. І пішли до іншого села.
<p>57 Сталось, що коли вони були в дорозі, хтось сказав Йому: Господи! Я піду за Тобою, куди б Ти не пішов.
<p>58 Ісус сказав йому: лисиці мають нори, і птахи небесні — гнізда; а Син Людський не має, де й голови прихилити.
<p>59 А іншому сказав: іди за Мною. Той сказав: Господи, дозволь мені перше піти і поховати батька мого.
<p>60 Але Ісус сказав йому: залиш мертвим ховати своїх мерців; а ти йди, благовісти Царство Боже.
<p>61 І ще інший сказав: я піду за Тобою, Господи, тільки дозволь перше мені попрощатися з домашніми моїми.
<p>62 Але Ісус сказав йому: жоден, хто поклав руку свою на рало і озирається назад, не придатний для Царства Божого.
<h4>10</h4>
<p>1 Після того обрав Господь і інших сімдесят учеників і послав їх по двоє перед Собою до кожного міста і місцевості, куди Сам хотів іти.
<p>2 І сказав їм: жниво велике, а женців мало; тож благайте Господаря жнива, щоб вислав женців на жниво Своє.
<p>3 Ідіть! Я посилаю вас, як ягнят між вовків.
<p>4 Не беріть ні мішка, ні торби, ні взуття, і нікого в дорозі не вітайте.
<p>5 В який дім увійдете, спочатку кажіть: мир дому цьому.
<p>6 І якщо буде там син миру, то спочине на ньому мир ваш, а коли ні, то до вас повернеться.
<p>7 В тому ж домі перебувайте, їжте і пийте те, що в них є, бо робітник вартий винагороди своєї. Не переходьте з дому в дім.
<p>8 І в яке тільки місто прийдете і приймуть вас, їжте, що вам подадуть.
<p>9 І зціляйте недужих, що знаходяться в ньому, і кажіть їм: наблизилось до вас Царство Боже.
<p>10 Якщо ж прийдете в якесь місто і не приймуть вас, то, вийшовши на перехрестя його, скажіть:
<p>11 і порох, що прилип до нас з вашого міста, обтрушуємо вам; але знайте, що наблизилося до вас Царство Боже.
<p>12 Кажу ж вам, що содомлянам у день той відрадніше буде, ніж місту тому.
<p>13 Горе тобі, Хоразине, горе тобі, Вифсаїдо, бо якби у Тирі та Сидоні сталися ті чудеса, які були у вас, то давно б вони, сидячи у веретищі й попелі, покаялися.
<p>14 Однак Тиру і Сидону відрадніше буде на суді, ніж вам.
<p>15 І ти, Капернауме, що піднісся до неба, до пекла зійдеш.
<p>16 Хто слухає вас, той Мене слухає, і хто зневажає вас, той Мене зневажає, а хто зневажає Мене, той зневажає Того, Хто послав Мене.
<p>17 Сімдесят учеників повернулися з радістю і говорили: Господи, і біси коряться нам в ім’я Твоє.
<p>18 Він же сказав їм: Я бачив сатану, що, як блискавка, впав з неба.
<p>19 Ось даю вам владу наступати на змій, і на скорпіонів, і на всяку силу вражу; і ніщо не зашкодить вам.
<p>20 Однак тому не радійте, що духи вам коряться; а радійте тому, що імена ваші записані на небесах.
<p>21 У той час зрадів духом Ісус і сказав: славлю Тебе, Отче, Господи неба і землі, що Ти утаїв це від премудрих та розумних і відкрив те дітям. Так, Отче, бо таке було Твоє благовоління.
<p>22 І, звернувшись до учеників, сказав: усе передав Мені Отець Мій; і ніхто не знає, хто є Син, тільки Отець; і хто є Отець, знає тільки Син і той, кому Син хоче відкрити.
<p>23 І, звернувшись до учеників, сказав їм осібно: блаженні очі, які бачать те, що ви бачите!
<p>24 Бо кажу вам, багато пророків і царів бажали б бачити те, що ви бачите, та й не побачили, і чути, що ви чуєте, та й не почули.
<p>25 І ось один законник встав і, спокушаючи Його, сказав: Учителю, що зробити мені, щоб успадкувати життя вічне?
<p>26 Він же сказав йому: в законі що написано? Як читаєш?
<p>27 Він сказав у відповідь: люби Господа Бога твого всім серцем твоїм, і всією душею твоєю, і всією силою твоєю, і всім розумом твоїм, і ближнього твого — як самого себе.
<p>28 Ісус сказав йому: правильно ти відповідав; так роби — і будеш жити.
<p>29 Він же, бажаючи виправдати себе, сказав Ісусові: а хто ж мій ближній?
<p>30 На це Ісус сказав: один чоловік ішов з Єрусалима до Єрихона і потрапив до рук розбійників, які зняли з нього одяг, поранили його і відійшли, залишивши його ледве живого.
<p>31 Випадково один священик проходив тією дорогою і, побачивши його, пройшов мимо.
<p>32 Так само і левит, що був на тому місці, підійшов, подивився і пройшов мимо.
<p>33 Якийсь же самарянин, проїжджаючи, натрапив на нього і, побачивши його, змилосердився;
<p>34 і, підійшовши, перев’язав йому рани, поливши оливою і вином; і, посадивши його на свого осла, привіз його до заїжджого двору і потурбувався про нього;
<p>35 а на другий день, відходячи, вийняв два динарії, дав господареві заїжджого двору і сказав йому: подбай про нього; і якщо витратиш на нього більше, я, коли повертатимусь, віддам тобі.
<p>36 Отже, кого з тих трьох вважаєш ти ближнім того, хто потрапив до рук розбійників?
<p>37 Він сказав: того, який змилосердився над ним. Тоді Ісус сказав йому: іди і ти роби так само.
<p>38 Коли вони йшли, прийшов Він до одного села; тут жінка на ім’я Марфа прийняла Його у свій дім.
<p>39 У неї була сестра, що звалася Марією, котра сіла біля ніг Ісуса і слухала слово Його.
<p>40 Марфа ж клопоталася про велике частування і, підійшовши, сказала: Господи, чи Тобі байдуже, що сестра моя покинула мене одну слугувати? Скажи їй, щоб допомогла мені.
<p>41 Ісус же сказав їй у відповідь: Марфо! Марфо! Ти турбуєшся і клопочешся про багато що.
<p>42 А потрібне ж тільки одне; Марія ж благу обрала частку, яка не відніметься від неї.
<h4>11</h4>
<p>1 І сталося, коли в одному місці Він молився і перестав, один з учеників Його сказав Йому: Господи! Навчи нас молитися, як і Іоан навчив учнів своїх.
<p>2 Він сказав їм: коли молитесь, говоріть: Отче наш, що єси на небесах, нехай святиться ім’я Твоє; нехай прийде Царство Твоє; нехай буде воля Твоя, як на небі, так і на землі.
<p>3 Хліб наш насущний дай нам сьогодні;
<p>4 і прости нам провини наші, як і ми прощаємо винуватцям нашим; і не введи нас у спокусу, але визволи нас від лукавого.
<p>5 І сказав їм: припустімо, що хто-небудь з вас, маючи друга, прийде до нього опівночі і скаже йому: друже! Позич мені три хліби,
<p>6 бо друг мій зайшов до мене з дороги, і я не маю чого дати йому.
<p>7 А той зсередини скаже у відповідь: не турбуй мене, двері вже зачинені, і діти мої зі мною на постелі; не можу встати і дати тобі.
<p>8 Кажу ж вам, якщо він не встане і не дасть йому по дружбі з ним, то через невідступність його, вставши, дасть йому, скільки той просить.
<p>9 І я скажу вам: просіть, і дасться вам, шукайте, і знайдете; стукайте, і відчинять вам,
<p>10 бо кожний, хто просить, одержує, хто шукає, знаходить, хто стукає, тому відчиняють.
<p>11 Який з вас, батьків, коли син попросить у нього хліба, подасть йому камінь? Або, коли попросить риби, подасть йому змію замість риби?
<p>12 Або, якщо попросить яйця, подасть йому скорпіона?
<p>13 Отже, якщо ви, будучи злими, вмієте добрі дари давати дітям вашим, то тим більше Отець Небесний дасть Духа Святого тим, хто просить у Нього.
<p>14 Одного разу вигнав Він біса, який був німий; і коли біс вийшов, німий заговорив; і народ дивувався.
<p>15 Деякі ж з них говорили: Він виганяє бісів силою Вельзевула, князя бісівського.
<p>16 А інші, спокушаючи, домагалися від Нього знамення з неба.
<p>17 Але Він, знаючи їхні думки, сказав їм: всяке царство, що само в собі розділиться, запустіє; і дім, який розділиться сам в собі, упаде.
<p>18 Якщо ж сатана сам у собі розділився, то як устоїть його царство? А ви говорите, що Я <i>силою</i> Вельзевула виганяю бісів.
<p>19 Якщо ж Я <i>силою</i> Вельзевула виганяю бісів, то сини ваші <i>чиєю силою</i> виганяють їх? Тому вони будуть вам суддями.
<p>20 Якщо ж Я перстом Божим виганяю бісів, то, значить, прийшло до вас Царство Боже.
<p>21 Коли сильний, озброївшись, стереже свій дім, тоді майно його в безпеці;
<p>22 коли ж сильніший за нього нападе і переможе його, тоді візьме всю зброю його, на яку він покладався, і здобич свою роздасть.
<p>23 Хто не зі Мною, той проти Мене; і хто не збирає зі Мною, той розкидає.
<p>24 Коли нечистий дух вийде з людини, то ходить місцями безводними, шукаючи спокою, і, не знаходячи, каже: повернусь у дім свій, звідки вийшов;
<p>25 і, прийшовши, знаходить його виметеним і прибраним.
<p>26 Тоді йде і бере з собою інших сім духів, ще лютіших за себе, і, увійшовши, живуть там, — і буває для людини тієї останнє гіршим за перше.
<p>27 Коли ж він це говорив, одна жінка з натовпу, піднісши голос, сказала Йому: блаженна утроба, що носила Тебе, і груди, що годували Тебе!
<p>28 А Він сказав: блаженні ті, що слухають слово Боже і виконують його.
<p>29 Коли ж багато народу стало збиратися, Він почав говорити: рід цей лукавий — він знамення шукає, і знамення не дасться йому, крім знамення Іони пророка.
<p>30 Бо як Іона був знаменням ниневитянам, так буде і Син Людський родові цьому.
<p>31 Цариця південна постане на суд з людьми роду цього і осудить їх, бо вона від краю землі прийшла послухати мудрість Соломонову; а ось тут Більший від Соломона.
<p>32 Ниневитяни постануть на суд з родом цим і осудять його, бо вони покаялися після проповіді Іониної, а ось тут Більший від Іони.
<p>33 Ніхто, засвітивши світильник, не ставить його в закритому місці чи під посудину, але на свічник, щоб усі, що входять, бачили світло.
<p>34 Світильником тіла є око; отже, якщо око твоє буде чистим, то і все тіло твоє буде світлим; а якщо воно буде нечистим, то і тіло твоє буде темним.
<p>35 Отже, дивись, щоб світло, яке в тобі, не стало темрявою.
<p>36 Якщо ж тіло твоє все світле і немає жодної темної частини, то буде світле все так, ніби світильник сяйвом освітлює тебе.
<p>37 Коли Він говорив це, один фарисей запросив Його до себе на обід. Він прийшов і возліг.
<p>38 Фарисей же здивувався, побачивши, що Він не вимив рук перед обідом.
<p>39 Але Господь сказав йому: нині ви, фарисеї, очищаєте зовні чашу і блюдо, а нутро ваше сповнене злодійства та лукавства.
<p>40 Нерозумні! Чи не Той, Хто створив зовнішнє, створив і внутрішнє?
<p>41 Краще подавайте милостиню з того, що маєте, тоді все буде у вас чисте.
<p>42 Але горе вам, фарисеям, що даєте десяту частину з м’яти, рути і з усякого зілля, а не дбаєте про суд і любов Божу: і це належить робити, і того не залишати.
<p>43 Горе вам, фарисеям, що любите перші місця в синагогах і привітання на торжищах.
<p>44 Горе вам, книжники і фарисеї, лицеміри, що ви — як ті невідомі гроби, поверх яких люди ходять і не знають того.
<p>45 На це хтось із законників сказав Йому: Учителю, говорячи це, Ти і нас ображаєш.
<p>46 Але Він сказав: і вам, законникам, горе, бо накладаєте на людей тягарі, які важко носити, самі ж жодним пальцем своїм не доторкнетесь до них.
<p>47 Горе вам, що будуєте гробниці пророкам, яких повбивали батьки ваші:
<p>48 цим ви свідчите і схвалюєте діла батьків ваших, і погоджуєтеся з ними, бо ті повбивали пророків, ви ж будуєте їм гробниці.
<p>49 Тому і премудрість Божа сказала: пошлю до них пророків і апостолів, і декого з них уб’ють, а декого виженуть.
<p>50 Хай же буде покараний рід цей за кров усіх пророків, пролиту від створення світу,
<p>51 від крови Авеля до крови Захарії, вбитого між жертовником і храмом. Так, кажу вам, стягнеться з роду цього.
<p>52 Горе вам, законникам, що ви взяли ключ розуміння: самі не ввійшли і тим, хто хотів увійти, боронили.
<p>53 Коли Він говорив їм це, книжники і фарисеї почали дуже нападати на Нього, запитуючи багато про що,
<p>54 підкопуючись під Нього і намагаючись уловити з уст Його що-небудь таке, щоб звинуватити Його.
<h4>12</h4>
<p>1 Тим часом, коли зібралися тисячі народу, так що тиснули один одного, Він почав говорити, передусім ученикам Своїм: бережіться закваски фарисейської, яка є лицемірство.
<p>2 Немає нічого прихованого, що не відкрилося б, і таємного, про що б не дізналися.
<p>3 Тому те, що ви сказали у пітьмі, почується при світлі; і що говорили на вухо в домах, те буде проголошене на покрівлях.
<p>4 Кажу ж вам, друзям Моїм: не бійтеся тих, що вбивають тіло і потім нічого більше зробити не можуть,
<p>5 але скажу вам, кого боятися: бійтеся того, хто має владу після вбиття вкинути в геєну вогненну; так, кажу вам, того бійтеся.
<p>6 Чи не п’ять малих птахів продаються за два асарія? І жоден з них не забутий Богом.
<p>7 А у вас і волосся на голові все перелічене. Отже, не бійтеся; ви дорожчі за багатьох малих птахів.
<p>8 Кажу ж вам: кожного, хто визнає Мене перед людьми, і Син Людський визнає перед ангелами Божими;
<p>9 а хто зречеться Мене перед людьми, той відкинутий буде перед ангелами Божими.
<p>10 І кожному, хто скаже слово на Сина Людського, проститься; а хто Святого Духа хулитиме, тому не проститься.
<p>11 Коли ж приведуть вас у синагоги, до правителів і володарів, не турбуйтесь, як і що відповідати або що говорити,
<p>12 бо в той час Святий Дух навчить вас, що треба говорити.
<p>13 Хтось з народу сказав Йому: Учителю, скажи братові моєму, щоб він розділив спадщину зі мною!
<p>14 Він же сказав чоловікові тому: хто настановив Мене судити чи ділити вас?
<p>15 При цьому сказав їм: глядіть, остерігайтеся користолюбства, бо життя людини не залежить від багатства її маєтку.
<p>16 І сказав їм притчу: в одного багатого чоловіка добре вродила нива.
<p>17 І міркував він сам собі: що мені робити? Немає куди мені зібрати плодів моїх.
<p>18 І сказав: ось що зроблю — зруйную житниці мої та збудую більші, і зберу туди весь хліб мій і все добро моє.
<p>19 І скажу душі моїй: душе, багато маєш добра, що лежить у тебе на багато років: спочивай, їж, пий, веселись.
<p>20 Але Бог сказав йому: нерозумний! Цієї ночі душу твою візьмуть у тебе; кому ж дістанеться те, що ти наготував?
<p>21 Так буває з тим, хто збирає скарби для себе, а не в Бога багатіє.
<p>22 Сказав же ученикам Своїм: тому кажу вам, — не піклуйтесь про душу вашу, що вам їсти, ні про тіло ваше, — у що вдягнетеся.
<p>23 Душа більша за їжу, і тіло — за одяг.
<p>24 Погляньте на воронів: вони не сіють, не жнуть; у них немає ні комор, ні житниць, і Бог годує їх; наскільки ж ви кращі за птахів!
<p>25 Та й хто з вас, піклуючись, може додати собі зросту хоч на один лікоть?
<p>26 Отже, якщо і найменшого зробити не можете, чого піклуєтесь про інше?
<p>27 Погляньте на лілеї, як вони ростуть: не трудяться, не прядуть. Кажу ж вам, що й Соломон у всій славі своїй не одягався так, як одна з них.
<p>28 Коли ж траву на полі, яка сьогодні є, а завтра буде кинута у піч, Бог так одягає, то наскільки краще вас, маловіри!
<p>29 Отже, не шукайте, що вам їсти або що пити, і не турбуйтесь,
<p>30 бо всього того шукають люди світу цього, ваш же Отець знає, чого потребуєте.
<p>31 Краще шукайте Царства Божого, а те все додасться вам.
<p>32 Не бійся, мале стадо! Бо Отець ваш благозволив дати вам Царство.
<p>33 Продайте майно ваше і роздайте милостиню. Зробіть собі гамани, що не старіють, і скарб, що не зменшується на небесах, куди злодій не наближається і де міль не точить.
<p>34 Бо де скарб ваш, там і серце ваше буде.
<p>35 Нехай будуть стегна ваші підперезані і світильники засвічені.
<p>36 І ви будьте подібні до людей, які чекають повернення господаря свого з весілля, щоб, коли прийде і постукає, негайно відчинити йому.
<p>37 Блаженні ті раби, господар яких, прийшовши, знайде, що пильнують вони. Істинно говорю вам, що він підпережеться і посадить їх та, підійшовши, послужить їм.
<p>38 І якщо прийде у другу сторожу, і в третю сторожу прийде, і знайде їх так, то блаженні ті раби.
<p>39 Знайте, що, коли б відав господар дому о якій годині прийде злодій, то пильнував би і не дав би підкопати дому свого.
<p>40 Будьте ж і ви готові, бо в яку годину і не гадаєте, прийде Син Людський.
<p>41 Тоді сказав Йому Петро: Господи, нам притчу цю говориш чи всім?
<p>42 Господь же сказав: хто вірний і мудрий управитель, якого господар поставив над слугами своїми роздавати їм своєчасно міру хліба?
<p>43 Блаженний раб той, господар якого, прийшовши, знайде, що він чинить так.
<p>44 Істинно кажу вам: над усім маєтком своїм поставить його.
<p>45 Якщо ж раб той в серці своїм скаже: не скоро господар мій прийде, і почне бити слуг та служниць, їсти і пити та упиватися, —
<p>46 то прийде господар раба того у день, коли він не сподівається, і в годину, якої не відає, і розітне його, і визначить йому долю з невірними.
<p>47 Раб же той, який знав волю господаря свого, та не був готовий і не робив за волею його, буде багато битий.
<p>48 А той, хто не знав і зробив щось гідне покарання, буде битий менше. Від усякого, кому дано багато, багато й вимагається, і кому багато довірено, з того більше й спитають.
<p>49 Я прийшов вогонь звести на землю, і як хотів би, щоб він уже запалав!
<p>50 Хрещенням маю Я хреститися; і як Я втримаюся, поки це здійсниться!
<p>51 Чи думаєте ви, що Я прийшов дати мир землі? Ні, кажу вам, а розділення.
<p>52 Бо віднині п’ятеро в одному домі розділені: троє проти двох, і двоє проти трьох.
<p>53 Розділиться батько з сином, і син з батьком; мати з дочкою, і дочка з матір’ю; свекруха з невісткою своєю, і невістка з свекрухою своєю.
<p>54 Сказав же і до народу: коли ви побачите хмару, що йде із заходу, то відразу говорите: дощ буде, і буває так.
<p>55 І коли віє південний вітер, говорите: спека буде, і буває.
<p>56 Лицеміри! Лице неба і землі розпізнавати умієте; як же час цей не розпізнаєте?
<p>57 Чому ж ви і по собі не судите, що є справедливе?
<p>58 Коли ти йдеш з супротивником своїм до правителя, то дорогою подбай, щоб звільнитися від нього, щоб він не притяг тебе до судді, а суддя не віддав тебе слузі, а слуга не посадив би тебе до в’язниці.
<p>59 Кажу тобі: не вийдеш звідти, аж поки не віддаси й останнього гроша.
<h4>13</h4>
<p>1 У той час деякі прийшли і розповіли про галилеян, кров яких Пилат змішав з жертвами їхніми.
<p>2 У відповідь Ісус сказав їм: чи думаєте ви, що ці галилеяни були грішніші за всіх галилеян, що так постраждали?
<p>3 Ні, кажу вам; але, якщо не покаєтесь, усі так само загинете.
<p>4 Або думаєте, що ті вісімнадцять, на яких упала башта Силоамська і побила їх, були винні більше за всіх, що живуть в Єрусалимі?
<p>5 Ні, кажу вам; але, якщо не покаєтесь, усі так само загинете.
<p>6 І сказав оцю притчу: один чоловік мав у своєму винограднику посаджену смоковницю, і прийшов шукати плоду на ній і не знайшов.
<p>7 І сказав виноградареві: ось третій рік я приходжу шукати плоду на цій смоковниці і не знаходжу; зрубай її, навіщо вона і землю займає?
<p>8 Але той сказав йому у відповідь: господарю, залиш її і на цей рік, поки я обкопаю її і підсиплю гноєм.
<p>9 Можливо, дасть вона плід; а якщо ні, наступного року зрубаєш її.
<p>10 В одній із синагог Він навчав у суботу.
<p>11 Там була жінка, що мала духа немочі років вісімнадцять: вона була скорчена і ніяк не могла випростатись.
<p>12 Ісус, побачивши її, покликав і сказав їй: жінко, ти звільнена від твоєї недуги.
<p>13 І поклав на неї руки; і вона зараз же випросталась і почала славити Бога.
<p>14 При цьому начальник синагоги, обурюючись, що Ісус зцілив її в суботу, сказав народові: є шість днів, в які дозволено робити; в ті і приходьте зцілятися, а не в день суботній.
<p>15 Господь сказав йому у відповідь: лицеміре, чи не відв’язує кожний з вас у суботу вола свого або осла від ясел і не веде напувати?
<p>16 А цю дочку Авраамову, яку зв’язав сатана ось уже вісімнадцятий рік, чи не належало визволити від цих пут у день суботній?
<p>17 І коли Він говорив це, усі, що противилися Йому, засоромились; і всі люди раділи всім славним ділам Його.
<p>18 Він же сказав: до чого подібне Царство Боже, і до чого уподібню його?
<p>19 Воно подібне до зерна гірчичного, яке чоловік взяв і посадив у своєму саду; і виросло, і стало великим деревом, і птахи небесні оселилися у гілках його.
<p>20 Ще сказав: до чого уподібню Царство Боже?
<p>21 Воно подібне до закваски, яку жінка, взявши, поклала на три міри борошна, аж доки не вкисне все.
<p>22 І проходив через міста і села, і навчав, прямуючи до Єрусалима.
<p>23 Один чоловік сказав Йому: Господи, невже мало таких, що спасаються? А Він сказав їм:
<p>24 намагайтеся увійти через вузькі ворота, бо, кажу вам, багато буде таких, які намагатимуться увійти, і не зможуть.
<p>25 Коли Господар дому встане і зачинить двері, тоді ви, стоячи зовні, почнете стукати у двері і говорити: Господи! Господи! Відчини нам. А Він скаже вам у відповідь: не знаю вас, звідки ви.
<p>26 Тоді почнете говорити: ми їли і пили перед Тобою, і на перехрестях наших Ти навчав.
<p>27 А Він скаже: говорю вам, що не знаю вас, звідки ви; відійдіть від Мене всі, хто чинить неправду.
<p>28 Там буде плач і скрегіт зубів, коли побачите Авраама, Ісаака і Якова і всіх пророків у Царстві Божому, а себе — вигнаними геть.
<p>29 І прийдуть від сходу і заходу, від півночі й півдня, і возляжуть у Царстві Божому.
<p>30 І ось є останні, що будуть першими, і є перші, що будуть останніми.
<p>31 У той день прийшли деякі з фарисеїв і сказали Йому: вийди і піди звідси, бо Ірод хоче Тебе вбити.
<p>32 І сказав їм: підіть і скажіть отій лисиці: ось виганяю бісів і зціляю сьогодні і завтра, і на третій день закінчу.
<p>33 А втім, мені треба ходити сьогодні, завтра і в наступний день, бо неможливо, щоб пророк загинув поза Єрусалимом.
<p>34 Єрусалиме, Єрусалиме, що вбивав пророків і камінням побив посланих до тебе! Скільки разів хотів Я зібрати дітей твоїх, як птах пташенят своїх під крила, і ви не захотіли!
<p>35 Ось залишається вам дім ваш порожнім. Кажу ж вам, що ви не побачите Мене, доки не прийде час, коли скажете: благословенний, Хто гряде в ім’я Господнє!
<h4>14</h4>
<p>1 Довелось Йому в суботу ввійти в дім одного з начальників фарисейських спожити хліба, і вони стежили за Ним.
<p>2 І ось став перед Ним чоловік, який страждав на водяну хворобу.
<p>3 Тоді Ісус запитав законників і фарисеїв: чи дозволено зціляти в суботу?
<p>4 Вони промовчали. А Він, доторкнувшись, зцілив його і відпустив.
<p>5 При цьому сказав їм: якщо у кого з вас осел або віл упаде в колодязь, чи не одразу ж витягнете його і в день суботній?
<p>6 І не змогли відповісти Йому на це.
<p>7 Помітивши ж, як запрошені вибирали перші місця, сказав їм притчу:
<p>8 коли будеш запрошений кимось на весілля, не сідай на перше місце, щоб не знайшовся хто між запрошеними поважніший за тебе,
<p>9 і щоб той, хто запросив тебе і його, підійшовши, не сказав тобі, щоб поступився цьому місцем, і тоді доведеться тобі з соромом зайняти останнє місце.
<p>10 Але коли будеш запрошений, то, прийшовши, сідай на останнє місце, щоб той, хто запросив тебе, підійшовши, сказав тобі: друже, пересядь вище. Тоді буде тобі честь перед тими, хто сидить з тобою.
<p>11 Бо всякий, хто підноситься, буде принижений, а хто принижує себе, піднесеться.
<p>12 Сказав же і тому, хто запросив Його: коли справляєш обід або вечерю, не клич друзів твоїх, ні братів твоїх, ні родичів твоїх, ні сусідів багатих, щоб і вони тебе колись не запросили і не одержав ти відплати.
<p>13 Але, коли справляєш званий обід, клич убогих, калік, кривих, сліпих,
<p>14 і блаженний будеш, бо вони не мають чим віддати тобі; віддасться ж тобі у воскресіння праведних.
<p>15 Почувши це, один з тих, що возлежали з Ним, сказав Йому: блаженний, хто споживатиме хліб у Царстві Божому!
<p>16 Він же сказав йому: один чоловік справляв велику вечерю і запросив багатьох.
<p>17 І коли настав час вечері, послав раба свого сказати запрошеним: ідіть, бо все вже готове.
<p>18 І почали всі, ніби змовившись, вибачатися. Перший сказав йому: я купив землю і мені треба піти і оглянути її; прошу тебе, вибач мені.
<p>19 Другий сказав: я купив п’ять пар волів та йду випробувати їх; прошу тебе, вибач мені.
<p>20 Третій сказав: я одружився і через те не можу прийти.
<p>21 І, повернувшись, раб той розповів про це господареві своєму. Тоді, розгнівавшись, господар сказав рабові своєму: піди швидше на вулиці й провулки міста і приведи сюди вбогих, калік, сліпих і кривих.
<p>22 І сказав раб: господарю, зроблено, як ти велів, і ще є місце.
<p>23 Господар сказав рабові: піди на дороги і загороди і умовляй прийти, щоб наповнився дім мій.
<p>24 Бо кажу вам, що ніхто з тих запрошених не покуштує моєї вечері, бо багато званих, та мало обраних.
<p>25 З Ним ішло багато народу, і, обернувшись, Він сказав їм:
<p>26 коли хто приходить до Мене і не зненавидить батька свого і матері, жінки і дітей, братів і сестер, та ще й життя свого, той не може бути Моїм учеником.
<p>27 І хто не несе хрест свій і не йде слідом за Мною, той не може бути Моїм учеником.
<p>28 Бо хто з вас, бажаючи будувати башту, не сяде спершу і не обчислить витрат, чи вистачить <i>у нього коштів</i>, щоб закінчити?
<p>29 Щоб, коли закладе основу і не зможе закінчити, усі, хто побачить, не почали сміятися з нього,
<p>30 кажучи: як цей чоловік почав будувати, та не зміг закінчити.
<p>31 Або який цар, ідучи на війну проти іншого царя, не сяде і не порадиться спершу, чи під силу йому з десятьма тисячами встояти проти того, хто йде на нього з двадцятьма тисячами?
<p>32 Якщо ж ні, то поки той ще далеко, він пошле до нього посольство просити про мир.
<p>33 Так і кожний з вас, хто не зречеться усього свого майна, не може бути Моїм учеником.
<p>34 Сіль — добра річ; але якщо сіль утратить силу, то чим осолиться?
<p>35 Ні в землю, ні на гній не придатна; геть висипають її. Хто має вуха слухати, нехай слухає!
<h4>15</h4>
<p>1 Всі митарі і грішники наближалися до Нього, щоб послухати Його.
<p>2 І нарікали фарисеї та книжники, кажучи: Він приймає грішників і їсть з ними.
<p>3 Але Він розповів їм таку притчу:
<p>4 який чоловік з вас, маючи сто овець і загубивши одну з них, не залишить дев’яносто дев’ять у пустелі і не йде за загубленою, доки не знайде її?
<p>5 І, знайшовши її, з радістю візьме на плечі свої.
<p>6 І, прийшовши додому, скликає друзів і сусідів, кажучи їм: порадійте зі мною; я знайшов вівцю мою загублену.
<p>7 Кажу вам, що так на небесах більше буде радости за одного грішника, що кається, ніж за дев’яносто дев’ять праведників, які не потребують покаяння.
<p>8 Або яка жінка, маючи десять драхм , якщо загубить одну драхму, не запалює світильник, і не замітає кімнату, і шукає старанно, доки не знайде,
<p>9 а знайшовши, покличе подруг і сусідок і скаже: порадійте зі мною, бо я знайшла загублену драхму.
<p>10 Такою, кажу вам, буває радість у ангелів Божих за одного грішника, що покаявся.
<p>11 Ще сказав: один чоловік мав двох синів.
<p>12 І сказав молодший з них батькові: батьку, дай мені частину майна, що належить мені. І батько розділив між ними майно.
<p>13 Через кілька днів молодший син, зібравши все, пішов у далекий край і там розтратив своє майно, живучи розпусно.
<p>14 Коли ж він усе розтратив, настав великий голод у тій країні, і він почав бідувати.
<p>15 І пішов, пристав до одного з жителів тієї країни; а той послав його на свої поля пасти свиней.
<p>16 І він радий був насититися стручками, які їли свині, але ніхто не давав йому.
<p>17 Опам’ятавшись, він сказав: скільки наймитів у батька мого мають надлишок хліба, а я вмираю з голоду;
<p>18 встану, піду до батька мого і скажу йому: батьку! Згрішив я перед небом і перед тобою
<p>19 і вже недостойний зватися твоїм сином; прийми мене як одного з наймитів твоїх.
<p>20 Встав і пішов до батька свого. І коли він був ще далеко, батько побачив його і переповнився жалем; побіг і, кинувшись йому на шию, цілував його.
<p>21 Син же сказав йому: батьку! Я згрішив перед небом і перед тобою і вже недостойний зватися твоїм сином.
<p>22 А батько сказав рабам своїм: принесіть найкращий одяг і вдягніть його, і дайте перстень на руку його і взуття на ноги;
<p>23 і приведіть відгодоване теля, і заколіть; будемо їсти і веселитися!
<p>24 Бо син мій оцей був мертвий і ожив, пропав і знайшовся. І почали веселитися.
<p>25 А старший син його був у полі; і коли, повертаючись, наблизився до дому, почув музику та співи <i>та радощі</i>;
<p>26 і, покликавши одного із слуг, запитав: що це таке?
<p>27 Той же сказав йому: брат твій прийшов; і батько твій заколов відгодоване теля, бо прийняв його здоровим.
<p>28 Він розгнівався і не схотів увійти. Батько ж його, вийшовши, кликав його.
<p>29 Але він сказав у відповідь батькові: ось я стільки років служу тобі і ніколи заповіді твоєї не переступав, але ти ніколи не дав мені й козляти, щоб мені повеселитися з друзями моїми.
<p>30 Коли ж цей син твій, що змарнував добро своє з блудницями, прийшов, ти заколов для нього відгодоване теля.
<p>31 Він же сказав йому: сину, ти завжди зі мною, і все моє — твоє.
<p>32 Веселитися ж і радіти треба тому, що брат твій оцей був мертвий і ожив, пропав і знайшовся.
<h4>16</h4>
<p>1 Сказав же Господь і ученикам Своїм: один чоловік був багатий і мав управителя, на якого було донесено йому, що він марнує його майно.
<p>2 І, покликавши його, сказав йому: що це я чую про тебе? Дай звіт про управительство твоє, бо ти не можеш більше управляти.
<p>3 Тоді управитель сказав сам собі: що мені робити? Господар мій відбирає в мене управління домом. Копати я не можу, просити соромлюся.
<p>4 Знаю, що зробити: коли буду відсторонений від управління домом, хай приймуть мене у свої доми.
<p>5 І, покликавши боржників господаря свого, кожного окремо, сказав першому: скільки ти винен господареві моєму?
<p>6 Він сказав: сто мір оливи. І сказав йому: візьми твою розписку і сідай скоріш, напиши: п’ятдесят.
<p>7 Потім другому сказав: а ти скільки винен? Він відповів: сто мір пшениці. І сказав йому: візьми свою розписку і напиши: вісімдесят.
<p>8 І похвалив господар управителя неправедного, що мудро зробив; бо сини віку цього розумніші від синів світу в роді своїм.
<p>9 І Я кажу вам: здобувайте собі друзів з багатства неправедного, щоб вони, як станете вбогими, прийняли вас у вічні обителі.
<p>10 Вірний у малому і у великому вірний; а неправедний у малому, неправедний і у великому.
<p>11 Отже, якщо ви у неправедному багатстві не були вірні, хто ж довірить вам істинне?
<p>12 І якщо в чужому не були вірні, ваше хто вам дасть?
<p>13 Ніякий слуга не може служити двом господарям, бо або одного зненавидить, а другого полюбить, або до одного виявлятиме прихильність, а другого занедбає. Не можете служити Богові і мамоні .
<p>14 Чули все це і фарисеї, що були сріблолюбцями, і глузували з Нього.
<p>15 Він сказав їм: ви показуєте себе праведниками перед людьми, але Бог знає серця ваші, бо що високе в людей, те мерзенне перед Богом.
<p>16 Закон і Пророки були до Іоана; з цього часу Царство Боже благовіститься, і кожен із зусиллям входить у нього.
<p>17 Але скоріше небо і земля перейдуть, ніж одна риска із закону загине.
<p>18 Усякий, хто розведеться з жінкою своєю і одружиться з іншою, перелюбствує; і кожен, хто жениться на розведеній з чоловіком, чинить перелюб.
<p>19 Один чоловік був багатий, одягався в порфиру і висон  і щодня розкішно бенкетував.
<p>20 Був же один убогий на ім’я Лазар, що лежав біля воріт його весь у струпах
<p>21 і бажав насититися крихтами, що падали зі столу багача; пси, приходячи, лизали струпи його.
<p>22 Прийшло вмерти вбогому, і віднесений був ангелами на лоно Авраамове. Помер же і багатий, і поховали його.
<p>23 І в пеклі, будучи в муках, він підняв очі свої, побачив здалеку Авраама і Лазаря на лоні його.
<p>24 І, голосно закричавши, сказав: отче Аврааме, змилосердься наді мною і пошли Лазаря, нехай умочить кінець пальця свого у воду та прохолодить язик мій, бо я мучусь у полум’ї цьому.
<p>25 Але Авраам сказав: чадо! Згадай, що ти одержав уже блага твої за життя твого, а Лазар — тільки зло; отже, тепер він тут тішиться, а ти страждаєш.
<p>26 І, крім усього того, між нами і вами утверджена велика безодня, так що ті, які хочуть перейти звідси до вас, не зможуть, так само звідти до нас не переходять.
<p>27 Тоді він сказав: так благаю тебе, отче, пошли його в дім батька мого.
<p>28 Маю бо п’ятьох братів, нехай засвідчить їм, щоб і вони не прийшли в це місце муки.
<p>29 Авраам сказав йому: у них є Мойсей і пророки; нехай слухають їх.
<p>30 Він же сказав: ні, отче Аврааме! Але коли хто з мертвих прийде до них, покаються.
<p>31 Тоді Авраам сказав йому: якщо Мойсея і пророків не слухають, то хоч би хто і з мертвих воскрес, не повірять.
<h4>17</h4>
<p>1 Сказав також Ісус ученикам: неможливо не прийти спокусам; але горе тому, через кого вони приходять.
<p>2 Краще було б йому, якби жорно млинове повісили йому на шию і кинули його в море, ніж щоб він спокусив одного з малих цих.
<p>3 Пильнуйте за собою. Якщо ж согрішить проти тебе брат твій, докори йому; і коли покається, прости йому;
<p>4 і коли сім разів на день згрішить проти тебе і сім разів на день звернеться і скаже: каюсь, — прости йому.
<p>5 І сказали апостоли Господу: додай нам віри.
<p>6 Господь сказав: коли б ви мали віру, як зерно гірчичне, і сказали смоковниці цій: вирвись і пересадись у море, то вона послухала б вас.
<p>7 Хто з вас, маючи раба, який оре або пасе, як тільки він повернеться з поля, скаже йому: іди мерщій та сідай до столу?
<p>8 Навпаки, чи не скаже йому: приготуй мені повечеряти та, підперезавшись, прислуговуй мені, доки буду їсти і пити, а потім їж і пий сам?
<p>9 Чи ж стане він дякувати рабові тому за те, що він виконав наказ? Не думаю.
<p>10 Так і ви, коли виконаєте все, що вам наказувалося, кажіть: ми раби нікчемні; бо зробили <i>тільки</i> те, що повинні були зробити.
<p>11 Йдучи до Єрусалима, Він проходив між Самарією та Галилеєю.
<p>12 І коли входив Він в одне село, зустріли Його десять чоловік прокажених, які зупинилися віддалік.
<p>13 І вони гучним голосом говорили: Ісусе, Наставнику, помилуй нас.
<p>14 Побачивши їх, Він сказав їм: підіть покажіться священикам. І коли вони йшли, очистилися.
<p>15 Один же з них, побачивши, що зцілився, повернувся, гучним голосом прославляючи Бога,
<p>16 і припав лицем до ніг Його, віддаючи Йому хвалу; і це був самарянин.
<p>17 Тоді Ісус сказав: чи не десять очистилися? Де ж дев’ять?
<p>18 Чому вони не повернулися віддати славу Богові, тільки іноплемінник цей?
<p>19 І сказав йому: встань, іди; віра твоя спасла тебе.
<p>20 А як фарисеї запитали Його: коли прийде Царство Боже? — відповів їм: не прийде Царство Боже помітно,
<p>21 і не скажуть: ось, воно тут, або: он там. Бо Царство Боже всередині вас є.
<p>22 Сказав також ученикам: прийдуть дні, коли бажатимете бачити хоч один з днів Сина Людського, та не побачите.
<p>23 І скажуть вам: ось тут, або: он там, — не ходіть і не ганяйтеся,
<p>24 бо, як блискавка, блиснувши від одного краю неба, світить до другого краю неба, так буде Син Людський у день Свій.
<p>25 Але насамперед належить Йому багато постраждати і бути відкинутим родом цим.
<p>26 І як було в дні Ноя, так буде і в дні Сина Людського:
<p>27 їли, пили, одружувалися і виходили заміж, аж до того дня, як увійшов Ной у ковчег, і прийшов потоп, і погубив усіх.
<p>28 Так само, як було й у дні Лота: їли, пили, купували, продавали, саджали, будували;
<p>29 а в той день, в який Лот вийшов з Содома, линули сірка палаюча й вогонь з небес і погубили усіх;
<p>30 так буде і в той день, коли Син Людський явиться.
<p>31 У той день, хто буде на покрівлі, а речі його в домі, нехай не злазить їх узяти; і хто буде на полі, також нехай не повертається назад.
<p>32 Згадайте жінку Лотову.
<p>33 Хто почне зберігати душу свою, той погубить її; а хто погубить її, той оживить її.
<p>34 Кажу вам: у ту ніч будуть двоє на одній постелі: один візьметься, а другий залишиться.
<p>35 Дві будуть молоти разом: одна візьметься, а друга залишиться.
<p>36 Двоє будуть на полі: один візьметься, а другий залишиться.
<p>37 На це сказали Йому: де, Господи? Він же сказав їм: де труп, там зберуться й орли.
<h4>18</h4>
<p>1 Сказав також їм і притчу про те, як треба завжди молитися і не занепадати духом,
<p>2 кажучи: в одному місті був суддя, який Бога не боявся і людей не соромився.
<p>3 В тому ж місті була одна вдова, і вона, приходячи до нього, говорила: захисти мене від суперника мого.
<p>4 Але він довгий час не хотів. А потім сказав сам собі: хоч я і Бога не боюся і людей не соромлюсь,
<p>5 але, оскільки ця вдова не дає мені спокою, захищу її, щоб вона не приходила більш докучати мені.
<p>6 І сказав Господь: чуєте, що каже суддя неправедний?
<p>7 Хіба Бог не захистить обранців Своїх, що волають до Нього день і ніч, чи баритиметься до них?
<p>8 Кажу вам, що захистить їх скоро. Але Син Людський, коли прийде, чи знайде віру на землі?
<p>9 Сказав також і до деяких, які були упевнені в собі, що вони праведні, а інших принижували, таку притчу.
<p>10 Два чоловіки прийшли до храму помолитися: один фарисей, а другий митар.
<p>11 Фарисей, ставши, так про себе молився: Боже! Дякую Тобі, що я не такий, як інші люди, грабіжники, неправедні, перелюбники, або як цей митар.
<p>12 Пощу двічі на тиждень, даю десятину з усього, що надбаю.
<p>13 А митар, стоячи віддалік, не смів навіть очей звести на небо; але, б’ючи себе в груди, говорив: Боже, будь милостивий до мене, грішного!
<p>14 Кажу вам, що цей пішов до дому свого виправданий більше, ніж той: бо всякий, хто підноситься, принижений буде, а хто принижує себе, піднесеться.
<p>15 Приносили ж до Нього і дітей, щоб Він доторкнувся до них; а ученики, бачачи те, боронили їм.
<p>16 Але Ісус, підізвавши їх, сказав: пустіть дітей приходити до Мене і не забороняйте їм; бо таких є Царство Боже.
<p>17 Істинно кажу вам: хто не прийме Царства Божого, як дитя, той не ввійде в нього.
<p>18 І запитав Його один з начальників, кажучи: Учителю благий, що мені зробити, щоб успадкувати життя вічне?
<p>19 Ісус сказав йому: чого ти називаєш Мене благим? Ніхто не благий, тільки один Бог.
<p>20 Заповіді знаєш: не перелюбствуй, не вбивай, не кради, не лжесвідчи, шануй батька твого і матір твою.
<p>21 Він же сказав: усе це я зберіг від юности моєї.
<p>22 Почувши це, Ісус сказав: ще одного не вистачає тобі: все, що маєш, продай і роздай убогим, і матимеш скарб на небесах, і йди слідом за Мною.
<p>23 Він же, почувши це, засмутився, бо був дуже багатий.
<p>24 Ісус же, побачивши, що він засмутився, сказав: як важко тим, що мають багатство, увійти в Царство Боже!
<p>25 Бо легше верблюдові пройти крізь вушко голки, ніж багатому ввійти до Царства Божого.
<p>26 Ті, що чули, сказали: то хто ж може спастися?
<p>27 Він же сказав: неможливе для людей — можливе для Бога.
<p>28 Петро ж сказав: ось ми покинули все і пішли за Тобою.
<p>29 Він сказав їм: істинно говорю вам, що немає нікого, хто покинув би дім, або батьків, або братів, або сестер, або жінку, або дітей заради Царства Божого
<p>30 і не одержав би значно більше в цей час, а у віці майбутньому — життя вічне.
<p>31 Взявши ж дванадцятьох учеників Своїх, сказав їм: ось ми йдемо до Єрусалима, і збудеться все, написане пророками про Сина Людського,
<p>32 бо видадуть Його язичникам, і глузуватимуть з Нього, і скривдять Його, і обплюють Його.
<p>33 І будуть бити, і уб’ють Його; та на третій день воскресне.
<p>34 Але вони нічого з цього не зрозуміли; і були слова ці приховані для них, і вони не розуміли сказаного.
<p>35 Коли ж наближався Він до Єрихона, один сліпий сидів край дороги і просив милостині.
<p>36 Почувши, що повз нього проходить народ, запитав: що це таке?
<p>37 Йому сказали, що Ісус Назарянин проходить.
<p>38 Тоді він закричав: Ісусе, Сину Давидів, помилуй мене!
<p>39 І ті, що йшли попереду, примушували його замовкнути; а він ще голосніше кричав: Сину Давидів, помилуй мене!
<p>40 Зупинившись, Ісус звелів привести його до Себе. Коли той наблизився до Нього, спитав його:
<p>41 чого ти хочеш від Мене? Він сказав: Господи, щоб мені прозріти!
<p>42 Ісус сказав йому: прозри! Віра твоя спасла тебе.
<p>43 І він умить прозрів і пішов за Ним, славлячи Бога; і всі люди, побачивши це, віддали хвалу Богові.
<h4>19</h4>
<p>1 Потім Ісус увійшов до Єрихона і проходив через нього.
<p>2 І ось один муж на ім’я Закхей, він був старший над митарями і чоловік був багатий,
<p>3 бажав бачити Ісуса, хто Він; але не міг за народом, бо був малий на зріст.
<p>4 І, забігши наперед, виліз на смоковницю, щоб побачити Його, бо Він мав проходити біля неї.
<p>5 Коли Ісус прийшов на те місце і, глянувши, побачив його, сказав йому: Закхею, злізь скоріше, бо сьогодні Мені належить бути в тебе в домі.
<p>6 І він поспішно зліз і прийняв Його з радістю.
<p>7 І всі, побачивши те, почали нарікати, що Він зайшов гостити до грішного чоловіка.
<p>8 Закхей, вставши, сказав Господеві: Господи, половину добра мого я віддам убогим і, якщо кого скривдив чим, поверну вчетверо.
<p>9 Ісус сказав йому: нині прийшло спасіння дому цьому, бо і він син Авраамів.
<p>10 Прийшов бо Син Людський знайти і спасти, що загинуло.
<p>11 Коли ж вони слухали це, розповів ще одну притчу; бо Він був недалеко від Єрусалима, і вони думали, що Царство Боже повинне скоро відкритися.
<p>12 Отже, сказав: один чоловік високого роду вирушав у далеку країну, щоб прийняти собі царство і повернутися.
<p>13 Покликавши десятьох рабів своїх, дав їм десять мин  і сказав їм: пустіть їх у діло, поки я повернусь.
<p>14 Але громадяни ненавиділи його і відправили слідом за ним посланців, сказавши: ми не хочемо, щоб він царював над нами.
<p>15 І коли він повернувся, прийнявши царство, то звелів покликати рабів тих, яким дав срібло, щоб довідатися, хто що придбав.
<p>16 Прийшов перший і сказав: господарю, мина твоя принесла десять мин.
<p>17 І сказав йому: гаразд, добрий рабе! За те, що ти у малому був вірний, візьми управління над десятьма містами.
<p>18 Прийшов другий і сказав: господарю, мина твоя принесла п’ять мин.
<p>19 Сказав і цьому: і ти будь над п’ятьма містами.
<p>20 Прийшов ще один і сказав: господарю, ось твоя мина, яку я зберігав, загорнувши в хустину,
<p>21 бо я боявся тебе, тому що ти чоловік жорстокий: береш, чого не клав, і жнеш, чого не сіяв.
<p>22 Господар сказав йому: твоїми вустами суджу тебе, лукавий рабе! Ти знав, що я чоловік жорстокий: беру, чого не клав, і жну, чого не сіяв.
<p>23 Чому ж ти не віддав срібла мого купцям, щоб я, повернувшись, узяв його з прибутком?
<p>24 І сказав тим, що там стояли: візьміть у нього мину і дайте тому, що має десять мин.
<p>25 І сказали йому: господарю, у нього є десять мин.
<p>26 Кажу ж бо вам, що всякому, хто має, тому дасться; а хто не має, відбереться і те, що має.
<p>27 А ворогів моїх, які не хотіли, щоб я царював над ними, приведіть сюди і повбивайте переді мною.
<p>28 Сказавши це, Ісус пішов далі, підіймаючись до Єрусалима.
<p>29 І коли наблизився до Виффагії та Вифанії, до гори, що зветься Елеонською, послав двох учеників Своїх
<p>30 і сказав: підіть до села, що перед вами; увійшовши в нього, знайдете осля прив’язане, на яке ніхто з людей ніколи не сідав; відв’язавши його, приведіть.
<p>31 А коли хто вас спитає: навіщо відв’язуєте? — скажіть йому так: Господь його потребує.
<p>32 Посланці пішли і знайшли все так, як Він сказав їм.
<p>33 Коли ж вони відв’язували осля, то господарі його сказали їм: навіщо відв’язуєте осля?
<p>34 Вони відповіли: Господь його потребує.
<p>35 І привели його до Ісуса, і, накинувши одяг свій на осля, посадили Ісуса.
<p>36 І коли Він їхав, стелили одяг свій на дорозі.
<p>37 А коли Він наближався вже до спуску з гори Елеонської, безліч учеників почали радісно хвалити Бога гучним голосом за всі чудеса, які вони бачили,
<p>38 кажучи: благословен Цар, що гряде в ім’я Господнє! Мир на небесах і слава у вишніх!
<p>39 І деякі фарисеї з народу сказали Йому: Учителю, заборони ученикам Твоїм.
<p>40 Але Він сказав їм у відповідь: Я вам кажу, що коли вони замовкнуть, то каміння заголосить.
<p>41 І коли, наблизившись, побачив місто, то заплакав над ним
<p>42 і сказав: о, коли б зрозуміло ти хоч у цей твій день, що потрібне для твого миру! Але це сховано нині від очей твоїх.
<p>43 Бо прийдуть на тебе дні, і вороги твої оточать тебе валом, і візьмуть в облогу тебе, і стиснуть тебе звідусіль.
<p>44 І зруйнують тебе, і поб’ють дітей твоїх у тобі, і не залишать у тобі каменя на камені, бо ти не зрозуміло часу відвідин твоїх.
<p>45 І ввійшовши у храм, почав виганяти тих, що в ньому продавали і купували,
<p>46 кажучи їм: написано: дім Мій є дім молитви, а ви зробили його вертепом розбійників.
<p>47 І навчав щодня в храмі. А первосвященики і книжники та старійшини народні шукали, як погубити Його,
<p>48 і не знаходили, що б зробити з Ним, бо всі люди трималися Його і слухали Його.
<h4>20</h4>
<p>1 І сталося в один з тих днів, коли Він навчав народ у храмі і благовістив, прийшли первосвященики і книжники зі старійшинами.
<p>2 І запитали Його: скажи нам, якою владою Ти це робиш, або хто дав Тобі цю владу?
<p>3 Він сказав їм у відповідь: запитаю і Я вас про одне, скажіть Мені —
<p>4 хрещення Іоанове було з небес чи від людей?
<p>5 Вони ж, міркуючи між собою, говорили: коли скажемо, що з небес, то Він скаже: чому ж ви не повірили йому?
<p>6 А коли скажемо, що від людей, то весь народ поб’є нас камінням, бо він упевнений, що Іоан є пророк.
<p>7 І відповіли: не знаємо, звідки.
<p>8 Ісус сказав їм: то і Я не скажу вам, якою владою це роблю.
<p>9 І почав Він розповідати людям таку притчу: один чоловік насадив виноградник і віддав його виноградарям, та й відбув на довгий час.
<p>10 І у певний час послав до виноградарів раба, щоб вони дали йому плодів з виноградника; але виноградарі, побивши його, відіслали ні з чим.
<p>11 Ще послав другого раба; але вони і того, побивши і зневаживши, відіслали ні з чим.
<p>12 І ще послав третього; але вони і того, поранивши, вигнали.
<p>13 Тоді господар виноградника сказав: що мені робити? Пошлю сина мого улюбленого; може, побачивши його, посоромляться.
<p>14 А виноградарі, побачивши його, міркували між собою, кажучи: це спадкоємець, ходім уб’ємо його, щоб спадщина була нашою.
<p>15 І, вивівши його геть з виноградника, вбили. Що зробить з ними господар виноградника?
<p>16 Прийде і погубить виноградарів тих, і віддасть виноградник іншим. Ті, що слухали це, сказали: нехай не буде так!
<p>17 А Він, поглянувши на них, сказав: що значить оце написане: камінь, який відкинули будівничі, той самий став наріжним <i>каменем</i>?
<p>18 Кожний, хто впаде на той камінь, розіб’ється; а на кого він упаде, того роздавить.
<p>19 І шукали в цей час первосвященики і книжники, як накласти на Нього руки, та побоялися народу; бо зрозуміли, що про них сказав Він цю притчу.
<p>20 І, слідкуючи за Ним, підіслали лукавих людей, які, вдаючи з себе праведних, зловили б Його на слові, щоб видати Його начальникам і владі правителя.
<p>21 І вони запитали Його: Учителю, ми знаємо, що Ти правдиво говориш і навчаєш, і не дивишся на особу, але істинно на путь Божу наставляєш;
<p>22 чи належить нам давати податок кесареві, чи ні?
<p>23 Він же, зрозумівши їхнє лукавство, сказав їм: чого Мене спокушаєте?
<p>24 Покажіть Мені динарій — чиє на ньому зображення і напис? Вони відповіли: кесареве.
<p>25 Він сказав їм: отже, віддавайте кесареве кесареві, а Боже — Богові.
<p>26 І не могли впіймати Його на слові перед народом і, здивувавшись відповіді Його, замовкли.
<p>27 Тоді прийшли деякі з саддукеїв, які не визнають воскресіння, і запитали Його:
<p>28 Учителю, Мойсей написав нам: коли у кого помре брат, що мав жінку, і помре бездітним, то нехай брат його візьме жінку його, відродить потомство братові своєму.
<p>29 Отже, було сім братів, і перший взяв жінку і помер бездітним;
<p>30 узяв ту жінку другий, і той помер бездітним;
<p>31 узяв її третій, так само і всі семеро; і, не залишивши дітей, померли.
<p>32 Після всіх померла і жінка.
<p>33 Отже, у воскресінні, якому з них буде вона жінкою? Бо семеро мали її за дружину.
<p>34 Ісус сказав їм у відповідь: сини віку цього женяться і виходять заміж;
<p>35 а ті, що сподобилися досягти того віку і воскресіння з мертвих, не женяться і не виходять заміж.
<p>36 І вмерти вже не можуть; бо вони рівні з ангелами і є сини Божі, ставши синами воскресіння.
<p>37 А що мертві воскресають, і Мойсей показав при купині, коли Господа назвав Богом Авраама, і Богом Ісаака, і Богом Якова.
<p>38 Бог же не є Бог мертвих, а живих. Бо в Нього всі живі.
<p>39 На це деякі з книжників сказали: Учителю, Ти добре сказав.
<p>40 І більше не насмілювалися запитувати Його ні про що. Він же сказав їм:
<p>41 як це кажуть, що Христос є сином Давидовим,
<p>42 А сам Давид говорить у книзі псалмів: сказав Господь Господеві моєму: сиди праворуч Мене,
<p>43 доки покладу ворогів Твоїх підніжжям ніг Твоїх?
<p>44 Отже, Давид називає Його Господом; як же Він син йому?
<p>45 І коли увесь народ слухав, Він сказав ученикам Своїм:
<p>46 стережіться книжників, які люблять ходити в довгому одязі і люблять, щоб їх вітали на народних зібраннях, мати перші місця в синагогах і перші місця на вечерях,
<p>47 які з’їдають доми вдів і лицемірно довго моляться; вони приймуть тим більше осудження.
<h4>21</h4>
<p>1 Поглянувши, Він побачив багатіїв, які клали дари свої в скарбницю.
<p>2 Побачив також і одну вбогу вдову, яка туди поклала дві лепти,
<p>3 і сказав: істинно говорю вам, що ця вбога вдова більше за всіх поклала;
<p>4 бо всі ті з надміру свого клали в дар Богові, а вона з убогости своєї поклала весь прожиток свій, що мала.
<p>5 І коли деякі говорили про храм, що він прикрашений коштовним камінням і посудом, Він сказав:
<p>6 надійдуть дні, в які з того, що ви тут бачите, не залишиться каменя на камені, який не зруйнується.
<p>7 І запитали Його: Учителю, коли ж це буде? І яке знамення, коли це має статися?
<p>8 Він сказав: стережіться, щоб вас не ввели в оману: бо багато прийде у Моє ім’я, кажучи, що це Я. І час цей наблизився. Отже, не йдіть слідом за ними.
<p>9 Коли ж почуєте про війни та розрухи, не жахайтеся: бо цьому належить бути раніш; але то ще не кінець.
<p>10 Тоді сказав їм: постане народ на народ і царство на царство.
<p>11 Будуть великі землетруси місцями, і голод, і пошесті; і жахливі та великі знамення з неба будуть.
<p>12 А перед усім тим накладуть на вас руки і гнатимуть вас, видаючи в синагоги і у в’язниці, і поведуть перед царів і правителів за ім’я Моє.
<p>13 І буде це вам на свідчення.
<p>14 Отже, покладіть собі у серцях ваших не загадувати наперед, що відповідати,
<p>15 бо Я дам вам уста і премудрість, якій не зможуть противитися, ні суперечити всі супротивники ваші.
<p>16 І видаватимуть вас і батьки, і брати, і родичі, і друзі, і декого з вас умертвлять;
<p>17 і зненавидять вас усі за ім’я Моє.
<p>18 Але й волосина з голови вашої не пропаде.
<p>19 Терпінням вашим спасайте душі ваші.
<p>20 Коли ж побачите Єрусалим, обложений військами, знайте, що наблизилося запустіння його.
<p>21 Тоді, хто буде в Юдеї, нехай біжать у гори; і хто в місті — нехай виходять з нього, а хто в околицях — нехай не входять до нього,
<p>22 бо це дні помсти, щоб справдилося все написане.
<p>23 Горе вагітним і тим, що годують грудьми, в ті дні: бо буде велика біда на землі і гнів на народ цей.
<p>24 І поляжуть від гострого меча, і відведені будуть у полон поміж усі народи; і Єрусалим буде потоптаний язичниками, аж доки не скінчаться часи язичників.
<p>25 І будуть знамення на сонці, і місяці, і зірках, а на землі туга народів від раптового шуму морського і збурення.
<p>26 Люди вмиратимуть від страху і чекання біди, що йде на всесвіт, бо сили небесні захитаються.
<p>27 І тоді побачать Сина Людського, Який гряде на хмарах з силою і славою великою.
<p>28 Коли ж це почне збуватися, тоді ви випростайтесь і підійміть голови ваші, бо наближається визволення ваше.
<p>29 І сказав їм притчу: подивіться на смоковницю та на всі дерева:
<p>30 коли вони розпускаються, то, дивлячись на це, ви знаєте, що вже близько літо.
<p>31 Так і ви, коли побачите, що все те збувається, знайте, що близько Царство Боже.
<p>32 Істинно кажу вам: не перейде рід цей, як усе це станеться.
<p>33 Небо і земля перейдуть, слова ж Мої не перейдуть.
<p>34 Зважайте на себе, щоб ваші серця не обтяжувались об’їданням та пияцтвом і житейськими турботами, і щоб день той не спостиг вас несподівано,
<p>35 бо він, як сіть, прийде на усе, що живе на поверхні всієї землі.
<p>36 Отже, пильнуйте повсякчас і моліться, щоб ви сподобились уникнути всього того, що має бути, і стати перед Сином Людським.
<p>37 У день Він навчав у храмі; а на ніч виходив і перебував на горі, що зветься Елеонською.
<p>38 І всі люди зранку приходили до Нього у храм, щоб послухати Його.
<h4>22</h4>
<p>1 Наближалося свято опрісноків, що зветься Пасхою.
<p>2 І шукали первосвященики і книжники, як би погубити Його, але боялися народу.
<p>3 Увійшов сатана в Іуду, званого Іскаріотом, що був з числа дванадцятьох,
<p>4 і він пішов і говорив з первосвящениками та начальниками, як Його видати їм.
<p>5 Вони зраділи і згодилися дати йому срібників.
<p>6 І він обіцяв і шукав слушної нагоди, щоб видати їм Його без народу.
<p>7 Настав же день опрісноків, коли належало заколювати пасхальне ягня.
<p>8 І послав Ісус Петра та Іоана, сказавши: підіть, приготуйте нам їсти паску.
<p>9 Вони ж сказали Йому: де хочеш, щоб ми приготували?
<p>10 Він сказав їм: ось як увійдете в місто, зустріне вас чоловік, що нестиме глек води; ідіть слідом за ним до того дому, в який він увійде.
<p>11 І скажіть господареві дому: Учитель говорить тобі: де кімната, в якій би Мені їсти паску з учениками Моїми?
<p>12 І він покаже вам світлицю велику, прибрану; там приготуйте.
<p>13 Вони пішли і знайшли, як сказав їм, і приготували паску.
<p>14 І коли настав час, <i>Він</i> возліг, і дванадцять апостолів з Ним,
<p>15 і сказав їм: дуже бажав Я цю паску їсти з вами, перш ніж зазнаю страждань.
<p>16 Бо кажу вам, що не буду вже більш їсти її, доки <i>вона</i> не сповниться в Царстві Божому.
<p>17 І, взявши чашу й воздавши хвалу, сказав: прийміть її та розділіть між собою.
<p>18 Бо кажу вам, що не питиму від плоду виноградного, поки не прийде Царство Боже.
<p>19 І, взявши хліб і воздавши хвалу, розломив і подав їм, кажучи: це є Тіло Моє, що за вас віддається; це чиніть на спомин про Мене.
<p>20 Також і чашу після вечері, кажучи: ця чаша — Новий Завіт у Моїй Крові, що за вас проливається.
<p>21 І ось рука того, хто зраджує Мене, зі Мною на трапезі.
<p>22 Проте Син Людський іде, як призначено; але горе тій людині, що Його видає.
<p>23 І вони почали питати один одного, хто з них є той, що хоче це зробити.
<p>24 Сталася ж між ними і суперечка — хто з них має вважатися за більшого.
<p>25 Він же сказав їм: царі народів панують над ними, і ті, хто володіє ними, доброчинцями звуться.
<p>26 Ви ж не так: але більший між вами хай буде як менший, а старший — як слуга.
<p>27 Бо хто більший: чи той, хто возлежить, чи той, хто услуговує? Чи не той, хто возлежить? А Я посеред вас, як слуга.
<p>28 Але ви були зі Мною в напастях Моїх,
<p>29 і Я заповідаю вам, як заповів Мені Отець Мій, Царство,
<p>30 щоб ви їли і пили на трапезі Моїй у Царстві Моїм, і сядете на престолах судити дванадцять колін Ізраїлевих.
<p>31 Сказав же Господь: Симоне, Симоне! Ось сатана просить вас, щоб сіяти, як пшеницю,
<p>32 але Я молився за тебе, щоб не ослабла віра твоя; і ти колись, навернувшись, утверди братів твоїх.
<p>33 Він відповів Йому: Господи, з Тобою я готовий і у в’язницю, і на смерть іти.
<p>34 Він же промовив: кажу тобі, Петре, не заспіває півень сьогодні, як ти тричі зречешся, що не знаєш Мене.
<p>35 І сказав їм: коли Я посилав вас без мішка, і без торби, і без взуття, чи мали ви в чому нестаток? Вони відповіли: ні в чому.
<p>36 Тоді Він сказав їм: але тепер, хто має мішок, нехай візьме, також і торбу, а в кого немає, нехай продасть одяг свій і купить меч.
<p>37 Бо кажу вам, що оце написане має здійснитися на Мені: і до злочинців прирівняли Його. Бо те, що про Мене, наближається до кінця.
<p>38 Вони сказали: Господи, ось тут два мечі. Він сказав їм: досить!
<p>39 І, вийшовши, пішов, за звичаєм, на гору Елеонську; за Ним пішли й ученики Його.
<p>40 Прийшовши ж на місце, сказав їм: моліться, щоб не впасти в спокусу.
<p>41 А Сам відійшов від них, як докинути каменем, і, ставши на коліна, молився,
<p>42 говорячи: Отче, о, коли б Ти благоволив пронести чашу цю мимо Мене! А втім, не Моя воля, а Твоя нехай буде!
<p>43 Явився ж Йому ангел з небес і укріплював Його.
<p>44 І, перебуваючи в борінні, старанніше молився; і був піт Його як краплі крови, що падають на землю.
<p>45 Вставши від молитви, Він прийшов до учеників і знайшов, що вони спали від смутку,
<p>46 і сказав їм: чого спите? Встаньте і моліться, щоб не ввійшли у спокусу.
<p>47 Коли Він ще говорив це, то ось з’явився народ, і званий Іудою, один з дванадцятьох, ішов попереду. І він приступив до Ісуса, щоб поцілувати Його. Бо такий знак він дав їм: Кого я поцілую, Той і є.
<p>48 Ісус же сказав йому: Іудо! То ти поцілунком Сина Людського видаєш?!
<p>49 Ті ж, що з Ним були, побачивши, що відбувається, сказали Йому: Господи, чи не вдарити нам мечем?
<p>50 І один з них вдарив слугу первосвященика і відсік йому праве вухо.
<p>51 Озвався тоді Ісус і сказав: облиште, досить! І, доторкнувшись до його вуха, зцілив його.
<p>52 Сказав Ісус тим, що прийшли по Нього, — первосвященикам і начальникам храму та старійшинам: мов на розбійника, вийшли ви з мечами й киями, щоб узяти Мене!
<p>53 Щодня бував Я з вами у храмі, і ви не здіймали рук на Мене; але тепер ваша година і влада темряви.
<p>54 Узявши Його, повели і привели Його у двір первосвященика. Петро ж ішов слідом віддалік.
<p>55 Коли вони розклали вогонь посеред двору і сіли разом, сів і Петро між ними.
<p>56 Одна служниця побачила його, що він сидить при світлі, і, придивившись до нього, сказала: і цей був з Ним.
<p>57 Але він відрікся від Нього, сказавши: жінко, я не знаю Його!
<p>58 Невдовзі другий, побачивши його, сказав: і ти з них. Петро ж сказав цьому чоловікові: ні!
<p>59 Минула ще приблизно година, й хтось інший твердив, говорячи: воістину і цей був з Ним, бо і він галилеянин.
<p>60 Але Петро сказав тому чоловікові: не знаю, що ти говориш. І зараз же, коли він ще говорив, заспівав півень.
<p>61 І, обернувшись, Господь глянув на Петра, і Петро згадав слово Господнє, як Він сказав йому: перш ніж півень заспіває, тричі зречешся Мене.
<p>62 І, вийшовши геть, плакав гірко.
<p>63 Люди, які тримали Ісуса, глумилися з Нього і били Його.
<p>64 І, закривши Його, били Його по обличчю і питали Його: проречи, хто Тебе вдарив?
<p>65 І багато іншої хули говорили на Нього.
<p>66 А коли настав день, зібралися старійшини народу, первосвященики і книжники, та повели Його у свій синедріон
<p>67 і питали: чи Ти Христос? Скажи нам. Він відповів їм: якщо Я скажу вам, не повірите.
<p>68 Коли ж Я запитаю вас, не відповісте Мені і не відпустите.
<p>69 Віднині Син Людський сяде праворуч сили Божої.
<p>70 І сказали всі: чи Ти Син Божий? Він же відповів: ви говорите, що Я.
<p>71 Вони ж сказали: якого ще свідчення нам треба? Самі бо чули з уст Його.
<h4>23</h4>
<p>1 І піднялася вся громада їхня, і повели Його до Пилата.
<p>2 І почали звинувачувати Його, кажучи: ми знайшли Цього, Який розбещує народ наш і забороняє давати податок кесареві, називаючи Себе Христом Царем.
<p>3 Пилат запитав Його: Ти Цар Юдейський? Він же сказав йому у відповідь: ти кажеш.
<p>4 Пилат сказав первосвященикам і народові: ніякої провини я не знаходжу в Чоловікові Цьому.
<p>5 Але вони наполягали, кажучи, що Він розбещує народ, навчаючи по всій Юдеї, починаючи від Галилеї і аж до цього місця.
<p>6 Пилат, почувши про Галилею, запитав: хіба Він галилеянин?
<p>7 І, довідавшись, що Він з области Іродової, послав Його до Ірода, який у ці дні теж був у Єрусалимі.
<p>8 Ірод же, побачивши Ісуса, дуже зрадів, бо давно вже хотів Його бачити, тому що багато чув про Нього і сподівався побачити від Нього яке-небудь знамення.
<p>9 І ставив Йому багато запитань, але Він нічого не відповідав йому.
<p>10 Первосвященики ж і книжники стояли і наполегливо звинувачували Його.
<p>11 Але Ірод зі своїми воїнами, зневаживши Його і познущавшись з Нього, вдягнув Його у світлий одяг і повернув Його до Пилата.
<p>12 І стали від того дня Ірод і Пилат друзями, бо раніше мали ворожнечу між собою.
<p>13 Пилат же, скликавши первосвящеників і начальників та народ,
<p>14 сказав їм: ви привели до мене Чоловіка Цього, який ніби розбещує народ; і ось я перед вами допитав і не знайшов Чоловіка Цього винним ні в чому з того, в чому ви звинувачуєте Його.
<p>15 Й Ірод теж, бо я послав Його до нього, і нічого, вартого смерти, Він не вчинив.
<p>16 Отже, покаравши Його, відпущу.
<p>17 А йому і треба було заради свята відпустити їм одного в’язня.
<p>18 Але весь народ почав кричати: візьми Цього, відпусти ж нам Варавву!
<p>19 А той за якийсь вчинений у місті бунт і вбивство був посаджений до в’язниці.
<p>20 Пилат знову підвищив голос, бажаючи відпустити Ісуса.
<p>21 Але вони кричали: розіпни, розіпни Його!
<p>22 Він утретє сказав їм: яке ж зло Він учинив? Я нічого, вартого смерти, не знайшов у Ньому; отже, покаравши Його, відпущу.
<p>23 Але вони продовжували з великим криком вимагати, щоб Він був розп’ятий; і перемогли крики їхні і первосвящеників.
<p>24 І Пилат присудив, щоб було за проханням їхнім.
<p>25 І відпустив їм ув’язненого за бунт і вбивство, якого вони просили; Ісуса ж віддав на їхню волю.
<p>26 І коли повели Його, то, затримавши якогось Симона киринеянина, що йшов з поля, поклали на нього хрест, щоб ніс за Ісусом.
<p>27 І йшло за Ним дуже багато народу і жінок, які плакали і ридали за Ним.
<p>28 Ісус же, обернувшись до них, сказав: дочки єрусалимські! Не плачте за Мною, а плачте за собою і за дітьми вашими.
<p>29 Бо ось надходять дні, коли скажуть: блаженні неплідні, і утроби, які не родили, і груди, які не годували!
<p>30 Тоді почнуть говорити горам: упадіть на нас! І пагорбам: покрийте нас!
<p>31 Бо коли із зеленим деревом таке роблять, то що ж буде з сухим?
<p>32 Вели і двох злочинців з Ним, щоб убити.
<p>33 І коли прийшли на місце, що зветься Лобним, тут розп’яли Його і злочинців, одного з правого, а другого з лівого боку.
<p>34 Ісус же говорив: Отче, прости їм, бо не відають, що чинять. А ті, що ділили одяг Його, кидали жереб.
<p>35 І стояли люди і дивилися. Насміхалися ж разом з ними і начальники, кажучи: інших спасав; нехай спасе Себе, якщо Він Христос, Божий обранець.
<p>36 Глузували з Нього і воїни, підходячи та підносячи Йому оцет,
<p>37 і казали: якщо Ти Цар Юдейський, спасися Сам.
<p>38 І був над Ним напис, написаний письмом грецьким, римським і єврейським: «Цей є Цар Юдейський».
<p>39 Один з розіп’ятих злочинців хулив Його, говорячи: якщо Ти Христос, спаси Себе і нас.
<p>40 Озвався і другий, і докоряв тому, і казав: чи ти не боїшся Бога, коли й сам на те саме засуджений?
<p>41 І ми засуджені справедливо, бо достойне за діла наші одержали; а Він нічого лихого не вчинив.
<p>42 І сказав Ісусові: пом’яни мене, Господи, коли прийдеш у Царство Твоє!
<p>43 І сказав йому Ісус: істинно кажу тобі: сьогодні ж будеш зі Мною в раю.
<p>44 Було ж близько шостої години , і настала темрява по всій землі аж до години дев’ятої.
<p>45 І сонце затьмарилось, і завіса в храмі роздерлася посередині.
<p>46 Скрикнувши гучним голосом, Ісус сказав: Отче, у Твої руки віддаю дух Мій. І, сказавши це, віддав <i>дух</i>.
<p>47 Сотник же, побачивши, що сталося, прославив Бога і сказав: воістину Чоловік Цей був праведний.
<p>48 І весь народ, який зійшовся на це видовище, побачивши, що сталося, повертався, б’ючи себе в груди.
<p>49 Всі ж, хто знав Його, і жінки, які прийшли з Ним з Галилеї, стояли віддалік і дивилися на це.
<p>50 І ось один чоловік на ім’я Йосиф, що був радником , чоловік благий і праведний,
<p>51 який не брав участи у раді і справі їхній, з Аримафеї, міста юдейського, який і сам сподівався Царства Божого,
<p>52 прийшов до Пилата і просив тіло Ісусове.
<p>53 І, знявши Його, обгорнув плащаницею і поклав Його у гробі, висіченому <i>в скелі</i>, де ще ніхто ніколи не був покладений.
<p>54 День той був п’ятниця, і надходила субота.
<p>55 Слідом же йшли жінки, які прийшли з Ісусом з Галилеї, і бачили гріб, і як покладено було тіло Його.
<p>56 Повернувшися, вони наготували пахощі та миро і в суботу нічого не робили, за заповіддю.
<h4>24</h4>
<p>1 Першого ж дня після суботи, дуже рано, несучи наготовані пахощі, вони прийшли до гробу, і разом з ними деякі інші.
<p>2 Знайшли ж, що камінь був відвалений від гробу.
<p>3 І, увійшовши, не знайшли тіла Господа Ісуса.
<p>4 Коли ж вони не могли зрозуміти цього, ось два мужі стали перед ними в одежах блискучих.
<p>5 Налякалися вони і схилилися обличчям до землі, а ті сказали їм: чого шукаєте Живого між мертвими?
<p>6 Нема Його тут, Він воскрес. Згадайте, як Він говорив вам, коли був ще в Галилеї,
<p>7 кажучи, що Синові Людському належить бути виданому до рук людей-грішників, і бути розп’ятим, і на третій день воскреснути.
<p>8 І згадали слова Його.
<p>9 І, повернувшись від гробу, сповістили про все те одинадцятьох і всіх інших.
<p>10 То були Магдалина Марія, й Іоанна, і Марія Яковова, та інші з ними, які сказали про це апостолам.
<p>11 І здалися їм слова їхні неправдивими, і вони не повірили їм.
<p>12 Петро ж, уставши, побіг до гробу і, нахилившись, побачив самі тільки ризи, що лежали, і пішов назад, дивуючися з того, що сталося.
<p>13 Того ж дня двоє з них йшли в село, що було стадій  за шістдесят від Єрусалима і звалося Еммаус.
<p>14 І розмовляли між собою про всі ці події.
<p>15 І коли вони розмовляли і міркували між собою, Сам Ісус, наблизившись, пішов з ними.
<p>16 Але очі їхні були стримані, так що вони не впізнали Його.
<p>17 Він же сказав до них: про що ви сперечаєтесь між собою, ідучи, і чим ви засмучені?
<p>18 Один з них, на ім’я Клеопа, сказав Йому у відповідь: невже Ти, один з тих, що прийшли до Єрусалима, не знаєш, що сталося в ньому цими днями?
<p>19 І сказав їм: що саме? Вони відповіли Йому: про Ісуса Назарянина, Який був мужем-пророком, сильним ділом і словом перед Богом і всіма людьми.
<p>20 Як видали Його первосвященики і начальники наші для засудження на смерть і розіп’яли Його.
<p>21 Ми ж сподівалися, що Він є Той, Хто має визволити Ізраїль, до того ж сьогодні вже третій день, як усе це сталося.
<p>22 Та ще й налякали нас деякі жінки з наших, які вранці були біля гробу,
<p>23 і не знайшли тіла Його, і, прийшовши, розповідали, що вони бачили і явлення ангелів, які говорять, що Він живий.
<p>24 І пішли деякі з наших до гробу, і знайшли так, як жінки говорили, а Самого ж не бачили.
<p>25 Тоді Він сказав їм: о нерозумні і мляві серцем, щоб вірувати в усе, про що говорили пророки!
<p>26 Чи не так же належало постраждати Христу й увійти в славу Свою?
<p>27 І, почавши від Мойсея і від усіх пророків, пояснював їм сказане про Нього у всьому Писанні.
<p>28 І наблизились вони до того села, куди йшли; і Він робив вигляд, що хоче йти далі.
<p>29 А вони затримували Його, кажучи: залишся з нами, бо вже вечоріє, і день закінчується. І Він увійшов і залишився з ними.
<p>30 І коли Він возлежав з ними, то взяв хліб, благословив, переломив і подав їм.
<p>31 У них же відкрилися очі, і вони впізнали Його. Але Він став невидимим для них.
<p>32 І вони казали один одному: чи ж не палало в нас серце наше, коли Він говорив нам у дорозі і коли пояснював нам Писання?
<p>33 І, вставши тієї ж години, повернулися до Єрусалима і знайшли разом одинадцятьох і тих, що були з ними,
<p>34 які говорили, що Господь воістину воскрес і явився Симонові.
<p>35 І вони розповіли, що було в дорозі, і як вони Його впізнали у переломленні хліба.
<p>36 Коли вони про це говорили, Сам Ісус став посеред них і сказав їм: мир вам.
<p>37 Вони схвилювались і злякалися, гадаючи, що бачать духа.
<p>38 Але Він сказав їм: чого хвилюєтесь, чому такі думки входять до сердець ваших?
<p>39 Погляньте на руки Мої і на ноги Мої; це Я Сам. Доторкніться до Мене і роздивіться; бо дух тіла і кісток не має, як бачите у Мене.
<p>40 І, сказавши це, показав їм руки і ноги.
<p>41 Коли ж вони від радости ще не вірили і дивувалися, Він сказав їм: чи маєте тут якусь їжу?
<p>42 Вони подали Йому частину печеної риби і стільниковий мед.
<p>43 І, взявши, їв перед ними.
<p>44 І сказав їм: ось ті слова, що Я говорив вам, коли ще був з вами, як належить справдитися всьому, написаному про Мене в законі Мойсеєвому і у пророків та в псалмах.
<p>45 Тоді розкрив їм розум до розуміння Писання.
<p>46 І сказав їм: так написано, і так належало постраждати Христу, і воскреснути з мертвих на третій день,
<p>47 і щоб проповідувалося в ім’я Його покаяння і відпущення гріхів між усіма народами, починаючи від Єрусалима.
<p>48 Ви ж є свідками цього.
<p>49 І ось Я посилаю обітницю Отця Мого на вас; ви ж лишайтесь у місті Єрусалимі, доки не сповнитеся силою з неба.
<p>50 І вивів їх до Вифанії, і, піднявши руки Свої, благословив їх.
<p>51 І коли Він благословляв їх, почав віддалятися від них і вознісся на небо.
<p>52 Вони, поклонившись Йому, повернулися до Єрусалима з великою радістю.
<p>53 І перебували завжди в храмі, прославляючи і благословляючи Бога. Амінь.
