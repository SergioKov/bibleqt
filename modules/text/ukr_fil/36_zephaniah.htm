<h2></h2>
<h4>1</h4>
<p>1 Слово Господнє, яке було до Софонії, сина Хусія, сина Годолії, сина Аморії, сина Єзекії, у дні Іосії, сина Амонового, царя Юдейського.
<p>2 Усе знищу з лиця землі, — говорить Господь:
<p>3 знищу людей і ху­добу,­ знищу птахів небесних і риб морських, і спокуси разом з нечестивими; знищу людей з лиця землі, — говорить Господь.
<p>4 І простягну руку Мою на юдеїв і на всіх жителів Єрусалима: знищу з місця цього залишки Ваала, ім’я жерців зі священиками,
<p>5 і тих, які на покрівлях поклоняються воїнству небесному, і тих, що поклоняються, які клянуться Господом і клянуться царем своїм,
<p>6 і тих, які відступили від Господа,­ не шукали Господа і не запитували про Нього.
<p>7 Замовкни перед лицем Господа Бога! бо близько день Господній: уже приготував Господь жер­товне заколення, призначив, кого покликати.
<p>8 І буде у день жертви Господньої: Я відвідаю князів і синів ца­ря і всіх, що одягаються в одяг іноплемінників;
<p>9 відвідаю у той день усіх, які перестрибують через поріг, які дім Гос­пода свого наповнюють насильством і обманом.
<p>10 І буде у той день, — говорить Господь, — крик бі­ля воріт рибних і ридання біля інших воріт і велике руйнування на пагорбах.
<p>11 Ридайте, жителі нижньої час­тини міста, бо зникне весь торговель­ний народ і знищені будуть обтяжені сріблом.
<p>12 І буде у той час: Я зі світильником огляну Єрусалим і покараю тих, які сидять на дріжджах своїх і говорять у серці своєму: «не творить Господь ні добра, ні зла».
<p>13 І перетворяться багатства їхні на здобич і доми їхні — на запус­тіння; вони побудують доми, а жити у них не будуть, насадять виноградники, а вина з них не будуть пити.
<p>14 Близький великий день Господа, близький, і дуже поспішає: уже чутний голос дня Господнього; гірко заволає тоді й найхоробріший!
<p>15 День гніву — день цей, день скорботи і тісноти, день спустошення і руйнування, день пітьми і мороку, день хмари й імли,
<p>16 день труби і військового крику проти укріплених міст і високих веж.
<p>17 І Я стисну лю­дей, і вони будуть ходити, як сліпі, тому що вони згрішили проти Господа, і розметана буде кров їхня, як порох, і плоть їхня — як послід.
<p>18 Ні срібло їхнє, ні золото їхнє не може врятувати їх у день гніву Господа, і вогнем ревности Його пожерта буде вся ця земля, бо знищення, і притім раптове, звершить Він над усіма жителями землі.
<h4>2</h4>
<p>1 Досліджуйте себе уважно, досліджуйте, народе неприборканий,
<p>2 доки не прийшло визначення — день пролетить, як полова, — доки не прийшов на вас полум’яний гнів Господній, доки не настав для вас день люті Господньої.
<p>3 Шукайте Господа,­ всі смиренні землі, які виконують закони Його; шукайте правду, шукайте смиренномудрість; можливо, ви сховаєтеся у день гніву Господнього.
<p>4 Бо Газа буде покинута й Аскалон спорожніє, Азот буде вигнаний серед дня й Екрон викоріниться.
<p>5 Горе жителям приморської країни, народу критському! Слово Господнє на вас, хананеї, земле Филистимська! Я знищу тебе, і не буде у тебе жителів, —
<p>6 і буде приморська країна пастушою вівчарнею і загоном для худоби.
<p>7 І дістанеться цей край залишкам дому Іудиного, і будуть пасти там, і в домах Аскалона будуть увечері відпочивати, бо Господь Бог їхній відвідає їх і поверне полон їх.
<p>8 Чув Я ганьбу Моава й обра́зи синів Аммонових, як вони знущалися з Мого народу і величалися у наділах його.
<p>9 Тому, живу Я! — говорить Господь Саваоф, Бог Ізраїлів: Моав буде, як Содом, і сини Аммона будуть, як Гоморра, надбанням кропиви, соляним рівчаком, пус­телею навіки; залишок народу Мого візьме їх у здобич, і вцілілі з людей Моїх одержать їх у спадщину.
<p>10 Це їм за зарозумілість їх, за те, що вони знущалися і величалися над народом Господа Саваофа.
<p>11 Страшний буде для них Господь, бо знищить усіх богів землі, і Йому будуть поклонятися, кожен зі свого місця, всі острови народів.
<p>12 І ви, ефіопляни, побиті будете мечем Моїм.
<p>13 І простягне Він руку Свою на північ, і знищить Ассура, й оберне Ниневію на руїни, на місце сухе, як пустеля,
<p>14 і спочивати будуть серед неї стада і всякого роду тварини; пелікан і їжак будуть ночувати у різьблених прикрасах її; голос їх буде лунати у вікнах, руйнування виявиться на дверних стовпах, бо не стане на них кедрової обшивки.
<p>15 Ось чим буде місто, яке торжествує, живе безтурботно, яке говорить у серці своєму: «я, і немає іншого, крім мене». Як воно стало руїною, лігвом для звірів! Усякий, проходячи повз нього, посвистить і махне рукою.
<h4>3</h4>
<p>1 Горе місту нечистому й осквер­неному, пригноблювачу!
<p>2 Не слу­хає голосу, не приймає настановлення, на Господа не уповає, до Бога свого не наближається.
<p>3 Князі його посеред нього — леви, що рикають, судді його — вечірні вовки, які не залишають до ранку жодної кістки.
<p>4 Пророки його — люди легковаж­ні, віроломні; священики його осквер­нюють святиню, зневажають закон.
<p>5 Господь праведний посеред нього, не робить неправди, щоранку являє суд Свій незмінно; але беззаконник не знає сорому.
<p>6 Я знищив народи, зруйнував твердині їх; порожніми зробив вулиці їх, так що ніхто вже не ходить по них; зруйновані міста їх: немає жодної людини, немає жи­телів.
<p>7 Я говорив: «бійся тільки Ме­не, приймай настановлення!» і не буде знищене житло його, і не спіткає його зло, яке Я визначив йому; а вони старанно намагалися псувати всі свої дії.
<p>8 Отже, чекайте на Мене, — говорить Господь, — до того дня, коли Я повстану для спустошення, бо Мною визначено зібрати народи, скликати царства, щоб вилити на них обурення Моє, всю лють гніву Мого; бо вогнем ревности Моєї пожерта буде вся земля.
<p>9 Тоді знову Я дам народам уста чисті, щоб усі закликали ім’я Господа і служили Йому однодушно.
<p>10 Із зарічних країн Ефіопії поклонники Мої, діти розсіяних Мо­їх, принесуть Мені дари.
<p>11 У той день ти не будеш осоромлювати себе всякими вчинками твоїми, якими ти грішив проти Мене, бо тоді Я видалю із середовища твого тих, що мар­нославляться твоєю знатністю, і не будеш більше звеличуватися на святій горі Моїй.
<p>12 Але залишу серед тебе народ смиренний і простий, і вони будуть уповати на ім’я Господ­нє.
<p>13 Залишки Ізраїля не будуть чи­нити неправди, не стануть говорити­ лжу, і не знайдеться у вустах їх язика підступного, бо самі будуть пастися і спочивати, і ніхто не потривожить їх.
<p>14 Веселися, дочко Сиону! торжествуй, Ізраїлю! веселися і радуйся від усього серця, дочко Єрусалима!
<p>15 Скасував Господь вирок над тобою, прогнав ворога твого! Гос­подь, цар Ізраїлів, посеред тебе: вже більше не побачиш зла.
<p>16 У той день скажуть Єрусалиму: «не бійся», і Си­ону: «нехай не слабнуть руки твої!»
<p>17 Господь Бог твій посеред те­бе, Він сильний спасти тебе; звеселиться за тебе радістю, буде милостивий з любови Своєї, буде тор­жествувати за тебе з радістю.
<p>18 Тих, що сумують за урочистими святами, Я зберу: твої вони, на них тяжіє ганьба.
<p>19 Ось, Я стисну всіх гнобителів твоїх у той час і спасу кульгаве, і зберу розсіяне, і приведу їх у пошану й іменитість на всій цій землі ганьби їх.
<p>20 У той час приведу вас і тоді ж зберу вас, бо зроблю вас іменитими і почесними між усіма народами землі, коли поверну полон ваш перед очима вашими, — говорить Господь.
