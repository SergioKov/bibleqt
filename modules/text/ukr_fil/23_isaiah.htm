<h2></h2>
<h4>1</h4>
<p>1 Видіння Ісаї, сина Амосового, яке він бачив про Юдею та Єрусалим, у дні Озії, Іоафама, Ахаза, Єзекії — царів юдейських.
<p>2 Слухайте, небеса, і слухай, земле, бо Господь говорить: Я виховав і підніс синів, а вони обурилися проти Мене.
<p>3 Віл знає володаря свого, і осел — ясла господаря свого; а Ізра­їль не знає [Мене], народ Мій не ро­­­зуміє.
<p>4 На жаль, народ грішний, на­род обтяжений беззаконнями, плем’я лиходіїв, сини погибельні! Залишили Господа, знехтували Святого Ізраї­левого, — повернулися назад.
<p>5 У що бити ще вас, що продовжуєте свою затятість? Уся голова у виразках, і все серце зачахло.
<p>6 Від підошви ноги до тімені голови немає у нього здорового місця: виразки, плями, гнійні рани, неочищені й необв’язані і не пом’якшені єлеєм.
<p>7 Земля ваша спустошена; міста ваші спалені вогнем; поля ваші на ваших очах з’їдають чужі; усе спорож­ніло, як після руйнування чужинця­ми.
<p>8 І за­лиши­лася дочка Сиону, як намет у вино­граднику, як курінь на горо́ді, як обложене місто.
<p>9 Якби Господь Саваоф не полишив нам не­великого залишку, то ми були б те саме, що Содом, уподібнилися б Гоморрі.
<p>10 Слухайте слово Господнє, князі содомські; слухай закон Бога нашого, народе гоморрський!
<p>11 Для чого Мені безліч жертв ваших? — говорить Господь. Я пересичений всепаленнями баранів і жиром відгодованої худоби, і крови тельців і агнців і козлів не хочу.
<p>12 Коли ви приходите стати перед лице Моє, хто вимагає від вас, щоб ви топтали двори Мої?
<p>13 Не носіть більше дарів марних: куріння огидне для Мене; новомісяч і субот, святкових зібрань не можу терпіти: беззаконня — і свят­кування!
<p>14 Новомісяччя ваші і свята­ ваші ненавидить душа Моя: вони тя­гар для Мене; Мені тяжко нести їх.
<p>15 І коли ви простягаєте руки ваші, Я закриваю від вас очі Мої; і коли ви примножуєте моління ваші, Я не чую: ваші руки повні крови.
<p>16 Обмийтеся, очистіться; віддаліть злі діяння ваші від очей Моїх; перестаньте чинити зло;
<p>17 навчіться чинити добро, шукайте правди, рятуйте пригнобленого, захищайте сироту, заступайтеся за вдову.
<p>18 Тоді прийдіть — і розсудимо, — говорить Господь. Якщо будуть гріхи ваші, як багряне, — як сніг убілю; якщо будуть червоні, як пурпур, — як вовну убілю.
<p>19 Якщо захочете і послухаєтеся, то будете споживати блага зем­лі;
<p>20 якщо ж зречетеся і будете чинити опір, то меч пожере вас: бо вуста Господні говорять.
<p>21 Як зробилася блудницею вірна столиця, сповнена правосуддя! Правда жила у ній, а тепер — убивці.
<p>22 Срібло твоє стало окалиною, вино твоє зіпсоване­ водою;
<p>23 князі твої — законопорушники і спільники злодіїв; усі вони люблять подарунки і ганяються за мздою; не захищають сироту, і справа вдови не доходить до них.
<p>24 Тому говорить Господь, Господь Саваоф, Сильний Ізраїлів: о, задовольню Я Себе над супротивниками Моїми й помщуся ворогам Моїм!
<p>25 І зверну на тебе руку Мою і, як у лузі, очищу з тебе домішки, і відок­ремлю від тебе все свинцеве;
<p>26 і знову буду поставляти тобі суддів, як раніше, і радників, як спочатку; тоді будуть говорити про тебе: «місто правди, столиця вірна».
<p>27 Сион спасеться правосуддям, і <i>сини</i> його, які на­вер­нулися, правдою;
<p>28 усім же від­ступ­никам і грішникам — погибель, і ті, що залишили Господа, знищаться.
<p>29 Вони будуть посоромлені за діб­рови, які настільки любі для вас, і посоромлені за сади, які ви обрали собі;
<p>30 бо ви будете, як дуб, <i>якого</i> лист обпав, і як сад, у якому немає води.
<p>31 І сильний буде лахміттям, і діло його — іскрою; і будуть горіти разом, — і ніхто не погасить.
<h4>2</h4>
<p>1 Слово, яке було у видінні до Ісаї, сина Амосового, про Юдею та Єрусалим.
<p>2 І буде в останні дні, гора дому Господнього буде поставлена у главу гір і підніметься над пагорбами, і потечуть до неї усі народи.
<p>3 І підуть багато народів і скажуть: прийдіть, і зійдемо на гору Господню,­ у дім Бога Якова, і навчить Він нас Своїх шляхів і будемо ходити стеж­ками Його; бо від Сиону вийде закон, і слово Господнє — з Єрусалима.
<p>4 І буде Він судити народи, і викриє багато племен; і перекують мечі свої на орала, і списи свої — на серпи: не підніме народ на народ меча, і не будуть більше вчитися воювати.
<p>5 О, доме Якова! Прийдіть, і будемо ходити у світлі Господньому.
<p>6 Але Ти відкинув народ Твій, дім Якова, тому що вони багато чого пе­рейняли від сходу: і чаклуни <i>у них</i>, як у филистимлян, і з синами чужих вони у спілкуванні.
<p>7 І наповнилася земля його сріблом і золотом, і немає числа скарбам його; і наповнилася земля його конями, і немає числа колісницям його;
<p>8 і наповнилася земля його ідолами: вони поклоняються ділу рук своїх, тому, що зробили персти їх.
<p>9 І схилилася людина, і принизився муж, — і Ти не простиш їх.
<p>10 Іди у скелю і сховайся у землю від страху Господа і від слави величі Його.
<p>11 Поникнуть горді погляди людини, і високе людське принизиться; і один Господь буде високий у той день.
<p>12 Бо <i>гряде</i> день Господа Саваофа на все горде й зарозуміле і на все звеличене, — і воно буде принижене, —
<p>13 і на всі кедри ливанські, високі і піднесені, і на всі дуби васанські,
<p>14 і на всі високі гори, і на всі підвищені пагорби,
<p>15 і на усяку високу вежу, і на всяку міцну стіну,
<p>16 і на всі кораблі фарсиські, і на всі жадані прикраси їх.
<p>17 І впа­­де велич людська, і високе людське принизиться; і один Господь буде високий у той день,
<p>18 й ідоли зовсім зник­нуть.
<p>19 І ввійдуть <i>люди</i> в ущелини скель і у прірви землі від страху Гос­­пода і від слави величі Його, коли Він повстане скрушити землю.
<p>20 У той день людина кине кротам і кажанам срібних своїх ідолів і золотих своїх ідолів, яких зробила собі для поклоніння їм,
<p>21 щоб увійти в ущелини скель і у розпадини гір від страху Господа і від слави величі Його, коли Він повстане скрушити землю.
<p>22 Перестаньте ви надіятися на людину, дихання якої у ніздрях її, бо що вона значить?
<h4>3</h4>
<p>1 Ось, Господь, Господь Саваоф, відніме у Єрусалима і в Іуди посох і тростину, всяке підкріплення хлібом і всяке підкріплення водою,
<p>2 хороброго вождя і воїна, суддю і пророка, і прозорливця і старця,
<p>3 п’ятдесятника і вельможу і радника, і мудрого художника і майстерного у слові.
<p>4 І дам їм отроків у начальники, і діти будуть панувати над ними.
<p>5 І у народі один буде пригнічуваний іншим, і кожен — ближнім своїм; юнак буде нахабно підноситися над старцем, і простолюдин над вельможею.
<p>6 Тоді вхопиться людина за брата свого, у сімействі бать­ка свого, <i>і скаже</i>: у тебе <i>є</i> одяг, будь нашим вождем, і нехай будуть ці руї­ни під рукою твоєю.
<p>7 А <i>він</i> із клятвою скаже: не можу зцілити <i>ран суспільства</i>; і в моєму домі немає ні хліба, ні одягу; не робіть мене вождем народу.
<p>8 Так руйнувався Єрусалим, і упав Іуда, тому що язик їх і діла їх — проти Господа, образливі для очей слави Його.
<p>9 Вираз облич їх свідчить проти них, і про гріх свій вони розповідають відкрито, як содомляни, не приховують: горе душі їх! бо самі на себе накликають зло.
<p>10 Скажіть праведникові, що благо <i>йому</i>, бо він буде споживати плоди діл своїх;
<p>11 а беззаконникові — горе, бо буде йому відплата­ за <i>діла</i> рук його.
<p>12 Гнобителі народу Мого — діти, і жінки панують над ним. Народе Мій! вожді твої вводять тебе в оману і путь стежок твоїх зіпсували.
<p>13 Повстав Господь на суд — і стоїть, щоб судити народи.
<p>14 Господь вступає у суд зі старійшинами народу Свого і з князями його: ви спустошили виноградник; награбоване у бідного — у ваших домах;
<p>15 навіщо ви утискуєте народ Мій і гнітите бідних? говорить Господь, Господь Саваоф.
<p>16 І сказав Господь: за те, що дочки Сиону гордовиті і ходять, піднявши шию і зваблюючи поглядами, і виступають величною ходою і гримлять ланцюжками на ногах, —
<p>17 оголить Господь тім’я дочок Сиону­ і відкриє Господь сором їх;
<p>18 у той день відніме Господь красиві ланцюж­ки на ногах і зірочки, і півмісяці,
<p>19 серги, і намиста, й опахала,­ запонки і зап’ястя, і пояси, і сосудці з парфумами, і привіски чарівні,
<p>20 персні і кільця в носі,
<p>21 верхній одяг і нижній, і хустки, і гаманці,
<p>22 світлі тонкі опанчі і пов’язки, і покривала.
<p>23 І буде замість пахощів сморід, і замість пояса буде мотузка, і замість завитого волосся — проплішина, і замість широкої опанчі — вузьке веретище, замість краси — клеймо.
<p>24 Чоловіки твої впадуть від меча, і хоробрі твої — на війні.
<p>25 І будуть зітхати і плакати ворота <i>столиці</i>, і буде вона сидіти на землі спустошена.
<h4>4</h4>
<p>1 І вхопляться сім жінок за од­ного чоловіка у той день, і скажуть: «свій хліб будемо їсти і свій одяг будемо носити, тільки нехай будемо називатися твоїм ім’ям, — зніми з нас ганьбу».
<p>2 У той день паросток Господа з’явиться у красі і честі, і плід землі­ — у величі і славі, для уцілілих <i>синів</i> Ізраїля.
<p>3 Тоді ті, що залишилися на Сионі й уціліли в Єрусалимі, будуть називатися святими, усі вписані у книгу для життя в Єрусалимі,­
<p>4 коли Господь омиє скверну дочок Сиону й очистить кров Єрусалима із середовища його духом суду і духом вогню.
<p>5 І створить Господь над усяким місцем гори́ Сиону і над зібраннями її хмару і дим під час дня і блищання палючого вогню у час ночі; бо над усім шанованим буде покров.
<p>6 І буде намет для осінення удень від спеки і для притулку і захисту від непогоди і дощу.
<h4>5</h4>
<p>1 Заспіваю Улюбленому моєму пісню Улюбленого мого про виноградник Його. В Улюбленого мого був виноградник на вершині плодючої гори,
<p>2 і Він обніс його огорожею, й очистив його від каменів, і насадив у ньому добірні виноградні лози, і побудував вежу посередині його, і викопав у ньому точило, й очікував, що він принесе добрі грона, а він приніс дикі ягоди.
<p>3 І нині, жителі Єрусалима і мужі Іуди, розсудіть Мене з виноградником Моїм.
<p>4 Що ще належало б зробити для вино­градника Мого, чого Я не зробив йому? Чому, коли Я очікував, що він принесе добрі грона, він приніс дикі ягоди?
<p>5 Отже, Я скажу вам, що зроблю з виноградником Моїм: відніму в нього огорожу, і буде він спустошеним; зруйную стіни його, і буде потоптаним,
<p>6 і залишу його у запус­тінні: не будуть ні обрізувати, ні обкопувати його, — і заросте він тер­ням і бур’яном, і повелю хмарам не проливати на нього дощ.
<p>7 Виноград­ник Господа Саваофа є дім Ізраїлів, і мужі Іуди — улюблене насадження Його. І чекав Він правосуддя, але ось — кровопролиття; <i>чекав</i> правди, і ось — волання.
<p>8 Горе вам, хто приєднує дім до дому, хто приєднує поле до поля, так що <i>іншим</i> не залишається місця, начебто ви одні оселені на землі.
<p>9 У вуха мої <i>сказав</i> Господь Саваоф: численні доми ці будуть порожні, великі і красиві — без мешканців;
<p>10 десять ділянок у винограднику дадуть один бат, і хомер посіяного зерна ледь принесе ефу.
<p>11 Горе тим, які з раннього ранку шукають сикери і до пізнього вечора розгарячають себе вином;
<p>12 і цитра і гуслі, тимпан і сопілка і вино на бенкетах їх; а на справи Господа вони не див­ляться і про діяння рук Його не думають.
<p>13 За те народ мій піде у полон непередбачено, і вельможі його будуть голодувати, і багатії його будуть знемагати від спраги.
<p>14 За те пекло розширилося і безмірно розкрило пащу свою: і зійде <i>туди</i> слава їх і багатство їх, і шум їх і <i>все́</i>, що веселить їх.
<p>15 І принизиться людина, і смириться муж, і очі гордих поникнуть;
<p>16 а Господь Саваоф звеличиться у суді, і Бог Святий виявить святість Свою у правді.
<p>17 І будуть пастися вівці за своєю волею, і чужі будуть живитися залишеними плідними пасовищами багатих.
<p>18 Го­ре тим, хто тягне на себе беззаконня­ мотузками суєти, і гріх — ніби ременями колісничними;
<p>19 які говорять: «нехай Він поспішить і приско­рить діло Своє, щоб ми бачили, і не­хай наблизиться і прийде для виконання ради Святого Ізраїлевого, щоб ми пізнали!»
<p>20 Горе тим, які зло називають добром, і добро — злом, пітьму­ вважають світлом, і світло — пітьмою, гірке вважають солодким, і солодке — гірким!
<p>21 Горе тим, які мудрі у своїх очах і розумні перед самими собою!
<p>22 Горе тим, які смі­ли­ві пити вино і сильні готувати міц­ний­ напій,
<p>23 які за подарунки виправдовують винного і правих позбавляють законного!
<p>24 За те, як вогонь з’їдає солому, і полум’я знищує сіно, так зотліє корінь їх, і цвіт їх розвіється, як порох; тому що вони відкинули закон Господа Саваофа і знехтували слово Святого Ізраїлевого.
<p>25 За те запалає гнів Господа на народ Його, і простягне Він руку Свою на нього й уразить його, так що здригнуться гори, і трупи їхні будуть як послід на вулицях. І при усьому цьому гнів Його не відвернеться, і рука Його ще буде простягнута.
<p>26 І підніме прапор народам далеким, і дасть знак тому, хто живе на краю землі, — і ось, він легко і скоро прийде;
<p>27 не буде у нього ні втомленого, ні знеможеного; жоден не задрімає і не засне, і не зніметься пояс зі стегон його, і не розірветься ремінь на взутті його;
<p>28 стріли його загострені, і всі луки його натягнуті; копита коней його подібні до кременю, і колеса його — як вихор;
<p>29 ревіння його — як ревіння левиці; він рикає подібно до скимнів, і зареве, і схопить здобич і віднесе, і ніхто не відніме.
<p>30 І зареве на нього у той день ніби ревіння <i>роз­бурханого</i> моря; і спогляне він на землю, і ось — пітьма, горе, і світло померкло у хмарах.
<h4>6</h4>
<p>1 У рік смерти царя Озії бачив я Господа, Який сидить на престолі високому і величному, і краї риз Його наповнювали весь храм.
<p>2 Навколо Нього стояли серафими; у кожного з них по шість крил: дво­ма­ закривав кожен лице своє, і двома закривав ноги свої, і двома літав.
<p>3 І взи­вали вони один до одного і говорили: Святий, Святий, Святий Гос­подь Саваоф! уся земля повна слави Його!
<p>4 І похитнулися верхи врат від голосу тих, що викликували, і дім наповнився курінням.
<p>5 І сказав я: горе мені! загинув я! бо я людина з нечистими вустами, і живу серед народу також з нечистими вустами, — і очі мої бачили Царя, Господа Са­ваофа.
<p>6 Тоді прилетів до мене один із серафимів, і в руці у нього розпалене вугілля, яке він узяв кліщами з жертовника,
<p>7 і торкнувся вуст моїх і сказав: ось, це торкнулося вуст твоїх, і беззаконня твоє вилучене від тебе, і гріх твій очищений.
<p>8 І почув я голос Господа, Який говорить: кого Мені послати? і хто піде задля Нас? І я сказав: ось я, пошли мене.
<p>9 І сказав Він: іди і скажи цьому народові: слухом почуєте — і не зрозумієте, і очима будете дивитися — і не побачите.
<p>10 Бо огрубіло серце народу цього, і вухами насилу чують, і очі свої зімкнули, нехай не побачать очима, і не почують вухами, і не зрозуміють серцем, і не навернуться, щоб Я зцілив їх.
<p>11 І сказав я: чи надовго, Господи? Він сказав: доки не опустіють міста, і залишаться без жителів, і доми без людей, і доки земля ця зовсім не спустіє.
<p>12 І виселить Господь людей, і велике запустіння буде на цій землі.
<p>13 І якщо ще залишиться десята частина на ній і повернеться, і вона знову буде спустошена; <i>але</i> як від теревинфа і як від дуба, коли вони і зрубані, <i>залишається</i> корінь їх, так святе сíм’я <i>буде</i> коренем її.
<h4>7</h4>
<p>1 І було у дні Ахаза, сина Іоафа­мового, сина Озії, царя Юдейського, Рецин, цар Сирійський, і Факей, син Ремаліїн, цар Ізраїльський, пішли проти Єрусалима, щоб завою­вати його, але не могли завоювати.
<p>2 І було сповіщено дому Давидовому і сказано: сиріяни розташувалися у землі Єфремовій; і сколихнулося серце його і серце народу його, як колишуться від вітру дерева у лісі.
<p>3 І сказав Господь Ісаї: вийди ти і син твій Шеар-Ясув назустріч Ахазу, до кінця водопроводу верхнього ставка, на дорогу до поля білильного,
<p>4 і скажи йому: спостерігай і будь спокійним; не страшися і нехай не сумує серце твоє від двох кінців цих димлячих головешок, від розпаленого гніву Рецина і сиріян і сина Ремаліїного.
<p>5 Сирія, Єфрем і син Ремаліїн задумали проти тебе зло, говорячи:
<p>6 підемо на Юдею й підбуримо її, і оволодіємо нею і поставимо у ній царем сина Тавеїлового.
<p>7 Але Господь Бог так говорить: це не станеться і не збудеться;
<p>8 бо глава Сирії — Дамаск, і глава Дамаска — Рецин; а через шістдесят п’ять років Єфрем перестане бути народом;
<p>9 і глава Єфрема — Самарія, і глава Самарії — син Ремаліїн. Якщо ви не вірите, то тому, що ви не засвідчені.
<p>10 І продовжував Господь говорити до Ахаза, і сказав:
<p>11 проси собі знамення у Господа Бога твого: проси або у глибині, або на висоті.
<p>12 І сказав Ахаз: не буду просити і не буду спокушати Господа.
<p>13 Тоді сказав <i>Ісая</i>: слухайте ж, доме Давидів! хіба мало для вас утруднювати людей, навіщо ви хочете утруд­нювати і Бога мого?
<p>14 Отже, Сам Гос­подь дасть вам знамення: ось, Ді­ва в утробі прийме і народить Сина, і наречуть ім’я Йому: Еммануїл.
<p>15 Він буде годуватися молоком і ме­дом, до­ки не буде розуміти відкидати зле й обирати добре;
<p>16 бо перш ніж це немовля буде розуміти відкидати зле й обирати добре, земля та, якої ти страхаєшся, буде залишена обома царями її.
<p>17 Але наведе Господь на тебе і на народ твій і на дім батька твого дні, які не приходили з часу відпадіння Єфрема від Іуди, наведе царя Ассирійського.­
<p>18 І буде у той день: дасть знак Господь мусі, яка при гирлі ріки Єгипетської, і бджолі, що у землі Ассирійській, —
<p>19 і прилетять і всядуться усі вони по долинах опустілих і по розщелинах скель, і по всіх колючих чагарниках, і по всіх деревах.
<p>20 У той день поголить Господь брит­вою, найнятою по той бік ріки, царем Ассирійським, голову і волосся на ногах, і навіть відніме бороду.
<p>21 І буде у той день: хто буде мати корову і двох овець,
<p>22 за достатком молока, яке вони дадуть, буде їсти масло; маслом і медом будуть годуватися усі, хто залишився у цій зем­лі.
<p>23 І буде у той день: на кож­ному місці, де росла тисяча виноградних лоз на тисячу срібників, буде терня і колючий чагарник.
<p>24 Зі стрілами і луками будуть ходити ту­ди, бо уся земля буде терням і колю­чим чагар­ником.
<p>25 І на жодну з гір, які розчищалися сапами, не підеш, боячись терня і колючого чагарника: туди будуть виганяти волів, і дрібна худоба буде топтати їх.
<h4>8</h4>
<p>1 І сказав мені Господь: візьми собі великий сувій і накресли на ньому людськими письменами: Магер-шелал-хаш-баз .
<p>2 І я узяв собі вірних свідків: Урію священика і Захарію, сина Варахіїного, —
<p>3 і приступив я до пророчиці, і вона зачала і народила сина. І сказав мені Господь: наречи йому ім’я: Магер-шелал-хаш-баз,
<p>4 бо раніше ніж дитя буде вміти вимовити: батько мій, ма­ти моя, — багатства Дамаска і здобич самарійську понесуть перед царем Ассирійським.
<p>5 І продовжував Господь говорити до мене і сказав ще:
<p>6 за те, що цей народ зневажає води Силоама, які течуть тихо, і захоплюється Рецином і сином Ремаліїним,
<p>7 наведе на нього Господь води ріки бурхливі і великі — царя Ассирійського з усією славою його; і підніметься вона в усіх протоках своїх і виступить із усіх берегів своїх;
<p>8 і піде по Юдеї, наводнить її і високо підніметься — дійде до шиї; і розпростерті крила її будуть по усій широті землі Твоєї, Еммануїле!
<p>9 Ворогуйте, народи, але тремтіть, і слухайте, усі віддалені землі! Озброюйтесь, але тремтіть; озброюйтесь, але тремтіть!
<p>10 Задумуйте задуми, але вони руйнуються; говоріть слово, але воно не збудеться: бо з нами Бог!
<p>11 Бо так говорив мені Господь, <i>тримаючи на мені</i> міцну руку і напоумлюючи мене не ходити шляхом цього народу, і сказав:
<p>12 «Не називайте змовою усього того, що народ цей називає змовою; і не бійтеся того, чого він боїться, і не страшіться.
<p>13 Господа Саваофа — Його шануйте свято,­ і Він — страх ваш, і Він — тремтіння ваше!
<p>14 І буде Він освяченням і каменем спотикання, і скелею спокуси­ для обох домів Ізраїля, петлею і сіт­кою для жителів Єрусалима.
<p>15 І багато хто з них спіткнеться і впаде, і розіб’ється, і заплутається у сітях, і буде уловлений.
<p>16 Зав’яжи свідчення, і запечатай одкровення при учениках Моїх».
<p>17 Отже, я надіюся на Господа, Який сховав лице Своє від дому Якова, й уповаю на Нього.
<p>18 Ось я і діти, яких дав мені Господь, як вказівки і знамення в Ізраїлі від Господа Са­ва­офа, Який живе на горі Сионі.
<p>19 І ко­ли скажуть вам: зверніться до викликачів померлих і до чаклунів, до шептунів і утробомовців, — тоді відповідайте: чи не повинен народ звер­татися до свого Бога? чи запитують мертвих про живих?
<p>20 <i>Звер­тайтеся</i> до закону й одкровення. Якщо вони не говорять, як це слово, то немає у них світла.
<p>21 І будуть вони бродити по землі, жорстоко пригноблені і голодні; і під час голоду будуть злостивитися, хулити царя свого і Бога свого.
<p>22 І глянуть угору, і подивляться на землю; і ось — горе і морок, густа пітьма, і будуть скинуті у пітьму. Але не завж­ди буде морок там, де тепер він загуснув.
<h4>9</h4>
<p>1 Час, що минув, принизив зем­лю Завулонову і землю Неффалимову; але наступний звеличить приморську путь, зайорданську країну, Галилею язичницьку.
<p>2 Народ, що ходить у пітьмі, побачить світло велике; на тих, що живуть у країні тіні смертної, світло засяє.
<p>3 Ти примножиш народ, збільшиш радість його. Він буде веселитися перед Тобою, як веселяться під час жнив, як радіють при розподілі здобичі.
<p>4 Бо ярмо, яке обтяжувало його, і жезл, який уражав його, і тростину, яка пригноблювала його, Ти скрушиш, як у день Мадіама.
<p>5 Бо усяке взуття­ воїна під час битви й одяг, обагрений кров’ю, будуть віддані на спалення, на поживу вогню.
<p>6 Бо Немов­ля народилося нам — Син даний нам; владарювання на раменах Його, і наречуть ім’я Йому: Дивний, Радник, Бог кріпкий, Отець вічности, Князь миру .
<p>7 Примноженню владарювання Його і миру немає межі на престолі Давида й у царстві його, щоб Йому утвердити його і зміцнити його судом і правдою віднині і довіку. Ревність Господа Саваофа зробить це.
<p>8 Слово посилає Господь на Якова, і воно сходить на Ізраїля,
<p>9 щоб знав увесь народ, Єфрем і жителі Самарії, які з гордістю і пихатим серцем говорять:
<p>10 цеглини упали — побудуємо з тесаного каменю; сико­мори вирубані — замінимо їх кедрами.
<p>11 І воздвигне Господь проти нього ворогів Рецина, і супротивників його озброїть:
<p>12 сиріян зі сходу, а фи­листимлян із заходу; і будуть вони пожирати Ізраїля повним ротом. При усьому цьому не відвернеться гнів Його, і рука Його ще простерта.
<p>13 Але народ не навертається до Того, Хто б’є його, і до Господа Саваофа не прибігає.
<p>14 І відсіче Господь у Ізраїля голову і хвіст, пальму і тростину, в один день:
<p>15 старець і знатний, — це голова; а пророк-лжевчитель є хвіст.
<p>16 І вожді цього народу введуть його в оману, і ті, що водять їх, загинуть.
<p>17 Тому за юнаків його не порадіє Господь, і сиріт його і вдів його не помилує: бо усі вони — лицеміри і лиходії, і вуста­ усіх говорять нечестиво. При усьому цьому не відвернеться гнів Його, і рука Його ще простерта.
<p>18 Бо беззаконня, як вогонь, розгорілося, пожирає терня і колючий чагарник і палає у хащах лісу, і піднімаються стовпи диму.
<p>19 Лють Господа Савао­фа обпалить землю, і народ зробиться ніби поживою вогню; не пощадить людина брата свого.
<p>20 І будуть різати праворуч, і залишаться голод­ні; і будуть їсти ліворуч, і не будуть ситі; кожен буде пожирати плоть м’язів своїх:
<p>21 Манассія — Єфрема, і Єфрем — Манассію, обоє разом — Іуду. При усьому цьому не відвернеться гнів Його, і рука Його ще простерта.
<h4>10</h4>
<p>1 Горе тим, які постановляють несправедливі закони і пишуть жорстокі рішення,
<p>2 щоб усунути бід­них від правосуддя і викрасти права у слабосилих з народу Мого, щоб удів зробити здобиччю своєю й пограбувати сиріт.
<p>3 І що ви будете робити у день відвідання, коли прийде загибель здалеку? До кого звернетеся по допомогу? І де залишите багатство ваше?
<p>4 Без Мене зігнуться­ між в’язнями і впадуть між убитими. При усьому цьому не відвернеться гнів Його, і рука Його ще простер­та.
<p>5 О, Ассур, жезл гніву Мого! і бич у руці його — Моє обурення!
<p>6 Я пошлю його проти народу нечестивого і проти народу гніву Мого, дам йому повеління пограбувати грабежем і здобути здобич і потоптати його, як бруд на вулицях.
<p>7 Але він не так подумає і не так помислить серце його; у нього буде на серці — зруйнувати і знищити чимало народів.
<p>8 Бо він скаже: «чи не всі царі князі мої?
<p>9 Халне чи не те саме, що Кархемис? Емаф чи не те саме, що Арпад? Самарія чи не те саме, що Дамаск?
<p>10 Оскільки рука моя оволоділа царствами ідольськими, в яких кумирів більше, ніж у Єрусалимі й Самарії, —
<p>11 то чи не зроблю того самого з Єрусалимом і статуями­ його, як зробив із Самарією та ідола­ми її?»
<p>12 І буде, коли Господь звершить усе Своє діло на горі Сионі і в Єрусалимі, скаже: подивлюся на успіх гордовитого серця царя Ассирійського і на марнославство високо­ піднятих очей його.
<p>13 Він говорить: «силою руки моєї і моєю мудрістю я зробив це, тому що я розумний: і переставляю межі народів, і розграбовую скарби їх, і скидаю з престолів, як велетень;
<p>14 і рука моя захопила багатство народів, як гнізда; і як забирають залишені у них яйця, так забрав я всю землю, і ніхто не поворухнув крилом, і не відкрив рота, і не пискнув».
<p>15 Чи величається сокира перед тим, хто рубає нею? Чи пила пишається перед тим, хто рухає нею? Начебто жезл повстає проти того, хто піднімає його; начебто палка піднімається на того, хто не дерево!
<p>16 За те Господь, Господь Саваоф, пошле чахлість на пов­них його, і між знаменитими його запалить полум’я, як полум’я вогню.
<p>17 Світло Ізраїля буде вогнем, і Святий його — полум’ям, яке спалить і пожере терня його і бур’ян його в один день;
<p>18 і славний ліс його і сад його, від душі до тіла, знищить; і він буде, як чахлий умирущий.
<p>19 І залишок дерев лісу його такий буде нечисленний, що дитя спроможне буде зробити опис.
<p>20 І буде у той день: залишок Ізраїля й ті з дому Якова, що спаслися, не будуть більше покладатися на того, хто уразив їх, але покладуть уповання на Господа, Святого Ізраїлевого, щиросердо.
<p>21 Залишок навернеться, залишок Якова — до Бога сильного.
<p>22 Бо хоч би народу в тебе, Ізраїле, <i>було</i> стільки, скільки піску морського, тільки залишок його навернеться; знищення визначено пов­ною правдою;
<p>23 бо визначене знищення звершить Господь, Господь Саваоф, по усій землі.
<p>24 Тому так говорить Господь, Господь Саваоф: народе Мій, що живеш на Сионі! не бійся Ассура. Він уразить тебе жезлом і тростину свою підніме на тебе, як Єгипет.
<p>25 Ще трохи, дуже трохи, і мине Моє обурення, і лють Моя <i>обернеться</i> на знищення їх.
<p>26 І під­німе Господь Саваоф бич на нього, як у час поразки Мадіама біля скелі Орива, або як <i>простяг</i> на море жезл, і підніме його, як на Єгипет.
<p>27 І буде у той день: зніметься з рамен твоїх тягар його, і ярмо його — із шиї твоєї; і розпадеться ярмо від жиру.
<p>28 Він іде на Аїаф, проходить Мигрон, у Михмасі складає свої запаси.
<p>29 Проходять тіснини; у Геві но­чівля їх; Рама трясеться; Гива Саулова розбіглася.
<p>30 Вий голосом твоїм, дочко Галима; нехай почує тебе Лаїс, бідний Анафоф!
<p>31 Мадмена розбіглася, жителі Гевима поспішають утікати.
<p>32 Ще день простоїть він у Нові; погрожує рукою своєю горі Си­ону, пагорбу Єрусалимському.
<p>33 Ось, Господь, Господь Саваоф, страшною силою зірве гілки дерев, і ті, що величаються зростом, будуть зрубані, високі — повалені на землю.
<p>34 І посіче хащу лісу залізом, і Ливан упаде від Всемогутнього.
<h4>11</h4>
<p>1 І вийде паросток від кореня Ієссеєвого, і гілка виросте від кореня його;
<p>2 і спочине на ньому Дух Господній, дух премудрости і розуму, дух ради і кріпкости, дух вíдання і благочестя;
<p>3 і страхом Господнім сповниться, і буде судити не за поглядом очей Своїх, і не за слухом вух Своїх вирішувати діла.
<p>4 Він буде судити бідних за правдою, і діла страдників землі вирішувати за істиною; і жезлом уст Своїх уразить землю, і духом уст Своїх уб’є нечестивого.
<p>5 І буде опоясанням стегон Його правда, і опоясанням крижів Його — істина.
<p>6 Тоді вовк буде жити разом з ягням, і барс буде лежати разом з козеням; і теля, і молодий лев, і віл будуть разом, і мале дитя буде водити їх.
<p>7 І корова буде пастися з ведмедицею, і дитинчата їх будуть лежати разом, і лев, як віл, буде їсти солому.
<p>8 І немовля буде гратися над норою аспида, і дитя простягне руку свою на гніздо змії.
<p>9 Не будуть робити зла і шкоди на усій святій горі Моїй, бо земля буде наповнена віданням Господа, як води наповнюють море.
<p>10 І буде у той день: до кореня Ієс­с­еєвого, який стане, як знамено для народів, навернуться язичники, — і спокій його буде слава.
<p>11 І буде у той день: Господь знову простягне ру­ку Свою, щоб повернути Собі залишок народу Свого, який залишиться в Ассура, і в Єгипті, і в Пат­росі, й у Хуса, і в Елама, й у Сеннаарі, й у Емафі, й на островах моря,
<p>12 І підніме знамено язичникам, і збере вигнанців Ізраїля, і розсіяних юдеїв скличе від чотирьох кінців землі.
<p>13 І припиниться заздрість Єфрема, і ті, що ворогують проти Іуди, будуть знищені. Єфрем не буде заздрити Іуді, й Іуда не буде пригноблювати Єфрема.
<p>14 І полетять через плечі филистимлян на захід, пограбують усіх дітей Сходу; на Едома і Мо­ава накладуть руку свою, і діти Аммона будуть підданими їм.
<p>15 І висушить Господь затоку моря Єгипетського, і простягне руку Свою на ріку в силь­ному вітрі Своєму, і розіб’є її на сім струмків, так що у сандаліях мо­жуть переходити її.
<p>16 Тоді для залишку народу Його, що залишиться в Ассура, буде велика дорога, як це було для Ізраїля, коли він виходив із зем­лі Єгипетської.
<h4>12</h4>
<p>1 І скажеш у той день: славлю Тебе, Господи; Ти гнівався на мене, але відвернув гнів Твій і утішив мене.
<p>2 Ось, Бог — спасіння моє: уповаю на Нього і не боюся; бо Господь — сила моя, і спів мій — Гос­подь; і Він був мені на спасіння.
<p>3 І у радості будете черпати воду із джерел спасіння,
<p>4 і скажете у той день: славте Господа, закликайте ім’я Його; сповіщайте у народах діла Його; нагадуйте, що велике ім’я Його;
<p>5 співайте Господу, бо Він створив велике, — нехай знають це по усій землі.
<p>6 Веселися і радуйся, жителько Сиону, бо великий посеред тебе Святий Ізраїлів.
<h4>13</h4>
<p>1 Пророцтво про Вавилон, яке прорік Ісая, син Амосів.
<p>2 Підніміть знамено на відкритій горі, піднесіть голос; махніть їм рукою, щоб ішли у ворота володарів.
<p>3 Я дав повеління обраним Моїм і закликав для <i>звершення</i> гніву Мого сильних Моїх, які торжествують у величі Моїй.
<p>4 Великий шум на горах, ніби від багатолюдного народу, бунтівний шум царств і народів, які зібралися разом: Господь Саваоф оглядає бойове військо.
<p>5 Ідуть з далекої країни, від краю неба, Господь і знаряддя гніву Його, щоб скрушити усю землю.
<p>6 Ридайте, бо день Господа близький, іде як руйнівна сила від Всемогутнього.
<p>7 Від того руки у всіх опустилися, і серце у кожної людини розтануло.
<p>8 Жахнулися, судома і болі схопили їх; мучаться, як та, що народжує, зі здивуванням дивляться одне на одного, обличчя у них розгорілися.
<p>9 Ось, приходить день Господа лютий, з гнівом і палаючою люттю, щоб зробити землю пустелею і знищити з неї грішників її.
<p>10 Зірки небесні і світила не дають від себе світла; сонце меркне при сході своєму, і місяць не сяє світлом своїм.
<p>11 Я покараю світ за зло, і нечестивих — за беззаконня їхні, і покладу кінець зарозумілости гордих, і принижу пихатість гнобителів;
<p>12 зроблю те, що люди будуть дорожчі за чисте золото, і мужі — дорожчі за золото офирське.
<p>13 Для цього потрясу небо, і земля зрушиться з місця свого у люті Господа Саваофа, у день палаючого гніву Його.
<p>14 Тоді кожен, як переслідувана сарна і як покинуті вівці, повернеться до народу свого, і кожен побіжить у свою землю.
<p>15 Але хто попадеться, буде проколотий, і кого схоплять, той упаде від меча.
<p>16 І немовлята їхні будуть розбиті на очах їхніх; доми їхні будуть розграбовані і дружини їхні знечещені.
<p>17 Ось, Я підніму проти них мидян, які не цінують срібла і не мають пристрасти до золота.
<p>18 Луки їхні уразять юнаків і не пощадять плоду утроби: око їх не зласкавиться над дітьми.
<p>19 І Вавилон, краса царств, гордість халдеїв, буде знищений Богом, як Содом і Гоморра,
<p>20 не заселиться ніколи, й у роди родів не буде жителів у ньому; не розкине аравитянин намету свого, і пастухи зі стадами не будуть відпочивати там.
<p>21 Але будуть жити у ньому звірі пустелі, і доми наповняться пугачами; і страуси оселяться, і кошлаті будуть скакати там.
<p>22 Шакали будуть вити у палацах їхніх, і гієни — у розважальних домах.
<h4>14</h4>
<p>1 Близький час його, і не за­ба­ряться дні його, бо помилує Господь Якова і знову полюбить Із­­раї­ля; і оселить їх на землі їхній, і приєднаються до них іноземці і при­ліпляться до дому Якова.
<p>2 І візьмуть їх народи, і приведуть на місце їх, і дім Ізраїля засвоїть їх собі на землі Господній рабами і рабинями, і візь­ме у полон тих, що поло­нили його, і буде панувати над гнобителями своїми.
<p>3 І буде у той день: коли Господь визволить тебе від скорботи твоєї і від страху і від тяжкого рабства, в якому ти був поневолений,
<p>4 ти промовиш переможну пісню на царя Вавилонського і скажеш: як не стало мучителя, припинилося грабіжництво!
<p>5 Розтрощив Господь жезл нечестивих, скіпетр владик,
<p>6 який уражав народи у люті ударами невідворотними, який у гніві панував над племенами з нестримним переслідуванням.
<p>7 Уся земля відпочиває, покоїться, викликує з радости;
<p>8 і ки­париси радіють за тебе, і кедри ливанські, <i>говорячи</i>: «з тих пір, як ти заснув, ніхто не приходить рубати нас».
<p>9 Пекло глибинне почало рухатися заради тебе, щоб зустріти тебе при вході твоєму; пробудив для тебе рефаїмів, усіх вождів землі; підняв усіх царів язичницьких із престолів їхніх.
<p>10 Усі вони будуть гово­рити тобі: і ти зробився безсилим, як ми! і ти став подібним до нас!
<p>11 У пекло скинута гординя твоя з усім шумом твоїм; під тобою підстилається черва, і черва — покров твій.
<p>12 Як упав ти з неба, денниця, син зорі! розбився об землю, який топтав народи.
<p>13 А говорив у серці своєму: «зійду на небо, вище за зірки Божі піднесу престіл мій і сяду на горí у зібранні богів, на краю півночі;
<p>14 зійду на висоти хмарні, буду подібний до Всевишнього».
<p>15 Але скинутий у пекло, у глибини пекель­ні.
<p>16 Ті, що бачили тебе, вдивляються у тебе, розмірковують про тебе: «чи той це чоловік, який коливав землю, тряс царства,
<p>17 всесвіт зробив пустелею і руйнував міста його, полонених своїх не відпускав додому?».
<p>18 Всі царі народів, усі лежать у шані, кожен у своїй уси­пальниці;
<p>19 а ти повалений поза гроб­ницею своєю, як знехтувана гілка, як одяг убитих, уражених мечем, яких опускають у кам’яні рови, — ти, як потоптаний труп,
<p>20 не з’єднаєшся з ними у могилі; бо ти зруйнував землю твою, убив народ твій: повіки не пом’янеться плем’я лиходіїв.
<p>21 Готуйте заколення синам його за беззаконня батька їхнього, щоб не повстали і не заволоділи землею і не наповнили всесвіт ворогами.
<p>22 І повстану на них, — говорить Господь Саваоф, — і знищу ім’я Вавилона і весь залишок, і сина й онука, — говорить Господь.
<p>23 І зроблю його володінням їжаків і болотом, і вимету його мітлою знищувальною, — говорить Господь Саваоф.
<p>24 З клят­вою говорить Господь Саваоф: як Я задумав, так і буде; як Я визначив, так і відбудеться,
<p>25 щоб знищити Ассура у землі Моїй і розтоптати його на горах Моїх; і спаде з них ярмо його, і зніметься тягар його з рамен їхніх.
<p>26 Таке визначення, ухвалене про усю землю, і ось рука, простягнута на усі народи,
<p>27 бо Господь Саваоф визначив, і хто може скасувати це? рука Його простягнута, — і хто відверне її?
<p>28 У рік смерти царя Ахаза було таке пророче слово:
<p>29 не радуйся, земле Филистимська, що розтрощено жезл, який уражав тебе, бо з кореня зміїного вийде аспид, і плодом його буде летючий дракон.
<p>30 Тоді найбідніші будуть нагодовані, жебраки будуть спочивати у безпеці; а твій корінь уморю голодом, і він уб’є залишок твій.
<p>31 Ридайте, ворота! вий голосом, місто! Розпадешся ти, уся земле Филистимська, тому що від півночі дим іде, і немає відсталого у полчищах їх.
<p>32 Що ж скажуть вісники народу? — Те, що Господь утвердив Сион, і у ньому знайдуть притулок бідні з народу Його.
<h4>15</h4>
<p>1 Пророцтво про Моав. — Так! уночі буде зруйнований Ар-Моав і знищений; так! уночі буде зруйнований Кир-Моав і знищений!
<p>2 Він піднімається до Баїта і Дивона,­ піднімається на висоти, щоб плакати; Моав ридає над Нево́ і Медевою; у всіх них обстрижені голови, в усіх поголені бороди.
<p>3 На вулицях його опоясуються веретищем; на покрів­лях його і площах його усе ридає, по­­топає у сльозах.
<p>4 І волає Есевон і Елеала; голос їх чується до самої Іааци; за ними і воїни Моава ридають; душа його збурена в ньому.­
<p>5 Ридає серце моє за Моавом; біжать з нього до Сигора, до третьої Егли; піднімаються на Лухит з плачем; по дорозі Хоронаїмській здіймають страш­ний крик;
<p>6 тому що води Ним­рима вичерпалися, луки засохли, трава вигоріла, не стало зелені.
<p>7 Тому вони залишки запасів і те, що збережено ними, переносять за ріку Аравійську.
<p>8 Бо волання по усіх краях Моава, до Еглаїма плач його і до Беер-Елима плач його;
<p>9 тому що води Ди­­мона наповнилися кров’ю, і Я наведу на Димон ще нове — левів на тих, що втекли з Моава, і на тих, що залишилися у країні.
<h4>16</h4>
<p>1 Посилайте агнців володарю землі з Сели у пустелі на гору дочки Сиону;
<p>2 бо до мандрівного птаха, викинутого з гнізда, будуть подібні дочки Моава біля бродів Арнонських.
<p>3 «Збери раду, ухвали рішення; осіни нас серед полудня, як уночі, тінню твоєю, укрий вигнаних, не видай тих, що блукають.
<p>4 Нехай поживуть у тебе мої вигнані моавитяни; будь їм покровом від грабіжника: бо гнобителя не стане, грабунок припиниться, ті, що топчуть, зникнуть із землі.
<p>5 Й утвердиться престіл милістю, і сяде на ньому в істині, у наметі Давидовому, суддя, що шукає правди і прагне правосуд­дя».
<p>6 «Чули ми про гордість Моава, гордість надмірну, про пихатість його і зарозумілость і шаленість його: нещира мова його».
<p>7 Тому заридає Моав за Моавом, — усі будуть ридати; стогніть за твердинями Кир­харешета: вони зовсім зруйновані.
<p>8 Поля есевонські зубожіли, також і виноградник севамський; володарі народів знищили кращі лози його, які досягали Іазера, розстилалися по пустелі; пагони їх розширювалися, переходили за море.
<p>9 Тому <i>і</i> я буду плакати за лозою севамською плачем Іазера, буду обливати тебе сльозами моїми, Есевон і Елеала; бо під час збирання винограду твого і під час жнив твоїх немає більше гучної радости.
<p>10 Зникли з плодючої землі веселощі і радість, і у виноградниках не співають, не торжествують; виноградар не топче винограду у то­чилах: Я припинив радість.
<p>11 Від то­го нутрощі мої стогнуть за Мо­авом, як гуслі, і серце моє — за Кирхарешетом.
<p>12 Хоч і з’явиться Моав, і буде до втоми <i>подвизатися</i> на висотах, і прийде до святилища свого помолитися, але ніщо не допоможе.
<p>13 Ось слово, яке прорік Господь про Моав здавна.
<p>14 Нині ж так гово­рить Господь: через три роки, раху­ючи роками найманства, велич Моава буде принижена з усією великою багатолюдністю, і залишок <i>буде</i> дуже малий і незначний.
<h4>17</h4>
<p>1 Пророцтво про Дамаск. — Ось, Дамаск виключається з <i>числа</i> міст і буде купою руїн.
<p>2 Міс­та ароерські будуть покинуті, — залишаться для стад, які будуть відпочивати там, і нікому буде лякати їх.
<p>3 Не стане твердині Єфремової і царства Дамаскського зі всією Сирією; з ними буде те саме, що зі славою синів Ізраїля, — говорить Господь Саваоф.
<p>4 І буде у той день: умалиться слава Якова, і повне тіло його стане худим.
<p>5 Те саме буде, що після збору хліба женцем, коли рука його пожне колосся, і коли зберуть колосся у долині Рефаїмській.
<p>6 І залишаться у нього, як буває при оббиванні маслин, дві-три ягоди на самій вершині, або чотири-п’ять на плодючих гілках, — говорить Господь, Бог Ізраїлів.
<p>7 У той день звер­не людина погляд свій до Творця свого, і очі її будуть спрямовані до Святого Ізраїлевого;
<p>8 і не гляне на жертовники, на діло рук своїх, і не подивиться на те, що зробили пальці її, на ідолів Астарти і Ваала.
<p>9 У той день укріплені міста будуть, як руїни у лісах і на вершинах гір, залишені перед синами Ізраїля, — і буде порожньо.
<p>10 Бо ти забув Бога спасіння твого, і не згадував про скелю притулку твого; від того розвів розважальні сади і насадив жив­ці від чужої лози.
<p>11 У день насадження твого ти піклувався, щоб воно росло і щоб посіяне тобою рано розцвіло; але у день збирання не купа жни́ва буде, але скорбота жорс­тока.
<p>12 На жаль! шум народів багатьох! шумлять вони, як шумить мо­ре. Ревіння племен! вони ревуть, як ревуть сильні води.
<p>13 Ревуть народи, як ревуть сильні води; але Він пригрозив їм і вони далеко побігли, і були гнані, як порох по горах від вітру і як пил від вихору.
<p>14 Вечір — і ось жах! і раніше ранку вже немає його. Така доля грабіжників наших, жереб руйнівників наших.
<h4>18</h4>
<p>1 Горе землі, яка осіняє крилами по той бік рік ефіопських,
<p>2 і посилає послів по морю, у папірусних суднах по водах! Ідіть, швидкі посли, до народу міцного і бадьорого, до народу страшного від початку і донині, до народу рослого і який <i>усе</i> топче, землю якого розрізають ріки.
<p>3 Усі ви, що населяєте всесвіт і живете на землі! дивіться, коли знамено підніметься на горах, і, коли засурмить труба, слухайте!
<p>4 Бо так Господь сказав мені: Я спо­кійно дивлюся з оселі Моєї, як світ­ла­ теплота після дощу, як хмара ро­си­­ під час жнивної спеки.
<p>5 Бо раніше збирання винограду, коли він відцвіте, і грона почнуть дозрівати, Він обріже ножем гілки і відкине, і відрубає гілля.
<p>6 І залишать усе хижим птахам на горах і звірам по­ль­овим; і птахи будуть проводити там літо, а всі звірі польові будуть зимувати там.
<p>7 У той час буде принесений дар Господу Саваофу від народу міц­ного і бадьорого, від народу страшного від початку і донині, від народу рослого, і який <i>усе́</i> топче, землю якого розрізають ріки, — до місця імені Господа Саваофа, на гору Сион.
<h4>19</h4>
<p>1 Пророцтво про Єгипет. — Ось, Господь сидить на хмарі­ легкій і гряде в Єгипет. І затремтять від лиця Його ідоли єгипетські, і серце Єгипту розтане у ньому.
<p>2 Я озброю єгиптян проти єгиптян; і будуть битися брат проти брата і друг проти друга, місто з містом, царство з царством.
<p>3 І дух Єгипту знеможе у ньому, і зруйную раду його, і вдадуться вони до ідолів і до чаклунів, і до тих, що викликають мертвих, і до ворожбитів.
<p>4 І віддам єгиптян до рук володаря жорстокого, і лютий цар буде панувати над ними, говорить Господь, Господь Саваоф.
<p>5 І виснажаться води у морі і ріка вичер­пається і висохне;
<p>6 і збідніють ріки, і канали єгипетські обміліють і висохнуть; очерет і тростина зав’януть.
<p>7 Поля біля ріки, по берегах ріки, і все, посіяне біля ріки, засохне, розвіється і зникне.
<p>8 І заплачуть рибал­ки, і заридають усі, хто кидає вудку­ в ріку, і ті, що ставлять сіті у воді, за­­смутяться,
<p>9 і будуть збентежені ті, що обробляють льон, і ткачі білих полотен;
<p>10 і будуть роздерті сіті, й усі, які мають насадки для живої риби, впадуть духом.
<p>11 Так! збожеволіли князі цоанські; рада мудрих радників фараонових стала безглуз­дою. Як скажете ви фараонові: «я син мудреців, син царів древніх?»
<p>12 Де вони? де твої мудреці? нехай во­ни тепер скажуть тобі; нехай довідаються, що́ Господь Саваоф визначив про Єгипет.
<p>13 Збожеволіли князі­ цоанські; впали в оману князі мемфиські, і звів Єгипет з путі глав племен його.
<p>14 Господь послав у нього дух сп’яніння; і вони ввели Єгипет в оману в усіх ділах його, подібно до того, як п’яний бродить по блювотині своїй.
<p>15 І не буде в Єгипті такого діла, яке вміли б зробити голо­ва і хвіст, пальма і тростина.
<p>16 У той день єгиптяни будуть подібні до жінок, і затремтять і убояться руху руки Господа Саваофа, яку Він підніме на них.
<p>17 Земля Іудина зробиться жахом для Єгипту; хто згадає про неї, той затремтить від визначення Господа Саваофа, яке Він ухвалив про нього.
<p>18 У той день п’ять міст у землі Єгипетській будуть говорити мовою ханаанською і клястися Господом Саваофом; одне назветься міс­том сонця.
<p>19 У той день жертовник Господу буде посередині землі Єгипетської, і пам’ятник Господу — біля меж її.
<p>20 І буде він знаменням і свід­ченням про Господа Саваофа у землі­ Єгипетській, тому що вони воззвуть до Господа з причини гнобителів, і Він пошле їм спасителя і заступника, і визволить їх.
<p>21 І Господь явить Себе в Єгипті; і єгиптяни у той день пізнають Господа і принесуть жертви і дари, і дадуть обітниці Господу, і виконають.
<p>22 І уразить Господь Єгипет; уразить і зцілить; вони навернуться до Господа, і Він почує їх, і зцілить їх.
<p>23 У той день з Єгипту в Ассирію буде велика дорога, і буде приходити Ассур у Єгипет, і єгиптяни — в Ассирію; і єгиптяни разом з ассиріянами будуть служити Господу.
<p>24 В той день Ізраїль буде третім з Єгиптом і Ассирією; благословення буде посеред землі,
<p>25 яку благословить Господь Саваоф, говорячи: благословенний народ Мій — єгиптяни, і діла рук Моїх — ассиріяни, і спадщина Моя — Ізраїль.
<h4>20</h4>
<p>1 У рік, коли Тартан прийшов до Азота, бувши посланим від Саргона, царя Ассирійського, і воював проти Азота, і взяв його,
<p>2 у той самий час Господь сказав Ісаї, синові Амосовому, так: піди і зніми веретище зі стегон твоїх і скинь сандалії твої з ніг твоїх. Він так і зробив: ходив нагий і босий.
<p>3 І сказав Господь: як раб Мій Ісая ходив нагий і босий три роки, на вказівку і знамення про Єгипет і Ефіопію,
<p>4 так поведе цар Ассирійський полонених з Єгипту і переселенців з Ефіопії, молодих і старих, нагими і босими і з оголеними стегнами, для посором­лення Єгипту.
<p>5 Тоді жахнуться і за­соромляться через Ефіопію, надію свою, і через Єгипет, яким хвалили­ся.
<p>6 І скажуть у той день жителі цієї країни: ось які ті, на яких ми надіялися і до яких зверталися по допомогу, щоб урятуватися від царя Ассирійського! і як урятувалися б ми?
<h4>21</h4>
<p>1 Пророцтво про пустелю при­морську. — Як бурі на півдні носяться, йде він від пустелі, із землі страшної.
<p>2 Грізне видіння показа­не мені: грабіжник грабує, спустошувач спустошує; піднімайся, Еламе, облягай, Миде! усім стогнанням я покладу кінець.
<p>3 Від цього стегна мої трясуться; муки схопили мене, як муки тієї, що народжує. Я схвильований від того, що чую; я збентежений від того, що бачу.
<p>4 Сер­це моє тремтить; дрож б’є мене; відрад­на ніч моя перетворилася на жах для мене.
<p>5 Готують стіл, розстилають покривала, — їдять, п’ють. «Вставайте, князі, мажте щити!»
<p>6 Бо так сказав мені Господь: піди, постав сторожа; нехай він розповідає, що побачить.
<p>7 І побачив він вершників на конях, вершників на ослах, вершників на верблюдах, що їхали попар­но; і вслухався він старанно, з великою увагою, —
<p>8 і закричав, <i>як</i> лев: господарю мій! на сторожі стояв я весь день, і на місці моєму залишав­ся цілі ночі:
<p>9 і ось, їдуть люди, верш­ники на конях попарно. Потім він виголосив і сказав: упав, упав Вавилон, і всі ідоли богів його лежать на землі розбиті.
<p>10 О, вимолочений мій і син току мого! Що чув я від Господа Саваофа, Бога Ізраїлевого, те і сповістив вам.
<p>11 Пророцтво про Думу. — Кричать до мене із Сеїра: сторож! скільки ночі? сторож! скільки ночі?
<p>12 Сторож відповідає: наближається ранок, але ще ніч. Якщо ви наполегливо запитуєте, то наверніться і приходьте.
<p>13 Пророцтво про Аравію. — У лісі аравійському ночуйте, каравани деданські!
<p>14 Хто живе у землі Фемайській! несіть воду назустріч спраглим; з хлібом зустрічайте тих, що біжать,
<p>15 бо вони від мечів біжать, від меча оголеного і від лука натягнутого, і від лютости війни.
<p>16 Бо так сказав мені Господь: ще рік, рівний року найманця, і вся слава Кидарова щезне,
<p>17 і луків у хоробрих синів Кидара залишиться небагато: так сказав Господь, Бог Ізраїлів.
<h4>22</h4>
<p>1 Пророцтво про долину видіння. — Що з тобою, що ти весь зійшов на покрівлі?
<p>2 Місто гамірливе, яке хвилюється, місто радісне! Уражені твої не мечем убиті і не у битві померли; 
<p>3 усі вожді твої бігли разом, але були зв’язані стрільцями; усі знайдені у тебе зв’язані разом, як би далеко не бігли.
<p>4 Тому говорю: залиште мене, я буду плакати гірко; не намагайтеся утішати мене у розоренні дочки народу мого.
<p>5 Бо день сум’яття і потоптання і збен­теження у долині видіння від Гос­пода, Бога Саваофа. Ламають стіну, і крик піднімається у гори.
<p>6 І Елам несе сагайдак; люди на колісницях <i>і</i> вершники, і Кир оголює щит.
<p>7 І ось, кращі долини твої повні колісниць, і вершники вишикувалися навпроти воріт,
<p>8 і знімають покров з Юдеї; і ти у той день звертаєш погляд на запас зброї у домі кедровому.
<p>9 Але ви бачите, що багато проламів у стіні­ міста Давидового, і збираєте во́ди у нижньому ставку;
<p>10 і відзначаєте до­ми у Єрусалимі, і руйнуєте доми, щоб зміцнити стіну;
<p>11 і влаштовуєте між двома стінами сховище для вод ста­ро­­го ставка. А на Того, Хто це робить,­ не дивитеся, і не дивитеся на Того, Хто здавна визначив це.
<p>12 І Господь, Господь Саваоф, закликає вас у цей день плакати і тужити, й обстригти волосся й опоясатися веретищем.
<p>13 Але ось, веселощі і радість! Убива­ють волів, і ріжуть овець; їдять м’ясо, і п’ють вино: «будемо їсти і пи­ти, бо завтра помремо!»
<p>14 І відкрив мені у вуха Господь Саваоф: не буде прощено вам це нечестя, доки не помрете, сказав Господь, Господь Саваоф.
<p>15 Так сказав Господь, Господь Са­ваоф: іди собі, піди до цього царедворця, до Севни, начальника па­лацу [і скажи йому]:
<p>16 що у тебе тут, і хто тут у тебе, що ти тут висікаєш собі гробницю? — Він висікає собі гробницю на підвищенні, вирубує у скелі житло собі.
<p>17 Ось, Господь перекине тебе, як кидає сильна людина, і стисне тебе у клубок;
<p>18 згорнув­ши тебе у згорток, кине тебе, як меч, у землю простору; там ти пом­реш, і там чудові колісниці твої будуть гань­бою для дому господаря твого.
<p>19 І зі­­ш­товхну тебе з місця твого, і скину тебе із ступеня твого.
<p>20 І буде у той день, прикличу раба Мого Елиакима, сина Хелкиїного,
<p>21 і вдягну його в одяг твій, і поясом твоїм підпережу його, і владу твою передам до рук його; і буде він батьком для жи­телів Єрусалима і для дому Іудиного.­
<p>22 І ключ дому Дави­дового покладу на рамена його; відчинить він, і ніхто не зачинить; зачинить він, і ніхто не відчинить.
<p>23 І зміцню його як цвях у твердому місці; і буде він як сі­­­далище слави для дома батька свого.
<p>24 І буде висіти на ньому вся сла­ва­­ дому батька його, дітей та онуків, усьо­го домашнього начиння до ос­танніх музичних інструментів.
<p>25 У той день, — говорить Господь Саваоф, — похит­неться цвях, укріплений у твердому місці, і буде вибитий, і впаде, і розпадеться уся вага, яка на ньому: бо Господь говорить.
<h4>23</h4>
<p>1 Пророцтво про Тир. — Ридайте, кораблі Фарсиса, бо він зруйнований; немає домів, і нема кому входити у доми. Так їм сповіщено із землі Киттийської.
<p>2 Замовкніть, мешканці острова, який наповнювали купці сидонські, що плавають по морю.
<p>3 По великих водах привозили в нього насіння Сихора, жниво <i>великої</i> ріки, і був він торговищем народів.
<p>4 Посоромся, Сидоне; бо <i>ось що</i> говорить море, сила морська: «як би не мучилося я пологами і не народжувало, і не виховувало юнаків, не вирощувало дівчат».
<p>5 Коли звіст­ка дійде до єгиптян, здригнуться во­ни,­ почувши про Тир.
<p>6 Переселяйте­ся­ у Фарсис, ридайте, мешканці ост­ро­ва!
<p>7 Чи це ваше радісне місто, початок якого від днів древніх? Ноги його несуть його блукати у країні да­лекій.
<p>8 Хто визначив це Тиру, який роздавав вінці, якого купці <i>бу­ли</i> князями,­ торговці — знаменитостями землі?
<p>9 Господь Саваоф визначив це, щоб посоромити гордовитість усякої слави, щоб принизити всі знаменитості землі.
<p>10 Ходи по землі твоїй, дочко Фарсиса, як ріка: немає більше перепони.
<p>11 Він простяг руку Свою на море, потряс царства; Господь дав повеління про Ханаана зруйнувати укріплення його
<p>12 і сказав: ти не будеш більше радіти, осоромлена дівчино, дочко Сидона! Вставай, іди в Киттим, <i>але</i> і там не буде тобі спокою.
<p>13 Ось земля халдеїв. Цього народу раніше не було; Ассур поклав йому початок з мешканців пустель. Вони ставлять вежі свої, руйнують палаци його, перетворюють його на руїни.
<p>14 Ридайте, кораблі фарсиські! Бо твердиня ваша розорена.
<p>15 І буде в той день, забудуть Тир на сімдесят років, мірою днів одного­ царя. Після закінчення ж сімдесяти років з Тиром буде те саме, що співають про блудницю:
<p>16 «візьми цит­ру, ходи по місту, забута блудни­це! Грай складно, співай багато пісень, щоб згадали про тебе».
<p>17 І буде, після закінчення сімдесяти років, Господь відвідає Тир; і він знову поч­не одержувати прибуток свій і буде блу­додіяти з усіма царствами земни­ми по всьому всесвіту.
<p>18 Але торгівля його і прибуток його будуть присвячувані Господу; не будуть замкнені і покладені в комори, бо до тих, що живуть перед лицем Господа, буде переходити прибуток від торгівлі його, щоб вони їли до ситости і мали одяг міцний.
<h4>24</h4>
<p>1 Ось, Господь спустошує зем­лю і робить її неплідною: змінює вигляд її і розсіває тих, що живуть на ній.
<p>2 І що буде з народом, те і зі священиком; що зі слугою, те і з господарем його; що зі служницею, те і з господинею її; що з тим, хто купує, те і з тим, що продає; що з позичальником, те і з позикодавцем; що з лихварем, те і з тим, що дає у ріст.
<p>3 Земля спустошена вкрай і зовсім розграбована, бо Господь прорік слово це.
<p>4 Ремствує, смутна земля; поник, смутний всесвіт; поникли ті, що підносилися над народом землі.
<p>5 І земля осквернена тими, що живуть на ній, бо вони переступили закони, змінили устав, порушили вічний завіт.
<p>6 За те прокляття поїдає землю, і несуть покарання ті, що живуть на ній; за те спалені мешканці землі, і небагато залишилося людей.
<p>7 Плаче сік грона; хворіє виноградна лоза; зітхають усі, що веселилися серцем.
<p>8 Припинилися веселощі з тимпанами; замовк шум тих, хто веселиться; затихли звуки гуслів;
<p>9 уже не п’ють вина з піснями; гірка сикера для тих, які п’ють її.
<p>10 Зруйноване запустіле місто, всі доми замкнені, не можна ввійти.
<p>11 Плачуть за вином на вулицях; затьмарилася усяка радість; вигнана усяка веселість землі.
<p>12 У місті лишилося запустіння, і ворота розвалилися.
<p>13 А посеред землі, між народами, буде те саме, що буває при оббиванні маслин, при оббиранні <i>винограду</i>, коли закінчене збирання.
<p>14 Вони піднесуть голос свій, торжествуючи у величі Господа, голосно будуть викликувати з моря.
<p>15 Отже, славте Господа на сході, на островах морських — ім’я Господа, Бога Ізраїлевого.
<p>16 Від краю землі ми чуємо пісню: «Слава Праведному!» І сказав я: лихо мені, лихо мені! горе мені! лиходії злодійствують, і злодійствують лиходії як злочинники.
<p>17 Жах і яма і петля для тебе, жителю землі!
<p>18 Тоді той, хто побіжить від крику жаху, упаде в яму; і хто вийде з ями, потрапить у петлю; бо вікна з <i>небесної</i> висоти роз­­криються, і основи землі потрясуться.
<p>19 Земля розтрощується, зем­ля­­ розпадається, земля сильно тря­сеться;
<p>20 хитається земля, наче п’яний, і качається, як колиска, і беззаконня її тяжіє на ній; вона впаде, і вже не встане.
<p>21 І буде у той день: відвідає Господь воїнство піднесене на висоті і царів земних на землі.
<p>22 І будуть зібрані разом, як в’язні, у рів, і будуть зачинені у в’язниці, і після багатьох днів будуть покарані.
<p>23 І почервоніє місяць, і засоромиться сонце, коли Господь Саваоф воцариться на горі Сионі й у Єрусалимі, і перед старійшинами його <i>буде</i> слава.
<h4>25</h4>
<p>1 Господи! Ти Бог мій; буду прославляти Тебе, буду величати ім’я Твоє, бо Ти звершив дивне; напередвизначення древні істинні, амінь.
<p>2 Ти перетворив місто на купу каміння, міцне укріплення на руїни; палаців іноплемінників уже не стало у місті; повік не буде воно відновлене.
<p>3 Тому будуть прославля­ти Тебе народи сильні; міста страшних племен будуть боятися Тебе,
<p>4 бо Ти був притулком бідного, притулком убогого у тяжкий для нього час, захистом від бурі, тінню від спеки; бо гнівне дихання тиранів було подібне до бурі проти стіни.
<p>5 Як спека в місці безводному, Ти приборкав буйство ворогів; <i>як</i> спеку тінню хмари, придушено тріумфування гнобителів.
<p>6 І зробить Господь Саваоф на горі цій для усіх народів трапезу з ситних страв, трапезу з чистих вин, з жиру кісток і найчис­тіших вин;
<p>7 і знищить на горі цій покривало, яке покриває усі народи, покривало, яке лежить на усіх племенах.
<p>8 Поглинена буде смерть навіки, і витре Господь Бог сльози з усіх облич, і зніме ганьбу з народу Свого по усій землі; бо так говорить Господь.
<p>9 І скажуть у той день: ось Він, Бог наш! на Нього ми уповали, і Він спас нас! Цей є Господь; на Нього уповали ми; радіймо і веселімось у спасінні Його!
<p>10 Бо рука Господа спочиває на горі цій, і Моав буде подоланий на місці своєму, як топчеться солома у гною.
<p>11 І хоч він простягне посеред нього руки свої, як плавець простягає їх для плавання, <i>але Бог</i> принизить гордість його разом з лукавством рук його.
<p>12 І твердиню високих стін твоїх зруйнує, скине, повалить на землю, у порох.
<h4>26</h4>
<p>1 У той день будуть співати пісню цю у землі Іудиній: місто міцне у нас; спасіння дав Він замість стіни і валу.
<p>2 Відчиніть ворота; нехай увійде народ праведний, який зберігає істину.
<p>3 Твердого духом Ти зберігаєш у довершеному мирі, бо на Тебе уповає він.
<p>4 Уповайте на Господа повіки, бо Господь Бог є твердиня вічна:
<p>5 Він скидає тих, що жили на висоті, місто, що високо стояло; повалив його, повалив на землю, кинув його у порох.
<p>6 Нога топче його, ноги бідного, стопи убогих.
<p>7 Путь праведника пряма; Ти вирівнюєш шлях праведника.
<p>8 І на путі судів Твоїх, Господи, ми уповали на Тебе; до імені Твого і до спогадів про Тебе прагнула душа наша.
<p>9 Душею моєю я прагнув до Тебе вночі, і духом моїм я буду шукати Тебе у нутрощах моїх з раннього ранку, бо коли суди Твої <i>звершуються</i> на землі, тоді ті, що живуть у мирі, навчаються правди.
<p>10 Якщо нечестивий буде помилуваний, то не навчиться він правди, — буде лиходійствувати у землі правих і не буде дивитися на велич Господа.
<p>11 Господи! рука Твоя була високо піднята, але вони не бачили її; побачать і посоромляться ті, що ненавидять народ Твій; вогонь пожере ворогів Твоїх.
<p>12 Господи! Ти даруєш нам мир; бо і всі діла наші Ти влаштовуєш для нас.
<p>13 Господи Боже наш! інші владики, крім Тебе, панували над нами; але через Тебе тільки ми славимо ім’я Твоє.
<p>14 Мертві не оживуть; рефаїми не встануть, тому що Ти відвідав і знищив їх, і знищив усяку пам’ять про них.
<p>15 Ти примножив народ, Господи, примножив народ, — прославив Себе, поширив усі краї землі.
<p>16 Господи! у біді він шукав Тебе; проливав тихе моління,­ коли покарання Твоє осягало його.
<p>17 Як вагітна жінка, коли настає час пологів, мучиться, волає від болю свого, так були ми перед Тобою, Гос­поди.
<p>18 Були вагітні, мучилися, — і народжували ніби вітер; спасіння не надали землі, й інші жителі всесвіту не упали.
<p>19 Оживуть мерці Твої, повстануть мертві тіла! Оживайте і торжествуйте, повалені у порох: бо роса Твоя — роса рослин, і земля вивергне мерців.
<p>20 Піди, народе мій, увійди у покої твої і замкни за собою­ двері твої, сховайся на мить, до­ки не мине гнів;
<p>21 бо ось, Господь ви­­ходить з оселі Своєї покарати меш­канців землі за їхнє беззаконня, і земля відкриє поглинену нею кров і вже не сховає убитих своїх.
<h4>27</h4>
<p>1 У той день уразить Господь мечем Своїм тяжким, і великим і міцним, левіафана, змія, що прямо біжить, і левіафана, змія, що вигинається, й уб’є чудовисько морське.
<p>2 У той день оспівайте його — улюблений виноградник:
<p>3 Я, Господь, охоронитель його, кожної миті напуваю його; вночі і вдень стережу­ його, щоб ніхто не увірвався в нього.­
<p>4 Гніву немає у Мене. Але якби хто протиставив Мені <i>у ньому</i> бур’ян і терня, Я війною піду проти нього, випалю його зовсім.
<p>5 Хіба удасться до захисту Мого й укладе мир зі Мною? тоді нехай укладе мир зі Мною.
<p>6 У грядущі <i>дні</i> укоріниться Яків, дасть паросток і розцвіте Ізраїль; і наповниться плодами вселенна.
<p>7 Чи так Він уражав його, як уражав тих, що уражали його? Чи так убивав його, як убиті ті, що убивали його?
<p>8 Мірою Ти карав його, коли відкидав його; викинув його сильним подувом Своїм, ніби у день східного вітру.
<p>9 І через це загладиться беззаконня Якова; і плодом цього буде зняття гріха з нього, коли усі камені жертовників він перетворить на шматки вапна, і не будуть уже стояти діброви й ідоли сонця.
<p>10 Бо укріплене місто спорожніє, оселі <i>будуть</i> покинуті й обезлюднені, як пустеля. Там буде пастися теля, і там воно буде спочивати і об’їдати гілки його.
<p>11 Коли гілки його засох­нуть, їх обламають; жінки прийдуть і спалять їх. Оскільки це народ безрозсудний, то не пожаліє його Творець його, і не помилує його Творець його.
<p>12 Але буде у той день: Господь потрясе усе́ від великої ріки до потоку Єгипетського, і ви, сини Ізраїля, будете зібрані один до одного;
<p>13 і буде у той день: засурмить велика труба, і прийдуть заблудлі в Ассирійській землі і вигнані у землю Єгипетську і поклоняться Господу на горі святій у Єрусалимі.
<h4>28</h4>
<p>1 Горе вінку гордости п’яних єфремлян, зів’ялій квітці красивого вбрання його, яка на вершині плодючої долини уражених вином!
<p>2 Ось, міцний і сильний у Господа, як злива з градом і згубний вихор, як розлита повінь бурхливих вод, із силою валить його на землю.
<p>3 Ногами топчеться вінок гордости п’яних єфремлян.
<p>4 І з зів’ялою квіт­кою красивого убрання його, яка на вершині плодючої долини, відбувається те саме, що буває із дозрілою раніше часу смоквою, яку, як тільки хто побачить, негайно бере у руку і проковтує її.
<p>5 У той день Господь Саваоф буде чудовим вінцем і славною діадемою для залишку народу Свого,
<p>6 і духом правосуддя для того, хто сидить на судилищі, і мужністю для тих, що відбивають ворога біля воріт.
<p>7 Але і ці хитаються від вина і збиваються зі шляху від сикери; священик і пророк спотикаються від міцних напоїв; переможені вином, збожеволіли від сикери, у видінні помиляються, у судженні спотикаються.
<p>8 Бо усі столи наповнені гидкою блювоти­ною, немає <i>чистого</i> місця. —
<p>9 А <i>гово­рять</i>: «кого хоче він учити вíдання? і кого врозумлювати проповіддю? віднятих від грудного молока, відлучених від сосків <i>матері</i>?
<p>10 Бо усе заповідь на заповідь, заповідь на заповідь, правило на правило, правило на пра­вило, тут трохи і там трохи».
<p>11 За те бель­котливими вустами і чужою мовою будуть говорити до цього народу.­
<p>12 Їм говорили: «ось — спокій, дайте спокій натрудженому, і ось — за­спокоєння». Але вони не хотіли слухати.
<p>13 І стало у них словом Господа: заповідь на заповідь, заповідь на заповідь, правило на правило, правило на правило, тут трохи, там трохи, — так що вони підуть, і упадуть горілиць, і розіб’ються, і потрап­лять у сітку і будуть уловлені.
<p>14 Отже, слухайте слово Господнє, хульники, правителі народу цього, який у Єрусалимі.
<p>15 Тому що ви говорите: «ми уклали союз зі смертю і з пеклом зробили договір: коли всевражаючий бич буде проходити, він не дійде до нас, — тому що неправду зробили ми притулком для себе, і обманом прикриємо себе».
<p>16 Тому так говорить Господь Бог: ось, Я покладаю в основу на Сионі камінь, — камінь випробуваний, наріжний, дорогоцінний, міцно утверджений: віруючий у нього не посоромиться.
<p>17 І поставлю суд мірилом і правду терезами; і градом знищиться притулок неправди, і води потоп­лять місце приховування.
<p>18 І союз ваш зі смертю зруйнується, і договір ваш із пеклом не встоїть. Коли піде всевражаючий бич, ви будете потоптані.
<p>19 Як тільки він піде, схопить вас; ходити ж буде щоранку, день і ніч, і одна чутка про нього буде вселяти жах.
<p>20 Занадто коротка буде постіль, щоб простягнутися; занадто вузькою і ковдра, щоб загор­нутися у неї.
<p>21 Бо повстане Господь, як на горі Перацимі; розгнівається, як на долині Гаваонській, щоб зробити діло Своє, надзвичайне діло, і звершити дію Свою, дивну Свою дію.
<p>22 Отже, не кощунствуйте, щоб кайдани ваші не стали міцнішими; бо я чув від Господа, Бога Саваофа, що знищення визначене для усієї зем­лі.
<p>23 Прихиліть вухо, і послухайте мого голосу; будьте уважні, і вислухайте промову мою.
<p>24 Чи завжди хлібороб оре для посіву, борознить і боронить землю свою?
<p>25 Ні; коли вирівняє поверхню її, він сіє чорнуху, або розсипає кмин, або розкидає пшеницю рядами, і ячмінь у визначеному місці, і просо поряд з ним.
<p>26 І такого порядку вчить його Бог його; Він наставляє його.
<p>27 Бо не молотять чорнуху котком зубцюватим, і коліс молотильних не катають по кмину; але палкою вибивають чорнуху, і кмин — палкою.
<p>28 Зерновий хліб вимолочують, але не розбивають його; і водять по ньому мо­лотильні колеса з конями їх, але не розтирають його.
<p>29 І це походить від Господа Саваофа: дивні долі Його, велика премудрість Його!
<h4>29</h4>
<p>1 Горе Ариїлу, Ариїлу, місту, в якому жив Давид! прикладіть рік до року; нехай заколюють жертви.
<p>2 Але Я стисну Ариїл, і буде плач і нарікання; і він залишиться у Мене, як Ариїл.
<p>3 Я розташуюся станом навколо тебе і стисну тебе сторожею спостерігачів, і збудую про­ти тебе укріплення.
<p>4 І будеш принижений, із землі будеш говорити, і глуха буде мова твоя з-під пороху, і голос твій буде, як голос утробомовця, і з-під пороху шепотіти буде голос твій.
<p>5 Безліч ворогів буде у тебе, як дрібний пил, і полчище лютих, як пліва, що розлітається; і це звершиться раптово, в одну мить.
<p>6 Господь Саваоф відвідає тебе громом і землетрусом, і сильним голосом, бурею і вихром, і полум’ям усе­по­жерливого вогню.
<p>7 І як сон, як нічне сновидіння, буде безліч усіх народів, які воюють проти Ариїла, й усіх, що виступили проти нього й укріплень його і тих, що стиснули його.
<p>8 І як голодному сниться, ніби він їсть, але пробуджується, і душа його голодна; і як спраглому сниться, ніби він п’є, але пробуджується, і ось він знемагає, і душа його спраг­ла: те саме буде і з безліччю усіх народів, які воюють проти гори Си­он.
<p>9 Чудуйтеся і дивуйтеся: вони ос­ліпили інших, і самі осліпли; вони п’яні, але не від вина, — хитаються, але не від сикери;
<p>10 бо навів на вас Господь дух приспання і зімкнув очі ваші, пророки, і закрив ваші голови, прозорливці.
<p>11 І всяке пророцтво для вас те саме, що слова в запечатаній книзі, яку подають тому, хто вміє читати книгу, і говорять: «прочитай її»; і той відповідає: «не можу, тому що вона запечатана».
<p>12 І пере­дають книгу тому, хто читати не вміє, і говорять: «прочитай її»; і той відповідає: «я не вмію читати».
<p>13 І сказав Господь: оскільки цей народ наближається до Мене вустами своїми, і язиком своїм шанує Ме­не, серце ж його далеко відстоїть від Мене, і благоговіння їх переді Мною є вивчення заповідей людських;
<p>14 то ось, Я ще незвичайно вчиню з цим народом, чудно і дивно, так що мудрість мудреців його загине, і розуму у розумних його не стане.
<p>15 Горе тим, які думають сховатися у глибині, щоб намір свій приховати від Господа, які роблять діла свої у мороці й говорять: «хто побачить нас? і хто пізнає нас?»
<p>16 Яка нерозсудли­вість! Хіба можна вважати гончара глиною? Чи скаже витвір про того, хто зробив його: «не він зробив ме­не»? і чи скаже твір про художника свого: «він не розуміє»?
<p>17 Ще трохи,­ дуже трохи, і Ли­ван чи не перетвориться на сад, а сад чи не будуть вва­жати за ліс?
<p>18 І у той день глухі по­чують слова книги, і прозрі­ють із пітьми і мороку очі сліпих.
<p>19 І страж­денні більше і більше будуть радіти у Господі, і бід­ні люди бу­­дуть торжествувати за Святого Ізраїля,
<p>20 бо не буде більше­ кривдника, і хульник зникне, і будуть знищені усі поборники неправ­ди,
<p>21 які заплутують людину у словах, і тому, хто ви­магає суду, біля воріт розстав­ляють сіті, і від­штовху­ють правого.
<p>22 Тому так говорить про дім Якова Господь, Який відкупив Авраама: тоді Яків не буде у со­ромі, і лице його більше не зблід­не.
<p>23 Бо коли побачить у себе дітей своїх, діла рук Моїх, то вони свято будуть шанувати ім’я Моє і свято шану­вати Святого Яковового, і благоговіти перед Богом Ізраїлевим.
<p>24 Тоді ті, що блукають духом, пізнають мудрість, і непокірливі нав­чаться послуху.
<h4>30</h4>
<p>1 Горе непокірливим синам, — говорить Господь, — які роблять наради, але без Мене, і укладають союзи, але не за духом Моїм, щоб додавати гріх до гріха:
<p>2 не запитавши вуст Моїх, йдуть у Єгипет, щоб підкріпити себе силою фараона й укритися під тінню Єгипту.
<p>3 Але сила фараона буде для вас соромом, і притулок під тінню Єгипту — нечестям;
<p>4 тому що князі його  вже у Цоані, і посли його дійшли до Ханеса.
<p>5 Усі вони будуть посоромлені через народ, <i>який</i> некорисний для них; не буде від нього ні допомоги, ні користи, але — стид і сором.
<p>6 Тягарі на тваринах, <i>які йдуть</i> на південь, по землі гноблення й утисків, звідки <i>виходять</i> левиці і леви, аспиди і летючі змії; вони несуть на хребтах ослів багатства свої і на горбах верблюдів скарби свої до народу, який не принесе їм корис­ти.
<p>7 Бо допомога Єгипту буде марна і даремна; тому Я сказав їм: сила їх — сидіти спокійно.
<p>8 Тепер піди, накресли це на дошці у них, і впиши це у книгу, щоб залишилося на майбутній час, назавжди, навіки.
<p>9 Бо це народ непокірний, діти неправдиві, діти, які не хочуть слухати закону Господнього,
<p>10 які провидцям говорять: «перестаньте провидіти», і пророкам: «не пророкуйте нам правди, говоріть нам утішне, пророкуйте приємне;
<p>11 зійдіть з дороги, ухиліться від путі; усуньте від очей наших Святого Ізраїлевого».
<p>12 Тому так говорить Святий Ізраїлів: оскільки ви відкидаєте слово­ це, а сподіваєтеся на обман і неправ­ду, і спираєтеся на те:
<p>13 то беззаконня це буде для вас, як тріщина, що загрожує падінням, виявлена у високій стіні, руйнування якої настане раптово, в одну мить.
<p>14 І Він зруйнує її, як розтрощують глиняну посудину, розбиваючи її без пощади, так що в уламках її не знайдеться­ і черепка, щоб узяти вогню з вогнища або зачерпнути води з водойми;
<p>15 бо так говорить Господь Бог, Святий Ізраїлів: залишаючись на місці й у спокої, ви спаслися б; у тиші й упованні міцність ваша; але ви не хотіли
<p>16 і говорили: «ні, ми на конях утечемо», — за те і побіжите; «ми на швидких поскачемо», — за те і ті, що переслідують вас, будуть швидкі.
<p>17 Від погрози одного <i>побіжить</i> тисяча, від погрози п’ятьох побіжите так, що залишок ваш буде як віха на вершині гори і як знамено на пагорбі.
<p>18 І тому Господь бариться, щоб поми́лувати вас, і тому ще утримується, щоб пожаліти вас; бо Господь є Бог правди: блаженні всі, що уповають на Нього!
<p>19 Народ буде жити на Сионі в Єрусалимі; ти не будеш багато плакати, — Він помилує тебе, за голосом волання твого, і як тільки почує його, відповість тобі.
<p>20 І дасть вам Господь хліб у го­рі і воду в нужді; і вчителі твої уже не будуть ховатися, й очі твої будуть бачити вчителів твоїх;
<p>21 і ву­ха твої будуть чути слово, що говорить позаду тебе: «ось шлях, ідіть ним», якби ви ухилилися праворуч і якби ви ухилилися ліворуч.
<p>22 Тоді ви будете вважати скверною оклад ідолів зі срібла твого й оклад ідолів із золота твого; ти кинеш їх, як нечистоту; ти скажеш їм: геть звідси.
<p>23 І Він дасть дощ на насіння твоє, яким засієш поле, і хліб, плід землі, і він буде рясний і соковитий; стада твої у той день будуть пастися на широких пасовищах.
<p>24 І воли й ос­ли, які обробляють поле, будуть їсти корм солоний, очищений лопатою і віялом.
<p>25 І на всякій горі високій і на всякому пагорбі підвищеному потечуть струмки, потоки вод, у день ве­ликої поразки, коли упадуть вежі.
<p>26 І світло місяця буде, як світло сон­ця, а світло сонця буде світлішим усемеро, як світло семи днів, у той день, коли Господь обв’яже рану народу Свого і зцілить нанесені йому виразки.
<p>27 Ось, ім’я Господа йде здаля, го­рить гнів Його, і полум’я його сильне, вуста Його сповнені обурення, і язик Його, як вогонь, що поїдає,
<p>28 і подих Його, як потік, що розлив­ся, який піднімається навіть до шиї, щоб розвіяти народи до останку; і буде у щелепах народів вузда, яка направляє до омани.
<p>29 А у вас будуть пісні, як у ніч священного свята, і веселість серця, як у того, хто йде із сопілкою на гору Господню, до твердині Ізраїлевої.
<p>30 І загримить Господь величним гласом Своїм і явить тяжкий м’яз Свій у сильному гніві й у полум’ї вогню, що поїдає, у бурі й у повені й у кам’яному граді.
<p>31 Бо від гласу Господа здригнеться Ассур, жезлом уражений.
<p>32 І всякий рух визначеного йому жезла, який Господь направить на нього, буде з тимпанами і цитрами, і Він піде про­ти нього війною спустошливою.
<p>33 Бо Тофет давно уже влаштований; він приготований і для царя, глибокий і широкий; у багатті його багато вогню і дров; подув Господа, як потік сірки, запалить його.
<h4>31</h4>
<p>1 Горе тим, які йдуть у Єгипет по допомогу, сподіваються на коней і покладаються на колісниці, тому що їх багато, і на вершників, тому що вони дуже сильні, а на Святого Ізраїлевого не дивляться і до Господа не прибігають!
<p>2 Але премудрий Він; і наведе біду, і не скасує слів Своїх; повстане проти дому нечестивих і проти допомоги тих, що чинять беззаконня.
<p>3 І єгиптяни — люди, а не Бог; і коні їхні — плоть, а не дух. І простягне руку Свою Господь, і спіткнеться захисник, і упаде той, кого захищають, і усі разом загинуть.
<p>4 Бо так сказав мені Господь: як лев, як скимен, який реве над своєю здобиччю, хоч би багато пастухів кричало на нього, від крику їхнього не здригнеться і безлічі їх не поступиться, — так Господь Саваоф зійде воювати за гору Сион і за пагорб його.
<p>5 Як птахи — пташенят, так Господь Саваоф покриє Єрусалим, захистить і визволить, пощадить і спасе.
<p>6 Наверніться до Того, від Якого вас стільки відпало, сини Ізраїля!
<p>7 У той день відкине кожна людина своїх срібних ідолів і золотих своїх ідолів, яких руки ваші зробили вам на гріх.
<p>8 І Ассур упаде не від людського меча, і не людський меч уразить його, — він уникне меча, і юнаки його будуть податтю.
<p>9 І від страху пробіжить повз укріплення своє; і князі його будуть лякатися прапора, — говорить Господь, Якого вогонь на Сионі і горно в Єрусалимі.
<h4>32</h4>
<p>1 Ось, Цар буде царювати за правдою, і князі будуть правити за законом;
<p>2 і кожен з них буде як захист від вітру і покрив від негоди, як джерела вод у степу, як тінь від високої скелі у землі спраглій.
<p>3 І очі тих, що бачать, не будуть закри­ватися, і вуха тих, що чують, будуть слухати.
<p>4 І серце легковажних буде вміти міркувати; і недорікуваті будуть говорити ясно.
<p>5 Невігласа уже не будуть називати шановним, і про підступного не скажуть, що він чесний.
<p>6 Бо невіглас говорить дурне, і серце його думає про беззаконне, щоб діяти лицемірно і промовляти хулу на Господа, душу голодного позбавляти хліба і віднімати питво у спраглих.
<p>7 У підступного і дії згуб­ні: він задумує підступи, щоб згубити бідного словами неправди, хоч би бідний був і правий.
<p>8 А чесний і думає про чесне і твердо стоїть у всьому, що чесне.
<p>9 Жінки недбалі! встаньте, послухайте голосу мого; дочки безтурботні! прихиліть слух до моїх слів.
<p>10 Ще кілька днів понад рік, і жахнетеся, не­­­дбалі! бо не буде оббирання вино­граду, і час жнив не настане.
<p>11 Здриг­ніться, безтурботні! жахніться, недбалі! скиньте одяг, оголіться й опояшіть стегна.
<p>12 Будуть бити себе у груди за прекрасні поля, за плідну вино­градну лозу.
<p>13 На землі народу мого будуть рости терни і бур’ян, також і на усіх домах веселощів у радісному місті;
<p>14 бо палаци будуть залишені; гамірливе місто буде покинуте;­ Офел і вежа назавжди будуть служити, замість печер, притулком диких ослів і стад, що пасуться,
<p>15 доки не виллється на нас Дух звище, і пус­теля не зробиться садом, а сад не будуть вважати лісом.
<p>16 Тоді суд ус­тановиться у цій пустелі, і правосуд­дя буде перебувати на плодоносному полі.
<p>17 І справою правди буде мир, і плодом правосуддя — спокій і безпека навіки.
<p>18 Тоді народ мій буде жити в оселях миру й у селищах безпечних, і у покоях блаженних.
<p>19 І град буде падати на ліс, і місто спуститься у долину.
<p>20 Блаженні ви, що сієте біля усіх вод і посилаєте туди вола й осла.
<h4>33</h4>
<p>1 Горе тобі, спустошувач, який не був спустошуваним, і грабіж­ник, якого не грабували! Коли за­­кін­чиш спустошування, будеш спус­то­­ше­ний і ти; коли припиниш грабунки, розграбують і тебе.
<p>2 Господи! помилуй нас; на Тебе уповаємо ми; будь нашою силою з раннього ранку і спасінням нашим у час тисняви.
<p>3 Від грізного гласу <i>Твого</i> побіжать народи; коли повстанеш, розсіються племена,
<p>4 і будуть збирати здобич вашу, як збирає гусінь; кинуться на неї, як кидається сарана.
<p>5 Високий Господь, Який живе у вишніх; Він напов­нить Сион судом і правдою.
<p>6 І настануть безпечні часи твої, повнота спасіння, мудрости і відання; страх Господній буде скарбом твоїм.
<p>7 Ось, сильні їхні кричать на вулицях; пос­ли для миру гірко плачуть.
<p>8 Спорож­ніли дороги; не стало подорожніх; він порушив договір, зруйнував міста, — ні у що ставить людей.
<p>9 Земля нарікає, сохне; Ливан посоромлений, зів’янув; Сарон схожий став на пустелю, й оголені від листя свого Васан і Кармил.
<p>10 Нині Я повстану, — говорить Господь, — нині піднімуся, нині піднесуся.
<p>11 Ви вагітні сіном, розродіться соломою; дихання ваше — вогонь, який пожере вас.
<p>12 І будуть народи, <i>як</i> розпалене вапно, <i>як</i> зрубане тер­ня, будуть спалені у вогні.
<p>13 Слухайте, далекі, що зроблю Я; і ви, ближні, пізнайте могутність Мою.
<p>14 Злякалися грішники на Сионі; тремтіння оволоділо нечестивими: «хто з нас може жити при вогні, що пожирає? хто з нас може жити при вічному полум’ї?»
<p>15 Той, хто ходить у правді і говорить істину; хто нехтує користь від утиску, утримує руки свої від хабарів, затикає вуха свої, щоб не чути про кровопролиття, і закриває очі свої, щоб не бачити зла;
<p>16 той буде жити на висотах; притулок його — неприступ­ні скелі; хліб буде даний йому; вода у нього не висохне.
<p>17 Очі твої побачать Царя у красі Його, побачать землю віддалену;
<p>18 серце твоє буде <i>тільки</i> згадувати про жахи: «де той, хто робив перепис? де той, хто зважував <i>данину</i>? де той, хто оглядав вежі?»
<p>19 Не побачиш більше народу лютого, народу з глухою, нерозбірливою мовою, з мовою дивною, незрозумілою.
<p>20 Поглянь на Сион, місто святкових зібрань наших; очі твої побачать Єрусалим, житло мир­не, непохитну скинію; стовпи її ніколи не викоріняться, і жоден шнур її не порветься.
<p>21 Там у нас великий Господь буде замість рік, замість широких каналів; туди не ввійде жодне веслове судно, і не пройде великий корабель.
<p>22 Бо Господь — суддя наш, Господь — законодавець наш, Господь — цар наш; Він спасе нас.
<p>23 Ослабли мотузки твої, не можуть утримати щогли і натягнути вітрила. Тоді буде великий розподіл здобичі, так що і кульгаві підуть на грабунок.
<p>24 І жоден з жителів не скаже: «я хворий»; народу, який живе там, будуть відпущені гріхи.
<h4>34</h4>
<p>1 Приступіть, народи, слухайте і прислуховуйтеся, племена! нехай чує земля і усе, що наповнює її, вселенна і усе, що народжується у ній!
<p>2 Бо гнів Господа на усі народи, і лють Його на усе воїнство їх. Він піддав їх закляттю, віддав їх на заколення.
<p>3 І вбиті їхні будуть розкидані, і від трупів їхніх підніметься сморід, і гори розмокнуть від крови їхньої.
<p>4 І зотліє все небесне воїнство ; і небеса згорнуться, як сувій книжний; і усе воїнство їх упаде, як спадає лист з виноградної лози, і як зів’ялий лист — зі смоковниці.
<p>5 Бо упився меч Мій на небесах: ось, для суду сходить він на Едом і на народ, підданий Мною закляттю.
<p>6 Меч Господа наповниться кров’ю, утучниться від жиру, від крови агнців і козлів, від жиру з нирок баранів: бо жертва у Господа у Восорі і велике заколення в землі Едома.
<p>7 І буйволи впадуть з ними, і тельці разом з волами, й уп’ється земля їх кров’ю, і прах їх наповниться жиром.
<p>8 Бо день помсти у Господа, рік відплати за Сион.
<p>9 І перетворяться ріки його на смолу, і прах його — на сірку, і буде земля його розпаленою смолою:
<p>10 не буде гаснути ні вдень, ні вночі; вічно буде підніматися дим її; буде від роду у рід залишатися спустілою; повіки віків ніхто не пройде по ній;
<p>11 і заволодіють нею пелікан і їжак; і пугач і ворон оселяться у ній; і протяг­нуть по ній шнур руйнування і висок знищення.
<p>12 Нікого не залишиться там зі знатних її, кого можна було б покликати на царство, і усі князі її будуть ніщо.
<p>13 І заростуть палаци її колючими рослинами, кропивою і реп’яхом — твердині її; і буде вона житлом шакалів, пристановищем страусів.
<p>14 І звірі пустелі будуть зустрічатися з дикими кішками, і лісовики будуть перегукуватися один з одним; там буде відпочивати нічна примара і знаходити собі спокій.
<p>15 Там угніздиться летючий змій, буде відкладати яйця і виводити дітей і збирати їх під тінь свою; там і шуліки будуть збиратися один до одного.
<p>16 Відшукайте у книзі Господ­ній і прочитайте; жодне з цих не промине прийти, і одне іншим не заміниться. Бо самі вуста Його пове­ліли, і сам дух Його збере їх.
<p>17 І Сам Він кинув їм жереб, і Його рука розділила їм своєю мірою; повіки будуть вони володіти нею, з роду у рід будуть жити на ній.
<h4>35</h4>
<p>1 Звеселиться пустеля і суха земля, і зрадіє країна ненаселена і розцвіте як нарцис;
<p>2 чудово буде цвісти і радіти, буде торжествувати і тріумфувати; слава Ливану дасться їй, пишнота Кармила і Сарона; вони побачать славу Господа, велич Бога нашого.
<p>3 Укріпіть ослаблені руки й утвердіть коліна тремтячі;
<p>4 скажіть боязким душею: будьте тверді, не бійтеся; ось Бог ваш, прийде помста, воздаяння Боже; Він прийде і спасе вас.
<p>5 Тоді прозріють очі сліпих, і вуха глухих відкриються.
<p>6 Тоді кульгавий скакатиме, як олень, і язик німого буде співати; бо проб’ються води у пустелі, і у степу — потоки.
<p>7 І перетвориться примара вод на озеро, і спраг­ла земля — на джерела вод; у житло шакалів, де вони спочивають, буде місцем для тростини й очерету.
<p>8 І буде там велика дорога, і путь по ній назветься шляхом святим: нечистий не буде ходити по ньому; але він буде для них <i>одних</i>; ті, що йдуть цим шляхом, навіть і недосвідчені, не заблукають.
<p>9 Лева не буде там, і хижий звір не зійде на нього; його не знайдеться там, а будуть ходити відкуплені.
<p>10 І по­­вернуться визволені Господом, прийдуть на Сион з радісними вигуками; і радість вічна буде над головою їх; вони знайдуть радість і веселощі, а сум і зітхання відійдуть.
<h4>36</h4>
<p>1 І було у чотирнадцятий рік царя Єзекії, пішов Сеннахирим, цар Ассирійський, проти усіх ук­ріплених міст Юдеї і узяв їх.
<p>2 І послав цар Ассирійський з Лахиса в Єру­салим до царя Єзекії Рабсака з великим військом; і він зупинився біля водопроводу верхнього ставу на дорозі до поля білильного.
<p>3 І вийшов до нього Елиаким, син Хелкіїн, начальник палацу, і Севна писар, й Іоах, син Асафів, дієописувач.
<p>4 І сказав їм Рабсак: скажіть Єзекії: так го­во­рить цар великий, цар Ассирій­ський: що це за уповання, на яке ти уповаєш?
<p>5 Я думаю, <i>що</i> це одні пусті слова, <i>а</i> для війни потрібні рада і сила: отже, на кого ти уповаєш, що ві­дійшов від мене?
<p>6 Ось, ти думаєш спертися на Єгипет, на цю тростину­ надламану, яка, якщо хто зіп­реться­ на неї, ввійде тому у руку і проко­ле її! Такий фараон, цар Єгипетський, для усіх, хто надіється на нього.
<p>7 А як­­­що скажеш мені: «на Господа, Бога нашого ми уповаємо», то чи на того, якого висоти і жертовники відмінив Єзекія і сказав Іуді та Єрусалиму: «перед цим тільки жертовником поклоняйтеся»?
<p>8 Отже, вступи у союз з господарем моїм, царем Ассирійським; я дам тобі дві тисячі коней; чи можеш дістати собі вершників на них?
<p>9 І як ти хочеш примусити відступити вождя, одного з найменших рабів господаря мого, сподіваючись на Єгипет, заради колісниць і коней?
<p>10 Та хіба я без волі Господньої пішов на землю цю, щоб розорити її? Господь сказав мені: піди на землю цю і розори її.
<p>11 І сказав Елиаким і Севна та Іоах Рабсаку: говори рабам твоїм по-арамейськи, бо ми розуміємо, а не говори з нами по-юдейськи, уголос при народі, який на стіні.
<p>12 І сказав Раб­сак: хіба <i>тільки</i> до господаря твого і до тебе послав мене господар мій сказати слова ці? Ні, <i>також</i> і до людей, які сидять на стіні, щоб їсти кал свій і пити сечу свою з вами.
<p>13 І встав Рабсак, і виголосив гучним голосом по-юдейськи, і сказав: слухайте слово царя великого, царя Ассирійського!
<p>14 Так говорить цар: нехай не зваблює вас Єзекія, тому що він не може врятувати вас;
<p>15 і нехай не подає вам Єзекія надію на Господа, говорячи: «спасе нас Господь; не буде місто це віддане у руки царя Ассирійського».
<p>16 Не слухайте Єзекію, бо так говорить цар Ассирійський: примиріться зі мною і вийдіть до мене, і нехай кожен їсть плоди виноградної лози своєї і смоковниці своєї, і нехай кожен п’є воду зі свого колодязя,
<p>17 доки я не прийду і не візьму вас у землю таку ж, як і ваша земля, у землю хліба і вина, в землю плодів і виноградників.
<p>18 <i>Отже</i>, нехай не зваблює вас Єзекія, говорячи: «Господь спасе нас». Чи врятували боги народів, кожен свою землю, від руки царя Ассирійського?
<p>19 Де боги Емафа й Арпада? Де боги Сепарваїма? Чи врятували во­ни Самарію від руки моєї?
<p>20 Який з усіх богів земель цих урятував землю свою від руки моєї? Так невже спасе Господь Єрусалим від руки моєї?
<p>21 Але вони мовчали і не відповідали йому жодного слова, бо від царя даний був наказ: не відповідайте йому.
<p>22 І прийшов Елиаким, син Хелкіїн, начальник палацу, і Севна писар, й Іоах, син Асафів, дієописувач, до Єзекії у розідраному одязі і переказали йому слова Рабсака.
<h4>37</h4>
<p>1 Коли почув це цар Єзекія, те роздер одяг свій і покрився веретищем, і пішов у дім Господній;
<p>2 і послав Елиакима, начальника палацу, і Севну писаря, і старших священиків, покритих веретищами, до пророка Ісаї, сина Амосового.
<p>3 І во­ни сказали йому: так говорить Єзекія: день скорботи і покарання і посоромлення день цей, бо немовлята дійшли до отвору утроби материнської, а сили немає родити.
<p>4 Можливо, почує Господь Бог твій слова Рабсака, якого послав цар Ассирійський, господар його, хулити Бога живого і ганьбити словами, які чув Господь, Бог твій; піднеси ж молитву про тих, що залишилися, які перебувають ще у живих.
<p>5 І прийшли слуги царя Єзекії до Ісаї.
<p>6 І сказав їм Ісая: так скажіть господарю вашому: так говорить Гос­подь: не бійся слів, які чув ти, якими ганьбили Мене слуги царя Ассирійського.
<p>7 Ось, Я пошлю на нього дух, і він почує звістку, і повернеться у землю свою, і Я вражу його мечем у землі його.
<p>8 І повернувся Рабсак і знайшов царя Ассирійського, що воював проти Ливни; бо він чув, що той відійшов від Лахиса.
<p>9 І почув він про Тиргака, царя Ефіопського; <i>йому</i> сказали: ось, він вийшов воювати з тобою. Почувши це, він послав пос­лів до Єзекії, сказавши:
<p>10 так скажіть Єзекії, царю Юдейському: нехай не обманює тебе Бог твій, на Якого ти уповаєш, думаючи: «не буде відданий Єрусалим до рук царя Ассирійського».
<p>11 Ось, ти чув, що зробили царі ассирійські з усіма землями, поклавши на них закляття; чи ти вцілієш?
<p>12 Боги народів, яких ро­зорили батьки мої, чи спасли їх, <i>чи спасли</i> Гозан і Харан, і Рецеф, і синів Едена, що у Фалассарі?
<p>13 Де цар Емафа і цар Арпада, і цар міста Сепарваїма, Ени та Івви?
<p>14 І узяв Єзекія лист із руки послів і прочитав його, і пішов у дім Господній, і розгорнув його Єзекія перед лицем Господнім;
<p>15 і молився Єзекія перед лицем Господнім і говорив:
<p>16 Господи Саваофе, Боже Ізраїлів, що сидиш на херувимах! Ти один Бог усіх царств землі; Ти створив небо і землю.
<p>17 Прихили, Господи, вухо Твоє і почуй; відкрий, Господи, очі Твої і подивись, і почуй слова Сеннахирима, який послав ганьбити Тебе, Бога живого.
<p>18 Правда, о, Господи! царі ассирійські спустошили усі країни і землі їх
<p>19 і покидали богів їх у вогонь; але це були не боги, а витвори рук людських, дерево і камінь, тому і знищили їх.
<p>20 І нині, Господи Боже наш, спаси нас від руки його; і дізнаються усі царства землі, що Ти, Господи, Бог один.
<p>21 І послав Ісая, син Амосів, до Єзекії сказати: так говорить Господь, Бог Ізраїлів: про що ти молився Мені проти Сеннахирима, царя Ассирійського, —
<p>22 ось слово, яке Господь прорік про нього: знехтує тебе, посміється з тебе дівствена дочка Сиону, похитає вслід тобі головою дочка Єрусалима.
<p>23 Кого ти хулив і ганьбив? і на кого підняв голос і підніс так високо очі твої? на Святого Ізраїлевого.
<p>24 Через рабів твоїх ти хулив Господа і сказав: «з безліччю колісниць моїх я зійшов на висоту гір, на ребра Ливану, і зрубав високі кедри його, відмінні кипариси його, і прийшов на саму вершину його, у гай саду його;
<p>25 і відкопував я, і пив воду; й осушу ступнями ніг моїх усі ріки єгипетські».
<p>26 Хіба не чув ти, що Я здавна зробив це, у давні дні наперед накреслив це, а нині виконав тим, що ти спустошуєш міцні міста, <i>перетворюючи</i> їх на купи руїн?
<p>27 І жителі їх зробилися слабкосилі, тремтять і залишаються в соромі; вони стали як трава на полі і ніжна зелень, як проріст на покрівлях і обпалений хліб, перше ніж виколосився.
<p>28 Чи сядеш ти, чи вийдеш, чи ввійдеш, Я знаю <i>все, знаю</i> і зухвалість твою проти Мене.
<p>29 За твою зухвалість проти Мене і за те, що пихатість твоя дійшла до вух­ Моїх, Я вкладу кільце Моє у ніздрі твої і вудила Мої в рот твій, і повер­ну тебе назад тією ж дорогою, якою ти прийшов.
<p>30 І ось, тобі, Єзекіє, зна­мення: їжте у цей рік те, що виросло від упалого зерна, і на другий рік — самородне; а на третій рік сійте і жніть, і садіть виноградні сади, і їжте плоди їх.
<p>31 І уцілілий у домі Іуди залишок пустить знову корінь унизу і принесе плід угорі,
<p>32 бо з Єрусалима вийде залишок, і спасіння — від гори Сиону. Ревність Господа Саваофа зробить це.
<p>33 Тому так говорить Господь про царя Асси­рійського: «не увійде він у це місто і не кине туди стріли́, і не приступить до нього зі щитом, і не насипле проти нього валу.
<p>34 Тією ж дорогою, якою прийшов, повернеться, а у місто це не ввійде, — говорить Господь.
<p>35 Я буду охороняти місто це, щоб спасти його заради Себе і заради Давида, раба Мого».
<p>36 І вийшов ангел Господній і вразив у стані ассирійському сто вісімдесят п’ять ти­сяч <i>чоловік</i>. І встали вранці, і ось, усі тіла мертві.
<p>37 І відступив, і пішов, і повернувся Сеннахирим, цар Ассирійський, і жив у Ниневії.
<p>38 І коли він поклонявся у домі Нисроха, бога свого, Адрамелех і Шарецер, сини його, убили його мечем, а самі втекли у землю Араратську. І став царем Асардан, син його, замість нього.
<h4>38</h4>
<p>1 У ті дні Єзекія занедужав смертельно. І прийшов до нього пророк Ісая, син Амосів, і сказав йому: так говорить Господь: зроби заповіт для дому твого, бо ти помреш, не видужаєш.
<p>2 Тоді Єзекія відвернувся лицем до стіни і молився Господу, говорячи:
<p>3 «о, Господи! пом’яни, що я ходив перед лицем Твоїм вірно і з відданим <i>Тобі</i> серцем і робив угодне в очах Твоїх». І заплакав Єзекія сильно.
<p>4 І було слово Господнє до Ісаї, і сказано:
<p>5 піди і скажи Єзекії: так говорить Господь, Бог Давида, батька­ твого: Я почув молитву твою, побачив сльози твої, і ось, Я додам до днів твоїх п’ятнадцять років,
<p>6 і від руки царя Ассирійського спасу тебе і місто це і захищу місто це.
<p>7 І ось тобі знамення від Господа, що Господь виконає слово, яке Він прорік.
<p>8 Ось, я поверну назад на десять ступенів сонячну тінь, яка пройшла по ступенях Ахазових. І повернулося сонце на десять ступенів по ступенях, по яких воно сходило.
<p>9 Молитва Єзекії, царя Юдейського, коли він хворий був і видужав від хвороби:
<p>10 «Я сказав у собі: у переполовення днів моїх повинен я іти у врата пекла; я позбавлений залишку років моїх.
<p>11 Я говорив: не побачу я Господа, Господа на землі живих; не побачу більше людини між тими, що живуть у мирі;
<p>12 оселя моя знімається з місця і несеться від мене, як курінь пастуший; я повинен відрізати подібно до ткача життя моє; Він відріже мене від основи; день і ніч я чекав, що Ти пошлеш мені кончину.
<p>13 Я чекав до ранку; подібно до лева, Він скрушав усі кістки мої; день і ніч я чекав, що Ти пошлеш мені кончину.
<p>14 Як журавель, як ластівка видавав я звуки, тужив як голуб; сумно дивилися очі мої до неба: Господи! тяжко мені; спаси мене.
<p>15 Що скажу я? Він сказав мені, Він і зробив. Тихо буду проводити усі роки життя мого, пам’ятаючи гіркоту душі моєї.
<p>16 Господи! так живуть, і в усьому цьому життя мого духу; Ти зцілиш мене, даруєш мені життя.
<p>17 Ось, на благо мені була сильна гіркота, і Ти визволив душу мою від рову погибелі, кинув усі гріхи мої за хребет Свій.
<p>18 Бо не пекло славить Тебе, не смерть вихваляє Тебе, не ті, що зійшли у могилу, уповають на істину Твою.
<p>19 Живий, тільки живий прославить Тебе, як я нині: батько сповістить дітям істину Твою.
<p>20 Господь спасе мене; і ми в усі дні життя нашого <i>зі звуками</i> струн моїх будемо співати пісні у домі Господньому».
<p>21 І сказав Ісая: нехай принесуть пласт смокв і обкладуть ним нарив; і він стане здоровим.
<p>22 А Єзекія сказав: яке знамення, що я буду ходити у дім Господній?
<h4>39</h4>
<p>1 У той час Меродах Валадан, син Валадана, цар Вавилонський, надіслав Єзекії лист і дари, бо чув, що він був хворий і одужав.
<p>2 І зрадів посланим Єзекія, і показав їм дім скарбів своїх, срібло і золото, й аромати, і дорогоцінні масті, весь збройовий свій дім і усе, що знаходилося у скарбницях його; нічого не залишилося, чого не показав би їм Єзекія у домі своєму і в усьому володінні своєму.
<p>3 І прийшов пророк Ісая до царя Єзекії і сказав йому: що говорили ці люди? і звідки вони приходили до тебе? Єзекія сказав: з далекої землі приходили вони до мене, з Вавилона.
<p>4 І сказав <i>Ісая</i>: що бачили вони у домі твоєму? Єзекія сказав: бачили все, що є у домі моєму; нічого не залишилося у скарбницях моїх, чого я не показав би їм.
<p>5 І сказав Ісая Єзекії: вислухай слово Господа Саваофа:
<p>6 ось, прийдуть дні, і все, що є у домі твоєму і що зібрали батьки твої до цього дня, буде віднесене у Вавилон; нічого не залишиться, — говорить Господь.
<p>7 І візьмуть із синів твоїх, які народяться від тебе, яких ти народиш, — і вони будуть євнухами у палаці царя Вавилонського.
<p>8 І сказав Єзекія Ісаї: благе слово Господнє, яке ти прорік; тому що, — додав він, — мир і добробут будуть у дні мої.
<h4>40</h4>
<p>1 Утішайте, утішайте народ Мій, — говорить Бог ваш;
<p>2 говоріть до серця Єрусалима і сповіщайте йому, що сповнився час боротьби його, що за неправди його зроблено відкуплення, тому що він від руки Господньої прийняв удвічі за усі гріхи свої.
<p>3 Голос волаючого в пустелі: приготуйте путь Господу, прямими зробіть у степу стежки Богу нашому;
<p>4 усякий діл нехай наповниться, і усяка гора і пагорб нехай понизяться, кривизни випрямляться і нерівні путі зробляться гладенькими;
<p>5 і явиться слава Господня, і побачить усяка плоть [спасіння Боже]; бо вус­та Господні вирекли це.
<p>6 Голос говорить: звіщай! І сказав: що мені звіщати? Усяка плоть — трава, і уся краса її — як цвіт польовий.
<p>7 Засихає трава, в’яне цвіт, коли дуне на нього подув Господа: так і народ — трава.
<p>8 Трава засихає, цвіт в’яне, а слово Бога нашого перебуватиме віч­но.
<p>9 Зійди на високу гору, Сионе, що благовістиш! піднеси сильно голос твій, Єрусалиме, що благовістиш! піднеси, не бійся; скажи містам Іуди­ним: ось Бог ваш!
<p>10 Ось, Господь Бог гряде із силою, і сила Його з владою. Ось, нагорода Його з Ним і воз­даяння Його перед лицем Його.
<p>11 Як пастир Він буде пасти стадо Своє; агнців буде брати на руки і носити на грудях Своїх, і водити дійних.
<p>12 Хто вичерпав во́ди жменею своєю і п’яддю виміряв небеса, і вмістив у міру порох землі, і зважив на терезах гори і на чашах вагових пагорби?
<p>13 Хто зрозумів дух Господа, і був радником у Нього й учив Його?
<p>14 З ким радиться Він, і хто напоум­ляє Його і наставляє Його на путь правди, і вчить Його знання, і вка­зує­­ Йому путь мудрости?
<p>15 Ось наро­ди — як крапля з відра, і вважають­ся як порошинка на терезах. Ось, острови як порошинку піднімає Він.
<p>16 І Ливану недостатньо для жер­тов­ного вогню, і тварин на ньому — для всепалення.
<p>17 Усі народи перед Ним як ніщо, — менше за нік­чемність і порожнечу вважаються у Ньо­го.
<p>18 От­­­же, кому уподібните ви Бога? І яку подобу знайдете Йому?
<p>19 Ідола відливає художник, і золотильник покриває його золотом і прилаштовує срібні ланцюжки.
<p>20 А хто бідний для такого приношення, вибирає дерево, що не гниє, знаходить собі майстерного художника, щоб зробити ідола, який стояв би твердо.
<p>21 Хі­ба не знаєте? хіба ви не чули? хіба вам не говорено було від початку? хіба ви не зрозуміли із основ землі?
<p>22 Він є Той, Який сидить над колом землі, і ті, що живуть на ній, — як сарана <i>перед Ним</i>; Він розпростер небеса, як тонку тканину, і розкинув їх, як намет для житла.
<p>23 Він обертає князів на ніщо, робить чимось пустим суддів землі.
<p>24 Ледь вони посад­жені, ледь посіяні, ледь укорінився у землі стовбур їх, і як тільки Він дихнув на них, вони засохли, і вихор розніс їх, як солому.
<p>25 До кого ж ви уподібните Мене і з ким порів­няєте? — говорить Святий.
<p>26 Зведіть очі ваші на висоту <i>небес</i> і по­ди­віться, хто створив їх? Хто виводить воїнство їх за переліком? Він усіх їх називає на ім’я: через безліч­ могутности і велику силу у Нього ніщо не вибуває.
<p>27 Як же говориш ти, Якове, і вимовляєш, Ізраїлю: «путь мій прихований від Господа, і діла мої забуті у Бога мого»?
<p>28 Хі­ба ти не знаєш? хіба ти не чув, що вічний Господь Бог, Який створив краї землі, не стомлюється і не знемагає? розум Його недослідимий.
<p>29 Він дає стомленому силу, і знеможеному дарує міцність.
<p>30 Стом­люються і юнаки і слабшають, і молоді люди падають,
<p>31 а ті, що на­діються на Господа, оновляться у силі: піднімуть крила, як орли, потечуть — і не втомляться, підуть — і не зморяться.
<h4>41</h4>
<p>1 Замовкніть переді Мною, ост­­­­рови, і народи нехай онов­­лять свої сили; нехай вони наблизяться і скажуть: «станьмо разом на суд».
<p>2 Хто воздвиг від сходу мужа прав­ди, закликав його йти за собою, віддав йому народи і підкорив царів? Він обернув їх мечем своїм на порох, луком своїм на солому, яку розносить вітром.
<p>3 Він жене їх, іде спокійно дорогою, якою ніколи не ходив ногами своїми.
<p>4 Хто зробив і звершив це? Той, Хто від початку викликає пологи; Я — Господь перший, і в останніх — Я той самий.
<p>5 Побачили острови і жахнулися, краї землі затріпотіли. Вони зблизилися і зійшлися;
<p>6 кожен допомагає своєму товаришеві і говорить своєму бра­тові: «кріпися!»
<p>7 Коваль підбадьорює плавильника, той, який розгладжує листи молотом, — того, хто кує на ковадлі, говорячи про спайку: «гарна»; і зміцнює цвяхами, щоб було твердо.
<p>8 А ти, Ізраїль, раб Мій, Яків, якого Я обрав, сíм’я Авраама, друга Мого, —
<p>9 ти, якого Я взяв від країв землі і покликав від кінців її, і сказав тобі: «ти Мій раб, Я обрав тебе і не відкину тебе»:
<p>10 не бійся, бо Я з тобою; не знічуйся, бо Я Бог твій; Я зміцню тебе, і допоможу тобі, і підтримаю тебе правицею правди Моєї.
<p>11 Ось, у соромі й посоромленні залишаться всі, роздратовані проти тебе; будуть як ніщо і загинуть ті, що сперечаються з тобою.
<p>12 Будеш шукати їх, і не знайдеш їх, які ворогують проти тебе; ті, що борються з тобою, будуть як ніщо, зовсім ніщо;
<p>13 бо Я Господь, Бог твій; тримаю тебе за праву руку твою, говорю тобі: «не бійся, Я допомагаю тобі».
<p>14 Не бійся, черв’як Яків, малолюдний Ізраїль, — Я допомагаю тобі, говорить Господь і Відкупитель твій, Святий Ізраїлів.
<p>15 Ось, Я зробив тебе гострим молотилом, новим, зубцюватим; ти будеш молотити і розтирати гори, і пагорби зробиш, як полову.
<p>16 Ти будеш віяти їх, і вітер рознесе їх, і вихор розвіє їх; а ти зрадієш у Господі, будеш хвалитися Святим Ізраїлевим.
<p>17 Бідні й убогі шукають води, і немає <i>її</i>; язик їх сохне від спраги: Я, Господь, почую їх, Я, Бог Ізраїлів, не залишу їх.
<p>18 Відкрию на горах ріки і серед долин джерела; пустелю зроблю озером і суху землю — джерелами води;
<p>19 посаджу в пустелі кедр, ситим і мирту й оливу; насаджу в степу кипарис, явір і бук разом,
<p>20 щоб побачили і пізнали, і розглянули й зро­зуміли, що рука Господня зробила це, і Святий Ізраїлів створив це.
<p>21 Подайте справу вашу, — говорить Господь; наведіть ваші докази, говорить Цар Якова.
<p>22 Нехай вони подадуть і скажуть нам, що відбудеться; нехай сповістять що-небудь раніше, ніж воно відбулося, і ми вникнемо розумом своїм і дізнаємось, як воно закінчилося, або нехай наперед сповістять нам про майбутнє.
<p>23 Скажіть, що відбудеться у майбутньому, і ми будемо знати, що ви боги, або зробіть що-небудь, чи добре, чи лихе, щоб ми здивувалися і разом з вами побачили.
<p>24 Але ви ніщо, і діло ваше ніщо; мерзота той, хто обирає вас.
<p>25 Я воздвиг його від півночі, і він прийде; від сходу сонця буде прикликати ім’я Моє і топтати владик, як бруд, і топтати, як гончар глину.
<p>26 Хто звістив про це спочатку, щоб нам знати, і задовго перед тим, щоб нам можна було сказати: «правда»? Але ніхто не сказав, ніхто не сповістив, ніхто не чув слів ваших.
<p>27 Я перший <i>сказав</i> Сиону: «ось воно!» і дав Єрусалиму благовісника.
<p>28 Отже, Я дивився, і не було нікого, і між ними не зна­йшлося радника, щоб Я міг запитати їх, і вони дали відповідь.
<p>29 Ось, усі вони ніщо, нікчемні й діла їх; вітер і порожнеча ідоли їх.
<h4>42</h4>
<p>1 Ось, Отрок Мій, Якого Я три­маю за руку, обраний Мій, до якого благоволить душа Моя. Покладу дух Мій на Нього, і сповістить на­родам суд;
<p>2 не заволає і не підвищить голосу Свого, і не дасть почути його на вулицях;
<p>3 тростини надлама­ної не переломить, і льону, що димить, не загасить; буде чинити суд за істиною;
<p>4 не ослабне і не знеможе, доки на землі не утвердить суд, і на закон Його будуть уповати острови .
<p>5 Так говорить Господь Бог, Який створив небеса і простір їх, розпростер землю з плодами її, Який дає дихання народу на ній і дух тим, що ходять по ній.
<p>6 Я, Господь, прикликав Тебе у правду, і буду тримати Тебе за руку й оберігати Тебе, і поставлю Тебе у завіт для народу, у світло для язичників,
<p>7 щоб відкрити очі сліпих, щоб в’язнів вивести з ув’язнення і тих, хто сидить у пітьмі,­ — з темниць.
<p>8 Я Господь, це — Моє ім’я, і не дам слави Моєї іншому і хвали Моєї ідолам.
<p>9 Ось, <i>передвіщене</i> раніше збулося, і нове Я звіщу; перш ніж воно відбудеться, Я звіщу вам.
<p>10 Співайте Господу нову пісню, хвалу Йому від країв землі, ви, що плаваєте по морю, і все, що наповнює його, острови і ті, що живуть на них.
<p>11 Нехай піднесе голос пустеля і міста її, селища, де живе Кидар; нехай торжествують ті, що живуть на скелях, нехай виголошують з вершин гір.
<p>12 Нехай воздадуть Господу славу, і хвалу Його нехай звістять на ост­ровах.
<p>13 Господь вийде, як велетень, як муж битв пробудить ревність; закличе і підніме воїнський крик, і по­каже Себе сильним проти ворогів Своїх.
<p>14 Довго мовчав Я, терпів, стримувався; тепер буду кричати, як та, що народжує, буду руйнувати і поглинати усе;
<p>15 спустошу гори і па­гор­би, і всю траву їх висушу; і ріки зроблю островами, й осушу озера;
<p>16 і поведу сліпих дорогою, якої вони не знають, невідомими шляхами буду вести їх; морок зроблю світлом перед ними, і криві шляхи — прямими: ось що Я зроблю для них і не залишу їх.
<p>17 Тоді повернуться назад і великим соромом покриються ті, що надіються на ідолів, які говорять бовванам: «ви наші боги».
<p>18 Слухайте, глухі, й дивіться, сліпі, щоб бачити.
<p>19 Хто такий сліпий, як раб Мій, і глухий, як вісник Мій, Мною посланий? Хто такий сліпий, як закоханий, такий сліпий, як раб Господа?
<p>20 Ти бачив багато чого, але не помічав; вуха були відкриті, але не чув.
<p>21 Господу вгодно було, заради правди Своєї, звеличити і прославити закон.
<p>22 Але це народ розо­рений і пограбований; усі вони зв’язані у підземеллях і сховані у в’язницях; зробилися здобиччю, і немає визволителя; пограбовані, і ніхто не говорить: «віддай назад!»
<p>23 Хто з вас прихилив до цього вухо, вник і вислухав це для майбутнього?
<p>24 Хто зрадив Якова на руйнування й Ізраїля грабіжникам? чи не Господь, проти Якого ми грішили? Не хотіли вони ходити путями Його і не слухали закону Його.
<p>25 І Він вилив на них лють гніву Свого і лютість війни: вона оточила їх полум’ям з усіх боків, але вони не помічали; і горіла у них, але вони не зрозуміли цього серцем.
<h4>43</h4>
<p>1 Нині ж так говорить Господь, Який створив тебе, Якове, і Який упорядкував тебе, Ізраїлю, не бійся, тому що Я відкупив тебе, назвав тебе на ім’я твоє; ти Мій.
<p>2 Чи будеш переходити через води, Я з тобою, — чи через ріки, вони не потоплять тебе; чи підеш через вогонь, не обпалишся, і полум’я не обпече тебе.
<p>3 Бо Я Господь, Бог твій, Святий Ізраїлів, Спаситель твій; у викуп за тебе віддав Єгипет, Ефіопію і Савею за тебе.
<p>4 Оскільки ти дорогий в очах Моїх, коштовний, і Я полюбив тебе, то віддам <i>інших</i> людей за тебе, і народи за душу твою.
<p>5 Не бійся, бо Я з тобою; від сходу приведу плем’я твоє і від заходу зберу тебе.
<p>6 Півночі скажу: «віддай»; і півдню: «не утримуй; веди синів Моїх здалеку і дочок Моїх від країв землі,
<p>7 кожного, хто називається Моїм ім’ям, кого Я створив для слави Моєї, утворив і впорядкував.
<p>8 Виведи народ сліпий, хоч у нього є очі, і глухий, хоч у нього є вуха».
<p>9 Нехай усі народи зберуться разом, і з’єднаються племена. Хто між ними передбачив це? нехай звістять, що було від початку; нехай представлять свід­ків від себе і виправдаються, щоб можна було почути і сказати: «правда!»
<p>10 А Мої свідки, говорить Господь, ви і раб Мій, якого Я обрав, щоб ви знали і вірили Мені, і розуміли, що це Я: раніше Мене не було Бога і після Мене не буде.
<p>11 Я, Я Господь, і немає Спасителя, крім Мене.
<p>12 Я передрік і спас і сповістив; а іншого немає у вас, і ви — свідки Мої, говорить Господь, що Я Бог;
<p>13 від <i>початку</i> днів Я Той самий, і ніхто не спасе від руки Моєї; Я зроблю, і хто скасує це?
<p>14 Так говорить Господь, Відкупитель ваш, Святий Ізраїлів: заради вас Я послав у Вавилон і скрушив усі запори і халдеїв, які величалися кораблями.
<p>15 Я Господь, Святий ваш, Творець Ізраїля, Цар ваш.
<p>16 Так говорить Господь, Який відкрив у море дорогу, у великих водах шлях,
<p>17 Хто вивів колісниці і коней, військо і силу; усі лягли разом, не встали; потухли як світильня, згасли.
<p>18 Але ви не згадуєте минулого і про давнє не помишляєте.
<p>19 Ось, Я творю нове; нині ж воно явиться; невже ви і цього не хочете знати? Я прокладу дорогу в степу, ріки у пустелі.
<p>20 Польові звірі прославлять Мене, шакали і страуси, тому що Я у пустелях дам воду, ріки у сухому степу, щоб напувати обраний народ Мій.
<p>21 Цей народ Я утворив для Себе; він буде звіщати славу Мою.
<p>22 А ти, Якове, не волав до Мене; ти, Ізраїлю, не трудився для Мене.
<p>23 Ти не приносив Мені агнців твоїх у всепалення і жертвами твоїми не шанував Мене. Я не змушував тебе служити Мені хлібним приношенням і не обтяжував тебе фіміамом.
<p>24 Ти не купував Мені запашної трави за срібло і жиром жертв твоїх не насичував Мене; але ти гріхами твоїми утруднював Мене, беззаконнями твоїми обтяжував Ме­не.
<p>25 Я, Я Сам згладжую злочини твої заради Себе Самого і гріхів твоїх не пом’яну:
<p>26 пригадай Мені; станемо судитися; говори ти, щоб виправ­датися.
<p>27 Праотець твій згрішив, і заступники твої відступили від Мене.
<p>28 За те Я предстоятелей святилища позбавив священства і Якова віддав на закляття й Ізраїля на ганьбу.
<h4>44</h4>
<p>1 А нині слухай, Якове, рабе Мій, і Ізраїлю, якого Я обрав.
<p>2 Так говорить Господь, Який створив тебе й утворив тебе, Який допомагає тобі від утроби матері: не бійся, рабе Мій, Якове, й улюблений [Ізраїлю], якого Я обрав;
<p>3 бо Я виллю во́ди на спрагле і потоки на висохле; виллю дух Мій на плем’я твоє і благословення Моє на нащадків твоїх.
<p>4 І будуть рости між травою, як і ви при потоках вод.
<p>5 Один скаже: «я Господній», інший назветься ім’ям Якова; а ще інший напише рукою своєю: «я Господній», і прозветься ім’ям Ізраїля.
<p>6 Так говорить Господь, Цар Ізраїля, і Відкупитель його, Господь Саваоф: Я перший і Я останній, і, крім Мене, немає Бога,
<p>7 бо хто як Я? Нехай він розповість, сповістить і в порядку представить Мені усе з то­­го часу, коли Я утворив народ древній, або нехай звістять про те, що настає, і про майбутнє.
<p>8 Не бійтеся і не страшіться: чи не здавна Я звіс­тив тобі і пророкував? І ви Мої свід­ки. Чи є Бог, крім Мене? немає іншої твердині, ніякої не знаю.
<p>9 Ті, що роблять ідолів, усі нікчемні, і найжаданіші їхні не приносять ніякої користи, і вони самі собі свідки у тім. Вони не бачать і не розуміють, і тому будуть посоромлені.
<p>10 Хто зробив бога і відлив ідола, який не приносить ніякої користи?
<p>11 Усі, хто бере участь у цьому, будуть посоромлені, бо і художники самі з людей же; нехай усі вони зберуться і стануть; вони злякаються, й усі будуть посоромлені.
<p>12 Коваль робить із заліза сокиру і працює на вугіллі, молотами обробляє її і трудиться над нею сильною рукою своєю до того, що стає голодний і безсилий, не п’є води і знемагає.
<p>13 Тесля [вибравши дерево], накреслює на ньому лінію, гострим знаряддям робить на ньому обрис, потім оброблює його різцем і округлює його, і витворює з нього образ людини, красивої на вигляд, щоб поставити його у домі.
<p>14 Він рубає собі кедри, бере сосну і дуб, які вибере між деревами в лісі, саджає ясен, а дощ вирощує його.
<p>15 І це служить людині паливом, і <i>час­тину</i> з цього вживає вона на те, щоб їй було тепло, і розводить вогонь, і пече хліб. І з того самого робить бога, і поклоняється йому, робить ідола, і падає перед ним.
<p>16 Частину дерева спалює у вогні, іншою частиною ва­рить м’ясо для їжі, смажить печеню і їсть досита, а також гріється і говорить: «добре, я зігрівся; відчув вогонь».
<p>17 А з залишків від того робить бога, ідола свого, поклоняється йому, падає перед ним і молиться йому, і говорить: «спаси мене, бо ти бог мій».
<p>18 Не знають і не розуміють вони: Він закрив очі їхні, щоб не бачили, <i>і</i> серця їхні, щоб не розуміли.
<p>19 І не візьме він цього до свого серця, і немає у нього стільки знання і глузду, щоб сказати: «половину його я спалив у вогні і на вугіллі його спік хліб, засмажив м’ясо і з’їв; а із залишку його чи не зроблю я мерзоту? чи буду поклоня­тися шматку дерева?»
<p>20 Він ганяється за пилом; обмануте серце ввело його в оману, і він не може звільнити душу свою і сказати: «чи не обман­ у правій руці моїй?»
<p>21 Пам’ятай це, Якове й Ізраїлю, бо ти раб Мій; Я утворив тебе: раб Мій ти, Ізраїль, не забувай Мене.
<p>22 Згладжу беззаконня твої, як туман, і гріхи твої, як хмару; звернися до Мене, бо Я відкупив тебе.
<p>23 Торжествуйте, небеса, бо Господь створив це. Викликуйте, глибини землі; шуміть з радости, гори, ліс і всі дерева у ньому; бо відкупив Господь Якова і прославиться в Ізраїлі.
<p>24 Так говорить Господь, Який відкупив тебе й утворив тебе від утроби материнської: Я Господь, Який створив усе, один розпростер небеса і Своєю силою розстелив землю,
<p>25 Який робить нікчемними знамення лжепророків і виявляє безумство чарівників, мудреців проганяє назад і знання їх робить дурістю,
<p>26 Який утверджує слово раба Свого і здійснює висловлювання Своїх посланців, Який говорить Єрусалиму: «ти будеш населений», і містам Іуди­ним: «ви будете побудовані, й руїни його Я відновлю»,
<p>27 Який безодні говорить: «висохни!» і ріки твої Я висушу,
<p>28 Який говорить про Кира: пастир Мій, і він виконає усю волю Мою і скаже Єрусалиму: «ти будеш побудований!» і храму: «ти будеш заснований!»
<h4>45</h4>
<p>1 Так говорить Господь помазаникові Своєму Киру: Я тримаю тебе за праву руку, щоб підкорити тобі народи, і зніму пояси зі стегон царів, щоб відчинялися для тебе двері, й ворота не зачинялися;
<p>2 Я піду перед тобою і гори вирівняю, мідні двері розтрощу і запори залізні зламаю;
<p>3 і віддам тобі збережені у тайні скарби і приховані багатства, щоб ти пізнав, що Я Господь, який називає тебе на ім’я, Бог Ізраїлів.
<p>4 Заради Якова, раба Мого, й Ізраїля, обраного Мого, Я назвав тебе на ім’я, вшанував тебе, хоча ти не знав Мене.
<p>5 Я Господь, і немає іншого; немає Бога, крім Мене; Я перепоясав тебе, хоча ти не знав Мене,
<p>6 щоб дізналися від сходу сон­ця і від заходу, що немає, крім Мене; Я Господь, і немає іншого.
<p>7 Я утворюю світло і творю пітьму, роблю мир і роблю біди; Я, Господь, роблю усе це.
<p>8 Кропіть, небеса, звище, і хмари нехай проливають правду; нехай розкриється земля і приносить спасіння, і нехай виростає разом правда. Я, Господь, творю це.
<p>9 Горе тому, хто сперечається з Творцем своїм, черепок з черепків земних! Чи скаже глина гончару: «що ти робиш?» і твоя справа <i>чи скаже про тебе</i>: «у нього немає рук»?
<p>10 Горе тому, хто говорить батькові: «навіщо ти породив <i>мене</i> на світ?», а ма­тері: «навіщо ти народила <i>мене</i>?»
<p>11 Так говорить Господь, Святий Ізраїля і Творець його: ви запитуєте Мене про майбутнє синів Моїх і хочете Мені вказувати у ділі рук Моїх?
<p>12 Я створив землю і створив на ній людину; Я — Мої руки розпростерли небеса, і всьому воїнству їх дав закон Я.
<p>13 Я воздвиг його в правді й вирівняю усі путі його. Він побудує місто Моє і відпустить полонених Моїх, не за викуп і не за дари, — говорить Господь Саваоф.
<p>14 Так говорить Господь: труди єгиптян і торгівля ефіоплян, і савейці, люди рослі, до тебе перейдуть і будуть твоїми; вони підуть за тобою, у кайданах прийдуть і впадуть перед тобою, і будуть благати тебе, <i>говорячи</i>: у тебе тільки Бог, і немає іншого Бога.
<p>15 Істинно Ти Бог потаємний, Бог Ізраїлів, Спаситель.
<p>16 Усі вони будуть посоромлені й осоромлені; разом з ними із соромом пі­дуть і всі, що роблять ідолів.
<p>17 Ізраїль же буде спасенний спасінням вічним у Господі; ви не будете посоромлені й осоромлені довіку.
<p>18 Бо так говорить Господь, Який створив небеса, Він, Бог, Який утворив землю і створив її; Він утвердив її, не марно створив її; Він утворив її для проживання: Я Господь, і немає іншого.
<p>19 Не таємно Я говорив, не у темному місці землі; не говорив Я племені Якова: «марно шукаєте Мене». Я Господь, Який проголошує правду, Який відкриває істину.
<p>20 Зберіться і прийдіть, наблизьтеся усі, уцілілі з народів. Невігласи ті, які носять дерев’яного свого ідола і моляться богу, який не спасає.
<p>21 Оголосіть і скажіть, порадившись між собою: хто звістив це з давніх часів, наперед сказав це? Чи не Я Господь? і немає іншого Бога, крім Мене, Бога праведного і спасительного немає, крім Мене.
<p>22 До Мене наверніться, і будете спасенні, усі кінці землі, бо я Бог, і немає іншого.
<p>23 Мною клянуся: з уст Моїх виходить правда, слово­ незмінне, що переді Мною схилиться усяке коліно, Мною буде клястися усякий язик.
<p>24 Тільки у Господа, — будуть говорити про Мене, — прав­да і сила; до Нього прийдуть і посоромляться усі, що ворогували проти­ Нього.
<p>25 Господом буде виправдане і прославлене усе плем’я Ізраїлеве.
<h4>46</h4>
<p>1 Упав Вил, звалився Нево́; ідоли їх — на худобі і в’ючних твари­нах; ваша ноша зробилася тягарем для стомлених тварин.
<p>2 Звалилися, упали разом; не могли захистити тих, які носили, і самі пішли у полон.
<p>3 Послухайте мене, доме Яковів і весь залишок дому Ізраїлевого, прийняті <i>Мною</i> від утроби, носимі Мною від утроби <i>материнської</i>:
<p>4 і до старости вашої Я той самий буду, і до сивини вашої Я ж буду носити <i>вас</i>; Я створив і буду носити, підтримува­ти й охороняти вас.
<p>5 До кого уподіб­ните Мене, і <i>з ким</i> порівняєте, і з ким звірите, щоб ми були подібні?
<p>6 Висипають золото з гаманця і зва­жують срібло на терезах, і наймають срібляра, щоб він зробив з нього бога; кланяються йому і падають перед ним;
<p>7 піднімають його на плечі, несуть його і ставлять його на своє місце; він стоїть, з місця свого не рухається; кричать до нього, — він не відповідає, не спасає від лиха.
<p>8 Згадайте це і покажіть себе мужами; прийміть це, відступники, до серця;
<p>9 згадайте, що було раніше, від <i>початку</i> віку, бо Я Бог, і немає іншого Бога, і немає подібного до Мене.
<p>10 Я звіщаю від початку, що буде у кінці, і від давніх часів те, що ще не сталося, говорю: Моя рада відбудеться, й усе, що Мені вгодно, Я зроблю.
<p>11 Я прикликав орла від сходу, з далекої країни, виконавця визначення Мого. Я сказав, і приведу це до виконання; накреслив наперед, і зроблю.
<p>12 Послухайте Мене, жорстокі серцем, далекі від правди:
<p>13 Я наблизив правду Мою, вона не далеко, і спасіння Моє не забариться; і дам Сиону спасіння, Ізраїлю славу Мою.
<h4>47</h4>
<p>1 Зійди і сядь на порох, дівчи­но, дочко Вавилона; сиди на землі: престолу немає, дочко халдеїв, і надалі не будуть називати тебе ніжною і розкішною.
<p>2 Візьми жорна­ і мели борошно; зніми покривало твоє, підбери поділ, відкрий гомілки, переходь через ріки:
<p>3 відкриється нагота твоя, і навіть видний буде сором твій. Звершу помсту і не пощаджу нікого.
<p>4 Відкупитель ваш — Господь Саваоф ім’я Йому, Святий Ізраїлів.
<p>5 Сиди мовчки і піди у темряву, дочко халдеїв: бо надалі не будуть називати тебе господинею царств.
<p>6 Я прогнівався на народ Мій, принизив спадщину Мою і віддав їх у руки твої; <i>а</i> ти не виявила їм милосердя, на старця накладала украй тяжке ярмо твоє.
<p>7 І ти говорила: «вічно буду господинею», а не уявляла того у розумі твоєму, не думала, що буде опісля.
<p>8 Але нині вислухай це, зніжена, що живеш безтурботно, говориш у серці своєму: «я, — й іншої подібної до мене немає; не буду сидіти вдовою і не буду знати втрати дітей».
<p>9 Але раптово, в один день, прийде до тебе те й інше, втрата дітей і вдівство; пов­ною мірою прийдуть вони на тебе, незважаючи на безліч чародійств твоїх і на велику силу чаклувань твоїх.
<p>10 Бо ти сподівалася на лиходійство твоє, говорила: «ніхто не бачить мене». Мудрість твоя і знання твоє — вони збили тебе з путі; і ти говорила у серці твоєму: «я, і ніхто, крім мене».
<p>11 І прийде на тебе біда: ти не дізнаєшся, звідки вона підніметься; і нападе на тебе біда, якої ти не в силах будеш відвернути, і раптово прийде на тебе згуба, про яку ти і не думаєш.
<p>12 Залишайся ж зі своїми чаклуваннями і з безліччю чародійств твоїх, якими ти займалася­ від юности твоєї: можливо, допоможеш собі, можливо, встоїш.
<p>13 Ти стом­лена безліччю порад твоїх; нехай же виступлять спостерігачі небес і звіздарі й віщуни по новомісяччях, і спасуть тебе від того, що повинно статися з тобою.
<p>14 Ось вони, як солома: вогонь спалив їх, — не визволили душі своєї від полум’я; не залишилося ні вугілля, щоб погрітися, ні вогню, щоб посидіти біля нього.
<p>15 Такими стали для тебе ті, з якими ти трудилася, з якими вела торгівлю від юности твоєї. Кожен побрів у свій бік; ніхто не рятує тебе.
<h4>48</h4>
<p>1 Слухайте це, доме Якова, що називаєтеся ім’ям Ізраїля і походите від джерела Іудиного, клянетеся ім’ям Господа і сповідуєте Бога Ізраїлевого, хоча не за істиною і не за правдою.
<p>2 Бо вони називають себе <i>тими, хто походить</i> від святого міста і спираються на Бога Ізраїлевого; Господь Саваоф — ім’я Йому.
<p>3 Минуле Я задовго оголошував; з Моїх уст виходило воно, і Я звіщав це і раптово робив, і все збувалося.
<p>4 Я знав, що ти впертий, і що у шиї твоїй жили залізні, і чоло твоє — мідне;
<p>5 тому й оголошував тобі задовго до того, як це приходило, і пред’являв тобі, щоб ти не сказав: «ідол мій зробив це, й істукан мій і вирізьблений мій повелів цьому бути».
<p>6 Ти чув, — подивися на усе це! і невже ви не визнаєте́ цього? А нині Я звіщаю тобі нове і таєм­не, і ти не знав цього.
<p>7 Воно відбулося нині, а не задовго і не за день, і ти не чув про те, щоб ти не сказав: «ось! я знав це».
<p>8 Ти і не чув і не знав про це, і вухо твоє не було раніше відкрите; бо Я знав, що ти вчиниш віроломно, і від самої утроби <i>материнської</i> ти прозваний відступ­ником.
<p>9 Заради імені Мого відкладав гнів Мій, і заради слави Моєї утримував Себе від знищення тебе.
<p>10 Ось, Я розплавив тебе, але не як срібло; випробував тебе у горнилі страждання.
<p>11 Заради Себе, заради Себе Самого роблю це, — бо яке було б нарікання <i>на ім’я Моє</i>! слави Моєї не дам іншому.
<p>12 Послухай Мене, Якове та Ізраїлю, покликаний Мій: Я той же, Я перший і Я останній.
<p>13 Моя рука заснувала землю, і Моя правиця розпростерла небеса; покличу їх, і вони постануть разом.
<p>14 Зберіться усі і слухайте: хто між ними передрік це? Господь полюбив його, і він виконає волю Його над Вавилоном і виявить силу Його над халдеями.
<p>15 Я, Я сказав, і прикликав його; Я привів його, і путь його буде благоуспішною.
<p>16 Приступіть до Мене, слухайте це: Я і спочатку говорив не таємно; з того часу, як це відбувається, Я був там; і нині послав Мене Господь Бог і Дух Його.
<p>17 Так говорить Господь, Відкупитель твій, Святий Ізраїлів: Я Господь, Бог твій, Який навчає тебе корисного, Який веде тебе тим шляхом, яким слід тобі йти.
<p>18 О, якби ти дослухався до заповідей Моїх! тоді мир твій був би як ріка, і правда твоя — як хвилі морські.
<p>19 І сíм’я твоє було б як пісок, і те, що походить від стегон твоїх, — як піщинки: не згладилось би, не знищилось би ім’я його переді Мною.
<p>20 Виходьте з Вавилона, біжіть від халдеїв, із гласом радости звіщайте і проповідуйте це, поширюйте цю звістку до меж землі; говоріть: «Господь відкупив раба Свого Якова».
<p>21 І не мають вони спраги у пустелях, через які Він веде їх: Він виточує їм воду з каменя; розсікає скелю, і ллються води.
<p>22 Нечестивим же немає миру, — говорить Господь.
<h4>49</h4>
<p>1 Слухайте Мене, острови, і слухайте, народи далекі: Господь прикликав Мене від утроби, від утроби матері Моєї називав ім’я Моє;
<p>2 і зробив уста Мої як гострий меч; тінню руки Своєї покривав Мене, і зробив Мене стрілою загостреною; у сагайдаці Своєму зберігав Мене;
<p>3 і сказав Мені: Ти раб Мій, Ізраїль, у Тобі Я прославлюся.
<p>4 А Я сказав: даремно Я трудився, ні на що і марно виснажував силу Свою. Але Моє право у Господа, і нагорода Моя у Бога Мого.
<p>5 І нині говорить Господь, Який утворив Мене від утроби рабом Своїм, щоб навернути до Нього Якова і щоб Ізраїль зібрався до Нього; Я вшанований в очах Господа, і Бог Мій — сила Моя.
<p>6 І Він сказав: мало того, що Ти будеш рабом Моїм для відновлення колін Яковових і для повернення залишків Ізраїля, але Я зроблю Тебе світлом народів, щоб спасіння Моє простяглося до країв землі.
<p>7 Так говорить Господь, Відкупитель Ізраїля, Святий Його, тому, кого зневажають усі, кого гань­бить народ, рабові володарів: царі побачать, і встануть; князі поклоняться заради Господа, Який вірний, заради Святого Ізраїлевого, Який обрав Тебе.
<p>8 Так говорить Господь: у час благоприємний Я почув Тебе, й у день спасіння допоміг Тобі; і Я буду охороняти Тебе, і зроблю Тебе завітом народу, щоб відновити землю, щоб повернути спадкоємцям спадщини спустошені,
<p>9 сказати в’язням: «виходьте», і тим, що у темряві: «покажіться». Вони при дорогах будуть пасти, і по усіх пагорбах будуть пасовища їхні;
<p>10 не будуть терпіти голоду і спраги, і не вразить їх спека і сонце; бо Той, Хто милує їх, буде вести їх і приведе їх до джерел вод.
<p>11 І всі гори Мої зроблю шляхом, і дороги Мої будуть підняті.
<p>12 Ось, одні прийдуть здалеку; і ось, одні від півночі і моря, а інші з землі Синим.
<p>13 Радуйтеся, небеса, і веселися,­ земле, і викликуйте, гори, з радости;­ бо утішив Господь народ Свій і помилував страдників Своїх.
<p>14 А Сион говорив: «залишив мене Господь, і Бог мій забув мене!»
<p>15 Чи забуде жінка грудне дитя своє, щоб не пожаліти сина утроби своєї? але якби і вона забула, то Я не забуду тебе.
<p>16 Ось, Я накреслив тебе на долонях <i>Моїх</i>; стіни твої завжди переді Мною.
<p>17 Сини твої поспішать <i>до тебе</i>, а розорителі і спустошувачі твої підуть від тебе.
<p>18 Зведи очі твої і подивися навколо, — усі вони збираються, йдуть до тебе. Живу Я! говорить Господь, — усіма ними ти одягнешся, як убранням, і нарядиш­ся ними, як наречена.
<p>19 Бо руїни твої і пустелі твої, і розорена земля твоя будуть тепер занадто тісні для жителів, і ті, що поглинали тебе, віддаляться від тебе.
<p>20 Діти, які будуть у тебе після втрати попередніх, будуть говорити вголос тобі: «тісне для мене місце; уступи мені, щоб я міг жити».
<p>21 І ти скажеш у серці твоєму: хто мені породив їх? я була бездітна і неплідна, відведена у полон і вилучена; хто ж виростив їх? ось, я залишалася самотньою; де ж вони були?
<p>22 Так говорить Господь Бог: ось, Я підніму руку Мою до народів, і виставлю знамено Моє племенам, і принесуть синів твоїх на руках і дочок твоїх на плечах.
<p>23 І будуть царі годувальниками твоїми, і цариці їхні годувальницями твоїми; лицем до землі будуть кланятися тобі і лизати порох ніг твоїх, і пізнаєш, що Я Господь, що ті, які надіються на Мене, не посоромляться.
<p>24 Чи може бути відібрана у сильного здобич, і чи можуть бути відняті у переможця узяті в полон?
<p>25 Так! так говорить Господь: і полонені сильним будуть відняті, і здобич тирана буде визволена; тому що Я буду змагатися із супротивниками твоїми і синів твоїх Я спасу;
<p>26 і пригноблювачів твоїх нагодую власною їх плоттю, і вони будуть упоєні кров’ю своєю, як молодим вином; і всяка плоть пізнає, що Я Господь, Спаситель твій і Відкупитель твій, Сильний Яковів.
<h4>50</h4>
<p>1 Так говорить Господь: де роз­відний лист вашої матері, з яким Я відпустив її? або якому з Моїх позикодавців Я продав вас? Ось, ви продані за гріхи ваші, і за злочини ваші відпущена мати ваша.
<p>2 Чому, коли Я приходив, нікого не було, і коли Я кликав, ніхто не відповідав? Хіба рука Моя короткою стала для того, щоб визволяти, чи немає сили у Мені, щоб спасати? Ось, забороною Моєю Я висушую море, перетворюю ріки на пустелю; риби у них гниють від нестачі води і помирають від спраги.
<p>3 Я одягаю небеса мороком, і веретище роблю покровом їх.
<p>4 Господь Бог дав Мені язик мудрих, щоб Я міг словом підкріплювати того, хто знемагає; щоранку Він пробуджує, пробуджує вухо Моє, щоб Я слухав, подібно до учнів.
<p>5 Господь Бог відкрив Мені вухо, і Я не заперечив, не відступив назад.
<p>6 Я віддав хребет Мій тим, що б’ють, і щоки Мої тим, що уражають; лиця Мого не закривав від наруг і обплювання.
<p>7 І Господь Бог допомагає Мені: тому Я не соромлюся, тому Я тримаю лице Моє, як кремінь, і знаю, що не залишуся у соромі.
<p>8 Близько Той, Хто виправдовує Мене: хто хоче змагатися зі Мною? станьмо разом. Хто хоче судитися зі Мною? нехай підійде до Мене.
<p>9 Ось, Господь Бог допомагає Мені: хто осудить Мене? Ось, усі вони, як одяг, постаріють; міль з’їсть їх.
<p>10 Хто з вас боїться Господа, слухається гласу Раба Його? Хто ходить у мороці, без світла, нехай уповає на ім’я Господа і нехай утверджується у Бозі своєму.
<p>11 Ось, усі ви, що запалюєте вогонь, озброєні запалю­вальними стрілами, — йдіть у полум’я вогню вашого і стріл, розжарених вами! Це буде вам від руки Моєї; у муках помрете.
<h4>51</h4>
<p>1 Послухайте Мене ті, що прагнуть до правди, що шукають Господа! Гляньте на скелю, з якої ви висічені, у глибину рову, з якого ви витягнуті.
<p>2 Подивіться на Авраама, батька вашого, і на Сарру, яка народила вас: бо Я прикликав його одного і благословив його, і розмножив його.
<p>3 Так, Господь утішить Сион, утішить усі руїни його і зробить пустелі його, як рай, і степ його, як сад Господа; радість і веселість буде у ньому, славослів’я і піснеспіви.
<p>4 Послухайте Мене, народе Мій, і плем’я Моє, прихиліть вухо до Мене! бо від Мене вийде закон, і суд Мій поставлю світлом для народів.
<p>5 Правда Моя близька; спасіння Моє сходить і сила Моя буде судити народи; острови будуть уповати на Мене і сподіватися на силу Мою.
<p>6 Підніміть очі ваші до небес, і подивіться на землю вниз: бо небеса зникнуть, як дим, і земля постаріє, як одяг, і жителі її також вимруть; а Моє спасіння буде перебувати вічно, і правда Моя не перестане.
<p>7 Послухайте Мене ті, що знають правду, народ, у якого в серці закон Мій! Не бійтеся ганьби від людей, і лихослів’я їх не страшіться.
<p>8 Бо, як одяг, з’їсть їх міль і, як вовну, з’їсть їх черва; а правда Моя перебуватиме повік, і спасіння Моє — у роди родів.
<p>9 Повстань, повстань, одягнись міцністю, сила Господня! Повстань, як у дні древні, у роди давні! Чи не ти убила Раава, вразила крокодила?
<p>10 Чи не ти висушила море, во́ди великої безодні, перетворила глибини моря на дорогу, щоб пройшли відкуплені?
<p>11 І повернуться визволені Господом і прийдуть на Сион зі співом, і радість вічна над головою їх; вони знайдуть радість і веселощі: печаль і зітхання віддаляться.
<p>12 Я, Я Сам — Утішитель ваш. Хто ти, що боїшся людини, яка помирає, і сина людського, який те саме, що трава,
<p>13 і забуваєш Господа, Творця свого, Який розпростер небеса і заснував землю; і безперестанно, кожного дня страшишся люті гнобителя, ніби він готовий був знищити? Але де лють гнобителя?
<p>14 Скоро буде визволений полонений, і не помре в ямі і не буде мати потреби у хлібі.
<p>15 Я Господь, Бог твій, Який збурює море, так що хвилі його ревуть: Господь Саваоф — ім’я Його.
<p>16 І Я вкладу слова Мої у вуста твої, і тінню руки Моєї покрию тебе, щоб упорядкувати небеса й утвердити зем­лю і сказати Сиону: «ти Мій народ».
<p>17 Пробудися, пробудися, встань, Єрусалиме, ти, який з руки Господа випив чашу люті Його, випив до дна чашу сп’яніння, осушив.
<p>18 Нікому було вести його з усіх синів, породжених ним, і нікому було підтримати його за руку з усіх синів, <i>яких</i> він виростив.
<p>19 Тебе спостигли дві <i>біди</i>, хто пошкодує про тебе? — спустошення і знищення, голод і меч: ким я втішу тебе?
<p>20 Сини твої знемогли, лежать на розі усіх вулиць, як сарна в тенетах, сповнені гніву Господа, заборони Бога твого.
<p>21 Отже, вислухай це, страдник і сп’янілий, але не від вина.
<p>22 Так говорить Господь твій, Господь і Бог твій, Який мститься за Свій народ: ось, Я беру з руки твоєї чашу сп’яніння, дріжджі з чаші лю­ті Моєї: ти не будеш уже пити їх,
<p>23 і подам її у руки мучителям твоїм, які говорили тобі: «впади ниць, щоб нам пройти по тобі»; і ти хребет твій робив ніби землею й вулицею для тих, що проходили.
<h4>52</h4>
<p>1 Повстань, повстань, одягнись у силу твою, Сионе! Одягнись в одяг величі твоєї, Єрусалиме, місто святе! бо вже не буде більше входити у тебе необрізаний і нечистий.
<p>2 Струси із себе порох; встань, полонений Єрусалиме! зніми ланцюги із шиї твоєї, полонена дочко Сиону!
<p>3 бо так говорить Господь: за ніщо були ви продані, і без срібла будете викуп­лені;
<p>4 бо так говорить Господь Бог: народ Мій ходив колись у Єгипет, щоб там пожити, й Ассур тіснив його ні за що.
<p>5 І тепер що у Мене тут? говорить Господь; народ Мій узятий задарма, володарі їхні шаленіють, — говорить Господь, — і постійно, кожного дня ім’я Моє неславиться.
<p>6 Тому народ Мій пізна́є ім’я Моє; тому <i>дізнається</i> у той день, що Я той самий, Який сказав: «ось Я!»
<p>7 Які прекрасні на горах ноги благовісника, що сповіщає мир, благовістить радість, проповідує спасіння, який говорить Сиону: «воцарився Бог твій!»
<p>8 Голос вартових твоїх — во­ни піднесли голос і всі разом радіють, бо своїми очима бачать, що Господь повертається у Сион.
<p>9 Торжествуйте, співайте разом, руїни Єрусалима, бо утішив Господь народ Свій, відкупив Єрусалим.
<p>10 Оголив Господь святу правицю Свою перед очима всіх народів; і всі краї землі побачать спасіння Бога нашого.
<p>11 Ідіть, ідіть, виходьте звідти; не доторкайтеся до нечистого; виходьте із середовища його, очистіть себе ті, що носите сосуди Господні!
<p>12 бо ви вийдете неквапливо, і не побіжите; тому що попереду вас піде Господь, і Бог Ізраїлів буде стражем позаду вас.
<p>13 Ось, раб Мій буде благоуспіш­ний, підніметься і піднесеться, і звеличиться.
<p>14 Як багато хто дивувався, <i>дивлячись</i> на Тебе, — настільки був спотворений більше за будь-яку людину лик Його, і вигляд Його — більше за синів людських!
<p>15 Так багато народів приведе Він у здивування; царі закриють перед Ним уста свої, тому що вони побачать те, про що не було говорено їм, і узнають те, чого не чули.
<h4>53</h4>
<p>1 [Господи!] хто повірив чутому від нас, і кому відкрилася сила Господня?
<p>2 Бо Він зійшов перед Ним, як пагін і як паросток із сухої землі; немає у Ньому ні вигляду, ні величі; і ми бачили Його, і не було у Ньому вигляду, який приваблював би нас до Нього.
<p>3 Він був знехтуваний і умалений перед людьми, муж скорбот, що пізнав болісті, і ми відвертали від Нього лице своє; Він був зневажуваний, і ми ні у що ставили Його.
<p>4 Але Він узяв на Себе наші немочі і поніс наші хвороби; а ми думали, <i>що</i> Він був уражений, покараний і принижений Богом.
<p>5 Але Він укритий виразками був за гріхи наші і мучимий за беззаконня наші; покарання світу нашого <i>було</i> на Ньому, і ранами Його ми зцілилися.
<p>6 Усі ми блукали, як вівці, зведені були кожен на свою дорогу: і Господь поклав на Нього гріхи усіх нас.
<p>7 Він був мучимий, але страждав добро­вільно і не відкривав уст Своїх; як агнець, ведений був Він на заколення, і як агнець перед тим, хто стриже його, безмовний, так Він не відкривав уст Своїх.
<p>8 Від пут і суду Він був узятий; але рід Його хто пояснить? бо Він відірваний від землі жи­вих; за злочини народу Мого перетер­пів страту.
<p>9 Йому призначали гріб зі злочинцями, але Він похований у багатого, тому що не вчинив гріха, і не було неправди у вустах Його.
<p>10 Але Господу вгодно було уразити Його, і Він віддав Його на муки; коли ж душа Його принесе жертву умилос­тивлення, Він побачить потомство довговічне, і воля Господня благо­успішно буде виконуватися рукою Його.
<p>11 На подвиг душі Своєї Він буде дивитися із задоволенням; через пізнання Його Він, Праведник, Раб Мій, виправдає багатьох і гріхи їхні на Собі понесе.
<p>12 Тому Я дам Йому частку між великими, і з сильними буде ділити здобич, за те, що віддав душу Свою на смерть, і до лиходіїв приєднаний був, тоді як Він поніс на Собі гріх багатьох і за злочинців зробився заступником.
<h4>54</h4>
<p>1 Звеселись, неплідна, яка не народжує; викликни і виголоси, яка не мучилася пологами; тому що у залишеної набагато більше дітей, ніж у тієї, яка має чоловіка, — говорить Господь.
<p>2 Розшир місце намету твого, розшир покрівлі осель твоїх; не соромся, пусти довше шнури твої і утверди кілки твої;
<p>3 бо ти поширишся праворуч і ліворуч, і потомство твоє заволодіє народами і населить спустошені міста.
<p>4 Не бійся, бо не будеш посоромлена; не знічуйся, бо не будеш у нарузі: ти забудеш посоромлення юности твоєї і не будеш більше згадувати про безслав­ність удівства твого.
<p>5 Тому що твій Творець є чоловік твій; Господь Саваоф — ім’я Його; і Відкупитель твій — Святий Ізраїлів: Богом усієї землі назветься Він.
<p>6 Бо як дружину, залишену і скорботну духом, закликає тебе Господь, і <i>як</i> дружину юности, яка була відкинута, — говорить Бог твій.
<p>7 На малий час Я залишив тебе, але з великою милістю прийму тебе.
<p>8 У полум’ї гніву Я приховав від тебе лице Моє на час, але вічною милістю помилую тебе, — говорить Відкупитель твій, Господь.
<p>9 Бо це для Ме­не, як води Ноя: як Я поклявся, що води Ноя не прийдуть більше на зем­лю, так поклявся не гніватися на тебе і не дорікати тобі.
<p>10 Гори зрушаться і пагорби захитаються, — а милість Моя не відступить від тебе, і завіт миру Мого не похитнеться, — говорить Господь, Який милує тебе.
<p>11 Бідна, яку кидає буря, безутішна! Ось, Я покладу камені твої на рубіні і зроблю основу твою із сапфірів;
<p>12 і зроблю вікна твої з рубінів і ворота твої — з перлин, і всю огорожу твою — із коштовних каменів.
<p>13 І всі сини твої будуть навчені Господом, і великий мир буде у синів твоїх.
<p>14 Ти утвердишся правдою, будеш далека від гноблення, бо тобі боятися немає чого, і від жаху, бо він не наблизиться до тебе.
<p>15 Ось, будуть озброюватися <i>проти тебе</i>, але не від Мене; хто б не озброївся проти тебе, впаде.
<p>16 Ось, Я створив коваля, який роздуває вугілля у вогні і робить знаряддя для своєї справи, — і Я творю губителя для знищування.
<p>17 Жодне знаряддя, зроблене проти тебе, не буде успішним; і всякий язик, який буде змагатися з тобою на суді, — ти звинуватиш. Це є спад­щина рабів Господа, виправдання їх від Мене, — говорить Господь.
<h4>55</h4>
<p>1 Спраглі! йдіть усі до вод; на­віть і ви, у яких немає срібла, йдіть, купуйте і споживайте; йдіть, купуйте без срібла і без плати вино і молоко.
<p>2 Для чого вам відважувати срібло за те, що не хліб, і надбане трудами своїми за те, що не насичує? Послухайте Мене уважно і споживайте благо, і душа ваша нехай насолодиться жиром.
<p>3 Прихиліть вухо ваше і прийдіть до Мене: послухайте, і жива буде душа ваша, — і дам вам завіт вічний, незмінні милості, <i>обіцяні</i> Давиду.
<p>4 Ось, Я дав Його свідком для народів, вождем і наставником народам.
<p>5 Ось, ти прикличеш народ, якого ти не знав, і народи, які тебе не знали, поспішать до тебе заради Господа Бога твого і заради Святого Ізраїлевого, бо Він прославив тебе.
<p>6 Шукайте Господа, коли можна знайти Його; прикликайте Його, коли Він близько.
<p>7 Нехай залишить нечестивий путь свій і беззаконник — думки свої, і нехай навернеться до Господа, і Він помилує його, і до Бога нашого, бо Він многомилостивий.
<p>8 Мої думки — не ваші думки, ні ваші путі — путі Мої, говорить Господь.
<p>9 Але, як небо вище за землю, так путі Мої вищі за путі ваші, і думки Мої вищі за думки ваші.
<p>10 Як дощ і сніг сходить з неба і туди не повертається, але напуває землю і робить її здатною родити і вирощувати, щоб вона давала насіння тому, хто сіє, і хліб тому, хто їсть, —
<p>11 так і слово Моє, яке виходить з уст Моїх, — воно не повертається до Мене мар­ним, але виконує те, що Мені угодно, і звершує те, для чого Я послав його.
<p>12 Отже, ви вийдете з веселощами і будете випроваджені з миром; гори і пагорби будуть співати перед вами пісню, і всі дерева у полі рукоплескати вам.
<p>13 Замість терня виросте кипарис; замість кропиви виросте мирт; і це буде на славу Гос­пода, у знамення вічне, незламне.
<h4>56</h4>
<p>1 Так говорить Господь: збері­гайте суд і чиніть правду; бо близько спасіння Моє й одкровення правди Моєї.
<p>2 Блажен муж, який робить це, і син людський, який міцно тримається цього, який зберігає суботу від осквернення й оберігає руку свою, щоб не зробити ніякого зла.
<p>3 Нехай не говорить син іноплемінника, який приєднався до Господа: «Господь зовсім відокремив мене від Свого народу», і нехай не говорить євнух: «ось я сухе дерево».
<p>4 Бо Господь так говорить про євнухів: які зберігають Мої суботи й обирають угодне Мені, і міцно тримаються завіту Мого, —
<p>5 тим дам Я у домі Моєму й у стінах Моїх місце й ім’я краще, ніж синам і дочкам; дам їм вічне ім’я, яке не знищиться.
<p>6 І синів іноплемінників, які приєдналися до Господа, щоб служити Йому і любити ім’я Господа, бути рабами Його, усіх, що зберігають суботу від осквернення її і твердо тримаються завіту Мого,
<p>7 Я приведу на святу гору Мою й обрадую їх у Моєму домі молитви; всепалення їхні й жертви їхні <i>будуть</i> благоприємні на жертовнику Моєму, бо дім Мій назветься домом молитви для усіх народів.
<p>8 Господь Бог, Який збирає розсіяних ізраїльтян, говорить: до зібраних у нього Я буду ще збирати інших.
<p>9 Усі звірі польові, усі звірі лісові! йдіть їсти.
<p>10 Вартові їхні сліпі усі й невігласи: усі вони німі пси, що не можуть гавкати, що марять лежачи, що люблять спати.
<p>11 І це пси, жадібні душею, які не знають ситости; і це пастирі безглузді: усі дивляться на свою дорогу, кожен до останнього, на свою користь;
<p>12 приходьте, <i>говорять</i>, я дістану вина, і ми нап’ємося сикери; і завтра те саме буде, що сьогодні, та ще й більше.
<h4>57</h4>
<p>1 Праведник помирає, і ніхто не приймає цього до серця; і мужі благочестиві підносяться <i>від землі</i>, і ніхто не помислить, що праведник підноситься від зла.
<p>2 Він відходить до миру; ті, що ходять прямими путями, будуть спочивати на ложах своїх.
<p>3 Але наблизьтеся сюди ви, сини чаклунки, сíм’я перелюбника і блудниці!
<p>4 З кого ви глузуєте? проти кого розширюєте рот, висуваєте язик? чи ви не діти злочину, сíм’я неправди,
<p>5 розпалені похіттю до ідолів під кожним гіллястим деревом, ті, що заколюєте дітей біля струмків, між розщелинами скель?
<p>6 У гладеньких каменях струмків до­ля твоя; вони, вони жереб твій; їм ти робиш узливання і приносиш жертви: чи можу Я бути задоволений цим?
<p>7 На високій і видатній горі ти ставиш ложе твоє і туди піднімаєшся приносити жертву.
<p>8 За дверима також і за одвірками ставиш пам’яті твої; бо, відвернувшись від Мене, ти оголюєшся і сходиш; розширюєш постіль твою і домовляєшся з тими з них, з якими любиш лежати, видивляєшся місце.
<p>9 Ти ходила також до царя із запашною мастю і примножила масті твої, і далеко посилала послів твоїх, і принижувалася до пек­ла.
<p>10 Від довгого шляху твого стомлювалася, але не гово­рила: «надія загублена!»; усе ще знаходила жвавість у руці твоїй, і тому не відчувала ослаблення.
<p>11 Кого ж ти злякалася й устрашилася, що зробилася невірною і Мене перестала пам’ятати і зберігати у твоєму серці? чи не від того, що Я мовчав, і притому дов­го, ти перестала боятися Мене?
<p>12 Я покажу правду твою і діла твої, — і вони будуть не на користь тобі.
<p>13 Коли ти будеш волати, чи спасе тебе збіговисько твоє? — усіх їх віднесе вітер, розвіє подув; а той, хто надіється на Мене, успадкує землю і буде володіти святою горою Моєю.
<p>14 І сказав: піднімайте, піднімайте, рівняйте шлях, прибирайте перешкоду зі шляху народу Мого.
<p>15 Бо так говорить Вишній і Звеличений, Який вічно живе, — Святий ім’я Його: Я живу на висоті <i>небес</i> і у святилищі, й також із упокореними і смиренними духом, щоб оживляти дух смиренних і оживляти серця упокорених.
<p>16 Бо не вічно буду Я судитися і не до кінця гніватися; інакше знеможе переді Мною дух і все, що дише, що Мною створене.
<p>17 За гріх користолюбства його Я гнівався й уражав його, ховав лице і обурював­ся; але він, відвернувшись, пішов шляхом свого серця.
<p>18 Я бачив шляхи його, і зцілю його, і буду водити його й утішати його і засмучених його.
<p>19 Я виконаю слово: мир, мир далекому і ближньому, — говорить Господь, — і зцілю його.
<p>20 А нечестиві — як море схвильоване, яке не може заспокоїтися, і во́ди якого викидають мул і бруд.
<p>21 Немає миру нечестивим, — говорить Бог мій.
<h4>58</h4>
<p>1 Волай голосно, не стримуйся; піднеси голос твій, подібно до труби, і вкажи народу Моєму на беззаконня його, і дому Якова — на гріхи його.
<p>2 Вони щодня шукають Мене і хочуть знати шляхи Мої, ніби народ, який живе праведно і не полишає законів Бога свого; вони запитують Мене про суди правди, бажають наближення до Бога:
<p>3 «Чому ми постимося, а Ти не бачиш? смиряємо душі свої, а Ти не знаєш?» — Ось, у день посту вашого ви виконуєте волю вашу і вимагаєте тяжких трудів від інших.
<p>4 Ось, ви поститеся для сварок і суперечок і для того, щоб жорстокою рукою бити інших; ви не поститеся у цей час так, щоб голос ваш був почутий на висоті.
<p>5 Чи такий той піст, який Я обрав, день, в який томить людина душу свою, коли гне голову свою, як трос­тину, і підстилає під себе руб’я і попіл? Чи це назвеш постом і днем, угодним Господу?
<p>6 Ось піст, що Я обрав: зніми кайдани неправди, розв’яжи пута ярма, і пригноблених відпусти на волю, і розірви усяке ярмо;
<p>7 розділи з голодним хліб твій, і подорожніх бідних уведи у дім; коли побачиш нагого, вдягни його, і від єдинокровного твого не ховайся.
<p>8 Тоді відкриється, як зоря, світло­ твоє, і зцілення твоє швидко пророс­те, і правда твоя піде перед тобою, і слава Господня буде супроводжувати тебе.
<p>9 Тоді ти взиватимеш, і Господь почує; заволаєш, і Він скаже: «ось Я!» Коли ти викинеш із середовища твого ярмо, перестанеш піднімати палець і говорити образливе,
<p>10 і віддаси голодному душу твою і наситиш душу страдника: тоді світ­ло твоє зійде у темряві, і морок твій <i>буде</i> як полудень;
<p>11 і буде Господь вождем твоїм завжди, і під час засухи буде насичувати душу твою й наповнювати кістки твої, і ти будеш, як напоєний водою сад і як джерело, води якого ніколи не висихають.
<p>12 І забудуються <i>нащадками</i> твоїми пустелі вікові: ти відновиш основи багатьох поколінь, і будуть називати тебе тим, хто відбудовує руїни, відновителем шляхів для населення.
<p>13 Якщо ти утримуєш ногу твою заради суботи від виконання примх твоїх у святий день Мій, і будеш на­зивати суботу відрадою, святим днем Господнім, шанованим, і вшануєш її тим, що не будеш займатися звичайними твоїми справами, догоджати твоїм примхам і марнословити, —
<p>14 то будеш мати радість у Господі, і Я піднесу тебе на висоти землі і дам спожити тобі спадщину Якова, батька твого: вуста Господні вирекли це.
<h4>59</h4>
<p>1 Ось, рука Господа не скоротилася на те, щоб спасати, і вухо Його не обважніло для того, щоб чути.
<p>2 Але беззаконня ваші зробили розділення між вами і Богом вашим, і гріхи ваші відвертають лице <i>Його</i> від вас, щоб не чути.
<p>3 Бо руки ваші осквернені кров’ю і пальці ваші — беззаконням; уста ваші говорять лжу, язик ваш вимовляє неправду.
<p>4 Ніхто не підносить голосу за правду, і ніхто не заступається за істину; сподіваються на пусте і говорять неправду, зачинають зло і породжують злодійство;
<p>5 висиджують зміїні яйця і тчуть павутиння; хто з’їсть яйця їх, — помре, а якщо розчавить, — виповзе єхидна.
<p>6 Павутиння їх для одягу непридатне, і вони не покриються своїм виробом; діла їхні — діла неправедні, і насильство у руках їхніх.
<p>7 Ноги їхні біжать до зла, і вони поспішають на пролиття невинної крови; думки їхні — думки нечестиві; спустошення і загибель на стежках їхніх.
<p>8 Путі миру вони не знають, і немає суду на стеж­ках їхніх; путі їхні викривлені, і ніх­то, який іде ними, не знає миру.
<p>9 Тому-то і далекий від нас суд, і правосуддя не досягає до нас; чекаємо світла, і ось темрява, — осяяння, і ходимо у мороці.
<p>10 Сприймаємо на дотик, як сліпі стіну, і, як без очей, ходимо навпомацки; спотикаємося опівдні, як у сутінках, між живими — як мертві.
<p>11 Усі ми ревемо, як вед­меді, і стогнемо, як голуби; очікуємо суду, і немає <i>його</i>, — спасіння, але воно далеко від нас.
<p>12 Бо злочини наші численні перед Тобою, і гріхи наші свідчать проти нас; бо злочини наші з нами, і беззаконня наші ми знаємо.
<p>13 Ми зрадили і сказали неправду перед Господом, і відступили від Бога нашого; говорили наклеп і зраду, зачинали і народжували із серця неправдиві слова.
<p>14 І суд відступив назад, і правда стала вдалині, бо істина спотик­нулася на площі, і чесність не може увійти.
<p>15 І не стало істини, і той, хто віддаляється­ від зла, піддається образі. І Господь побачив це, й огидно було очам Його, що немає суду.
<p>16 І бачив, що не­має людини, і дивувався, що немає заступника; і допомогла Йому правиця Його, і правда Його підтримала Його.
<p>17 І Він поклав на Себе правду, як броню, і шолом спасіння на голо­ву­ Свою; і вдягнувся у ризу помсти, як в одяг, і покрив Себе рев­ністю, як плащем.
<p>18 Мірою відплати, за цією мі­­рою Він воздасть супротивникам Своїм — люттю, ворогам Своїм — помс­тою, островам віддасть належне.
<p>19 І бу­­дуть боятися імені Господа на заході і слави Його — на сході сон­ця. Якщо ворог прийде як ріка, подув Господа прожене його.
<p>20 І прийде Відкупитель Сиону і <i>синів</i> Якова, які навернулися від нечестя, — говорить Господь.
<p>21 І ось завіт Мій з ними, — говорить Господь: Дух Мій, Який на тобі, і слова Мої, які вклав Я в уста твої, не відступлять від уст твоїх і від уст потомства твого, і від уст нащадків потомства твого, — говорить Господь, відтепер і до віку.
<h4>60</h4>
<p>1 Восстань, світися, [Єрусалиме], бо прийшло світло твоє, і слава Господня зійшла над тобою.
<p>2 Бо ось, темрява покриє землю, і морок — народи; а над тобою засяє Господь, і слава Його явиться над тобою.
<p>3 І прийдуть народи до світла твого, і царі — до сяйва, яке сходить над тобою.
<p>4 Зведи очі твої і подивися навколо: усі вони збираються, йдуть до тебе; сини твої здалеку йдуть і дочок твоїх на руках несуть.
<p>5 Тоді побачиш, і зрадієш, і затремтить і розшириться серце твоє, тому що багатство моря повер­неться до тебе, надбання народів прийде до тебе.
<p>6 Безліч верблюдів покриє тебе — дромадери з Мадіама й Ефи; усі вони із Сави прийдуть, принесуть золото і ладан і звістять славу Господа.
<p>7 Усі вівці кидарські будуть зібрані до тебе; барани неваї­офські послужать тобі: зійдуть на вівтар Мій жертвою благоугодною, і Я прославлю дім слави Моєї.
<p>8 Хто це летить, як хмари, і як голуби, — до голубників своїх?
<p>9 Так, на Мене чекають острови, і попереду них — кораблі фарсиські, щоб перевезти синів твоїх здалеку і з ними срібло їх і золото їх, в ім’я Господа Бога тво­го і Святого Ізраїлевого, бо Він прославив тебе.
<p>10 Тоді сини іноземців будуть будувати стіни твої, і царі їхні — служити тобі; бо у гніві Моєму Я вражав тебе, але у благоволінні Моєму буду милостивим до тебе.
<p>11 І будуть завжди відкриті врата твої, не будуть зачинятися ні вдень ні вночі, щоб принесено було до тебе надбання народів і приведені були царі їх.
<p>12 Бо народ і царства, які не захочуть служити тобі, — загинуть, і такі народи зовсім знищаться.
<p>13 Слава Ливану прийде до тебе, кипарис і певг і разом кедр, щоб прикрасити місце святилища Мого, і Я прославлю підніжжя ніг Моїх.
<p>14 І прийдуть до тебе з покірністю сини гнобителів твоїх, і впадуть до стоп ніг твоїх усі, що зневажали тебе, і назвуть тебе містом Господа, Сионом Святого Ізраїлевого.
<p>15 Замість того, що ти був залишений і ненавидимий, так що ніхто не проходив через <i>тебе</i>, Я зроблю тебе величчю навіки, радістю у роди родів.
<p>16 Ти будеш насичуватися молоком народів, і груди царські ссати будеш, і пізнаєш, що Я Господь — Спаситель твій і Відкупитель твій, Сильний Яковів.
<p>17 Замість міді буду доставляти тобі золото, і замість заліза срібло, і замість дерева мідь, і замість каменів залізо; і поставлю правителем твоїм мир і наглядачами твоїми — правду.
<p>18 Не чутно буде більше насильства в землі твоїй, спустошення і руйнування — у краях твоїх; і будеш називати стіни твої спасінням і ворота твої — славою.
<p>19 Не буде уже сонце служити тобі світлом денним, і сяйво місяця — сві­тити тобі; але Господь буде тобі вічним світлом, і Бог твій — славою твоєю.
<p>20 Не зайде уже сон­це твоє, і мі­­сяць твій не сховається, бо Господь буде для тебе вічним світлом, і закінчаться дні сумування твого.
<p>21 І народ твій весь буде праведний, навіки успадкує землю, — паросток насадження Мого, справу рук Моїх, для прославляння Мого.
<p>22 Від малого вийде тисяча, і від найслабшого — сильний народ. Я, Господь, прискорю звершити це у свій час.
<h4>61</h4>
<p>1 Дух Господа Бога на Мені, бо Господь помазав Мене благовістити убогим, послав Мене зціляти скрушених серцем, проповідувати полоненим визволення і в’язням відкриття в’язниці, 
<p>2 проповідувати літо Господнє благоприємне і день помсти Бога нашого, утішити усіх засмучених,
<p>3 сповістити тим, що тужать на Сионі, що їм замість попелу дасться прикраса, замість плачу — єлей радости, замість сумного духу — славний одяг, і назвуть їх сильними правдою, насадженням Господа на славу Його.
<p>4 І забудують пустелі вікові, відбудують древні руїни і відновлять міста зруйновані, які залишалися в запустінні з давніх родів.
<p>5 І прийдуть іноземці і будуть пасти стада ваші; і сини чужоземців <i>будуть</i> вашими хліборобами і вашими­ виноградарями.
<p>6 А ви будете називатися священиками Господа, служителями Бога нашого будуть іменувати вас; будете користуватися надбанням народів і славитися славою їх.
<p>7 За посоромлення вам буде удвічі; за ганьбу вони будуть радіти своїй частці, тому що у землі своїй удвічі одержать; веселість вічна буде у них.
<p>8 Бо Я, Господь, люблю правосуддя, ненавиджу грабіжництво з насильством і воздам нагороду їм за істиною, і завіт вічний укладу з ни­­ми;­
<p>9 і буде відомо між народами сíм’я­ їх, і потомство їх — серед племен; усі, що бачать їх, пізнають, що вони сíм’я, благословенне Господом.
<p>10 Радістю буду радуватися у Гос­поді, звеселиться душа моя у Бозі моєму: бо Він одягнув мене у ризи спасіння, одежею правди одяг мене, як на нареченого, поклав вінець і, як наречену, прикрасив убранням.
<p>11 Бо, як земля родить рослини свої, і як сад вирощує посіяне в ньому, так Гос­подь Бог виявить правду і славу перед усіма народами.
<h4>62</h4>
<p>1 Не вмовкну заради Сиону, і заради Єрусалима не заспокоюся, доки не зійде, як світло, правда­ його, і спасіння його — як запалений світильник.
<p>2 І побачать народи прав­ду твою і всі царі — славу твою, і назвуть тебе новим ім’ям, яке наречуть уста Господа.
<p>3 І будеш вінцем слави у руці Господа і царською діадемою на долоні Бога твого.
<p>4 Не будуть уже називати тебе «залишеним», і землю твою не будуть більше називати «пустелею», але будуть називати тебе: «Моє благовоління до нього», а землю твою — «заміжньою», бо Господь благоволить до тебе, і зем­ля твоя поєднається.
<p>5 Як юнак поєднується з дівою, так поєднаються з тобою сини твої; і <i>як</i> наречений радіє за наречену, так буде радіти за тебе Бог твій.
<p>6 На стінах твоїх, Єрусалиме, Я поставив вартових, <i>які</i> не будуть умовкати ні вдень, ні вночі. О, ви, що нагадуєте про Господа! не умовкайте, —
<p>7 не умовкайте перед Ним, доки Він не відновить і доки не зробить Єрусалим славою на землі.
<p>8 Господь поклявся правицею Своєю і міцними м’язами Своїми: не дам зерна твого більше в їжу ворогам твоїм, і сини чужих не будуть пити вина твого, над яким ти трудився;
<p>9 але ті, що збирають його, будуть їсти його і славити Господа, і ті, що оббирають виноград, будуть пити <i>вино</i> його у дворах святилища Мого.
<p>10 Проходьте, проходьте у ворота, готуйте шлях народу! Рівняйте, рівняйте дорогу, прибирайте камені, підніміть знамено для народів!
<p>11 Ось, Господь повідомляє до краю землі: скажіть дочці Сиону: гряде Спаситель твій; нагорода Його з Ним і воздаяння Його перед Ним.
<p>12 І назвуть їх народом святим, відкупленим Господом, а тебе назвуть зна­йденим містом, незалишеним.
<h4>63</h4>
<p>1 Хто це йде від Едома, у червлених ризах від Восора, на­стіль­ки величний у Своєму одязі, Який виступає у повноті сили Своєї? «Я — Який проголошує правду, сильний, щоб спасати».
<p>2 Від чого ж одіяння Твоє червоне, і ризи у Тебе, як у того, хто топтав у точилі?
<p>3 «Я топтав точило один, і з народів нікого не було зі Мною; і Я топтав їх у гніві Моєму і давив їх у люті Моїй; кров їх бриз­кала на ризи Мої, і Я заплямував усе одіяння Своє;
<p>4 бо день помсти — у серці Моєму, і рік Моїх відкуплених настав.
<p>5 Я дивився, і не було помічника; дивувався, що не було того, хто підтримує; але допомогла Мені правиця Моя, і лють Моя — вона підтримала Мене:
<p>6 і потоптав Я народи у гніві Моєму, і скрушив їх у люті Моїй, і вилив на землю кров їх».
<p>7 Пом’яну милості Господні і славу Господню за все, що Господь дарував нам, і велику благість <i>Його</i> до дому Ізраїлевого, яку вчинив Він йому за милосердям Своїм і за множеством щедрот Своїх.
<p>8 Він сказав: «дійсно вони народ Мій, діти, які не скажуть неправди», і Він був для них Спасителем.
<p>9 У всякій скорботі їх Він не залишав їх, і ангел лиця Його спасав їх; з любови Своєї і благосердя Свого Він відкупив їх, узяв і носив їх в усі дні давні.
<p>10 Але вони збурилися і засмутили Святого Духа Його; тому Він обернувся на ворога їх: Сам воював проти них.
<p>11 Тоді народ Його згадав давні дні, Мойсеєві: де Той, Який вивів їх з моря з пастирем овець Своїх? де Той, Який уклав у серце його Святого Духа Свого,
<p>12 Який вів Мойсея за праву руку величною правицею Своєю, розділив перед ними води, щоб зробити Собі вічне ім’я,
<p>13 Який вів їх через безодні, як коня по степу, <i>і</i> вони не спотикалися?
<p>14 Як стадо сходить у долину, Дух Господній вів їх до спокою. Так вів Ти народ Твій, щоб зробити Собі славне ім’я.
<p>15 Споглянь з небес і подивися з оселі святині Твоєї і слави Твоєї: де ревність Твоя і могутність Твоя? — благосердя Твоє і милості Твої до мене утримані.
<p>16 Тільки Ти — Отець наш; бо Авраам не впізнає нас, і Ізраїль не визнає нас своїми; Ти, Господи, Отець наш, від віку ім’я Твоє: «Відкупитель наш».
<p>17 Для чого, Господи, Ти попустив нам звестися зі шляхів Твоїх, озлобитися серцю нашому, щоб не боятися Тебе? обернися заради рабів Твоїх, заради колін спадщини Твоєї.
<p>18 Короткий час володів ним народ святині Твоєї: вороги наші потоптали святилище Твоє.
<p>19 Ми зробилися такими, над якими Ти ніби ніколи не володарював і над якими не іменувалося ім’я Твоє.
<h4>64</h4>
<p>1 О, якби Ти розірвав небеса <i>і</i> зійшов! гори розтанули б від лиця Твого,
<p>2 як від вогню, який розплавляє, як від того, хто кип’ятить воду, щоб ім’я Твоє зробити відомим ворогам Твоїм; від лиця Твого здриг­нулися б народи.
<p>3 Коли Ти звершував страшні діла, для нас несподівані, і сходив, — гори танули від лиця Твого.
<p>4 Бо від віку не чули, не слухали вухом, і ніяке око не бачило­ іншого бога, крім Тебе, Який стільки зробив би для тих, що надіються на нього.
<p>5 Ти милостиво зустрічав того, хто радіє і чинить правду, хто поминає Тебе на путях Твоїх. Але ось, Ти прогнівався, тому що ми здав­на грішили; і як же ми будемо спасені?
<p>6 Усі ми зробилися — як нечистий, і вся праведність наша — як забруднений одяг; і всі ми зблякли, як лист, і беззаконня наші, як вітер, несуть нас.
<p>7 І немає того, хто прикликає ім’я Твоє, хто поклав би міцно триматися за Тебе; тому Ти сховав від нас лице Твоє і залишив нас гинути від беззаконь наших.
<p>8 Але нині, Господи, Ти — Отець наш; ми — глина, а Ти — утворитель наш, і всі ми — діло руки Твоєї.
<p>9 Не гнівайся, Господи, без міри, і не вічно пам’ятай беззаконня. Споглянь же: ми усі народ Твій.
<p>10 Міста святині Твоєї зробилися пустелею; пустелею став Сион; Єрусалим спустошений.
<p>11 Дім освячення нашого і слави нашої, де батьки наші прославляли Те­бе, спалений вогнем, і всі коштов­­но­с­ті наші розграбовані.
<p>12 Після цього чи будеш ще стримуватися, Гос­поди, чи будеш мовчати і карати нас без міри?
<h4>65</h4>
<p>1 Я відкрився тим, що не запи­тували про Мене; Мене зна­йшли ті, що не шукали Мене. «Ось Я! ось Я!» — говорив Я народу, який не іменувався ім’ям Моїм.
<p>2 Кожного­ дня простягав Я руки Мої до народу непокірливого, який ходив шляхом недобрим, за своїми помислами, —
<p>3 до народу, який постійно ображає Мене у лице, приносить жертви у діб­ровах і спалює фіміам на череп­ках,
<p>4 сидить у гробах і ночує у печерах; їсть свиняче м’ясо, і мерзенне вариво у посудинах у нього;
<p>5 який говорить: «зупинися, не підходь до мене, тому що я святий для тебе». Вони — дим для нюху Мого, вогонь, що горить кожного дня.
<p>6 Ось що написано перед лицем Моїм: не змовчу, але воздам, воздам у надра їх
<p>7 беззаконня ваші, — говорить Господь, — і разом беззаконня батьків ваших, які курили фіміам на горах, і на пагорбах ганьбили Мене; і відмі­ряю у надра їх попередні діяння їх.
<p>8 Так говорить Господь: коли у виноградному гроні знаходиться сік, тоді говорять: «не пошкодь його, тому що у ньому благословення»; те саме зроблю Я і заради рабів Моїх, щоб не усіх погубити.
<p>9 І виведу від Якова сíм’я, і від Іуди спадкоємця гір Моїх, і успадкують це обрані Мої, і раби Мої будуть жити там.
<p>10 І буде Сарон пасовищем для овець і долина Ахор — місцем спочинку для волів народу Мого, який знайшов Мене.
<p>11 А вас, які залишили Господа, забули святу гору Мою, готуєте трапезу для Гада і розчиняєте пов­ну чашу для Мени,  —
<p>12 вас прирікаю Я до меча, і всі ви схилитеся на заколення: тому що Я кликав, і ви не відповідали; говорив, і ви не слухали, але робили лихе в очах Моїх і обирали те, що було неугодно Мені.
<p>13 Тому так говорить Господь Бог: ось, раби Мої будуть їсти, а ви будете голодувати; раби Мої будуть пити, а ви будете знемагати від спраги;
<p>14 раби Мої будуть веселитися, а ви будете у соромі; раби Мої будуть співати від сердечної радости, а ви будете кричати від сер­дечної скорботи і ридати від скрушення духу.
<p>15 І залишите ім’я ваше обраним Моїм для прокляття; і вб’є тебе Господь Бог, а рабів Своїх назве іншим ім’ям,
<p>16 яким хто буде благословляти себе на землі, буде благословлятися Богом істини; і хто буде клястися на землі, буде клястися Богом істини, — тому що колиш­ні скорботи будуть забуті і приховані від очей Моїх.
<p>17 Бо ось, Я творю нове небо і нову землю, і попередні уже не будуть згадувані і не прийдуть на серце.
<p>18 А ви будете веселитися і радіти повіки за те, що Я творю: бо ось, Я творю Єрусалим веселістю і народ його радістю.
<p>19 І буду радуватися за Єрусалим і веселитися за народ Мій; і не почуєте у ньому­ більше голосу плачу і голосу волання.
<p>20 Там не буде більше малолітнього і старця, який не досягнув би повноти днів своїх; бо столітній буде помирати юнаком, але столітній гріш­ник буде проклятим.
<p>21 І буду будувати доми і жити у них, і насаджувати виноградники і їсти плоди їх.
<p>22 Не будуть будувати, щоб інший жив, не будуть насаджувати, щоб інший їв; бо дні народу Мого будуть, як дні дерева, й обрані Мої довго будуть користуватися плодами рук своїх.
<p>23 Не будуть трудитися марно і народжувати дітей на горе; бо будуть сіменем, благословенним від Господа, і нащадки їх з ними.
<p>24 І буде, перше ніж вони будуть взивати, Я відповім; вони ще будуть говорити, і Я уже почую.
<p>25 Вовк і ягня будуть пас­тися разом, і лев, як віл, буде їсти солому, а для змія порох буде їжею: вони не будуть чинити зла і шкоди на усій святій горі Моїй, — говорить Господь.
<h4>66</h4>
<p>1 Так говорить Господь: небо — престіл Мій, а земля — підніжжя ніг Моїх; де ж побудуєте ви дім для Мене, і де місце спокою Мого?
<p>2 Бо усе це створила рука Моя, і усе це було, — говорить Господь. А ось на кого Я спогляну: на смиренного і скрушеного духом і на того, хто тріпоче перед словом Моїм.
<p>3 [Без­законник же,] який заколює вола — те саме, що той, хто вбиває людину; хто приносить агнця у жертву — те саме, що хто задушив пса; хто приносить семидал — те саме, що той, хто приносить свинячу кров; хто курить фіміам [у пам’ять] — те саме, що той, хто молиться ідолу; і як вони обрали власні свої шляхи, і душа їх знаходить задоволення у мерзотах їхніх, —
<p>4 так і Я вживу їх спокусу і наведу на них жахливе для них: тому що Я кликав, і ніхто не відповідав, говорив, і вони не слухали, а робили лихе в очах Моїх і обирали те, що неугодно Мені.
<p>5 Вислухайте слово Господа ви, що тремтите перед словом Його: ваші брати, які ненавидять вас і виганяють вас за ім’я Моє, говорять: «нехай явить Себе у славі Господь, і ми подивимося на радість вашу». Але вони будуть посоромлені.
<p>6 Ось, шум з міста, голос із храму, голос Господа, Який відомщає ворогам Своїм.
<p>7 Ще не мучилася пологами, а народила; раніше ніж настали болі її, розрішилася сином.
<p>8 Хто чув таке? хто бачив подібне до цього? чи виникала країна в один день? чи народжувався народ в один раз, як Сион, ледь почав пологами мучитися, породив синів своїх?
<p>9 Чи доведу Я до пологів, і не дам народити? — говорить Господь. Або, даючи силу народити, чи закрию <i>утробу</i>? — говорить Бог твій.
<p>10 Звеселіться з Єрусалимом і радійте за нього усі, хто любить його! радійте з ним радістю усі, хто сумував за нього,
<p>11 щоб вам годуватися і насичуватися від сосків утішення його, упиватися і насолоджуватися перенасиченням слави його.
<p>12 Бо так говорить Господь: ось, Я направляю до нього мир як ріку, і багатство народів — як потік, що розливається для насолоди вашої; на руках будуть носити вас і на колінах пестити.
<p>13 Як утішає когось мати його, так утішу Я вас, і ви будете втішені в Єрусалимі.
<p>14 І побачите це, і зрадіє серце ваше, і кістки­ ваші розцвітуть, як молода зелень, і відкриється рука Господа рабам Його, а на ворогів Своїх Він розгнівається.
<p>15 Бо ось, прийде Господь у вогні, і колісниці Його — як вихор, щоб вилити гнів Свій з люттю і покарання Своє з палаючим вогнем.
<p>16 Бо Гос­подь з вогнем і мечем Своїм зробить суд над усякою плоттю, і багато буде вражених Господом.
<p>17 Ті, які освячують і очищають себе у дібровах, один за одним, їдять свиняче м’ясо і мерзоти і мишей, — усі загинуть, — говорить Господь.
<p>18 Бо Я <i>знаю</i> діян­ня їх і думки їх; і ось, прийду зібрати­ всі народи і язики, і вони прийдуть і побачать славу Мою.
<p>19 І покладу на них знамення, і пошлю зі спасенних від них до народів: у Фарсис, до Пула і Луда, до тих, що натягують лук, до Тубала і Явана, на далекі острови, які не чули про Мене і не бачили слави Моєї: і вони сповістять народам славу Мою
<p>20 і представлять усіх братів ваших від усіх народів у дар Господу на конях і колісницях, і на ношах, і на мулах, і на швидких верблюдах, на святу гору Мою, в Єрусалим, — говорить Господь, — подібно­ до того, як сини Ізраїлеві приносять дар у дім Господа у чистому сосуді.
<p>21 З них буду брати також у священики і левити, — говорить Господь.
<p>22 Бо, як нове небо і нова земля, які Я створю, завжди будуть перед лицем Моїм, — говорить Господь, — так буде і сíм’я ваше й ім’я ваше.
<p>23 Тоді з мі­сяця у місяць і з суботи у суботу бу­де приходити усяка плоть перед лице Моє на поклоніння, говорить Господь.
<p>24 І будуть виходити і побачать трупи людей, які відступили від Мене: бо черва їх не помре, і вогонь їх не згасне; і будуть вони мерзотою для усякої плоті.
