<h2></h2>
<h4>1</h4>
<p>1 Нехай цілує він мене цілуванням уст своїх! Бо пестощі твої кращі за вино.
<p>2 Від запашности мастей твоїх ім’я твоє — як розлите миро; тому дівчата люблять тебе.
<p>3 Приваблюй мене, ми побіжимо за тобою; — цар увів мене у палаци свої, — будемо захоплюватися і радіти тобою, звеличувати пестощі твої більше, ніж вино; достойно люблять тебе!
<p>4 Дочки єрусалимські! чорна я, але красива, як намети кидарські, як завіси Соломонові.
<p>5 Не дивіться на мене, що я смуглява, бо сонце обпалило мене: сини матері моєї розгнівалися на мене, поставили мене стерегти виноградники, — мого власного виноградника я не стерегла.
<p>6 Скажи мені, ти, якого любить душа моя: де пасеш ти? де відпочиваєш опівдні? для чого мені бути блукачкою біля стад товаришів твоїх?
<p>7 Якщо ти не знаєш цього, найкрасивіша з жінок, то йди собі слідами овець і паси козенят твоїх біля наметів пастуших.
<p>8 Кобилиці моїй у колісниці фараоновій я уподібнив тебе, кохано моя.
<p>9 Прекрасні щоки твої під підвісками, шия твоя у намистах;
<p>10 золоті підвіски ми зробимо тобі із срібними блискітками.
<p>11 Доки цар був за столом своїм, нард мій виточував пахощі свої.
<p>12 Мировий пучок — коханий мій у мене, біля грудей моїх перебуває.
<p>13 Як гроно киперу, коханий мій у мене у виноградниках енгедських.
<p>14 О, ти прекрасна, кохана моя, ти прекрасна! очі твої голубині.
<p>15 О, ти прекрасний, коханий мій, і люб’язний! і ложе у нас — зелень;
<p>16 покрівлі домів наших — кедри, стелі наші кипариси.
<h4>2</h4>
<p>1 Я нарцис саронський, лілея долин!
<p>2 Що лілея між тернами, те кохана моя між дівчатами.
<p>3 Що яблуня між лісовими деревами, те коханий мій між юнаками. У тіні її люблю я сидіти, і плоди її солодкі для гортані моєї.
<p>4 Він увів мене у дім бенкету, і знамено його наді мною — любов.
<p>5 Підкріпіть мене вином, освіжіть мене яблуками, бо я знемагаю від любови.
<p>6 Ліва рука його у мене під головою, а права обіймає мене.
<p>7 Заклинаю вас, дочки єрусалимські, сарнами або польовими ланями: не будіть і не тривожте коханої, доки їй угодно.
<p>8 Голос любого мого! ось, він іде, скаче по горах, стрибає по пагорбах.
<p>9 Друг мій схожий на сарну або на молодого оленя. Ось, він стоїть у нас за стіною, заглядає у вікно, мигтить крізь ґрати.
<p>10 Любий мій почав говорити мені: встань, кохана моя, прекрасна моя, вийди!
<p>11 Ось, зима вже минула; дощ закінчився, перестав;
<p>12 квіти показалися на землі; час співу настав, і голос горлиці чутний у країні нашій;
<p>13 смоковниці розпустили свої бруньки, і виноградні лози, розквітаючи, виточують пахощі. Встань, люба моя, прекрасна моя, вийди!
<p>14 Голубице моя в ущелині скелі під покрівлею стрімкої кручі! покажи мені лице твоє, дай мені почути голос твій, тому що голос твій солодкий і лице твоє приємне.
<p>15 Ловіть нам лисиць, лисенят, які псують виноградники, а виноградники наші у цвітінні.
<p>16 Любий мій належить мені, а я йому; він пасе між лілеями.
<p>17 Доки день дихає <i>прохолодою</i>, і втікають тіні, повернися, будь подібним до сарни або молодого оленя на розпадинах гір.
<h4>3</h4>
<p>1 На ложі моєму вночі шукала я того, кого любить душа моя, шукала його і не знайшла його.
<p>2 Встану ж я, піду містом, вулицями і площами, і буду шукати того, кого любить душа моя; шукала я його і не знайшла його.
<p>3 Зустріли мене вартові, які обходять місто: «чи не бачили ви того, кого любить душа моя?»
<p>4 Та ледь я відійшла від них, як знайшла того, кого любить душа моя, схопилася за нього, і не відпустила його, доки не привела його у дім матері моєї й у внутрішні кімнати матері моєї.
<p>5 Заклинаю вас, дочки єрусалимські, сарнами або польовими ланями: не будіть і не тривожте любої, доки їй угодно.
<p>6 Хто ця, яка піднімається від пустелі, ніби стовпи диму, яку окурюють мирою і фіміамом, усякими порошками мироварника?
<p>7 Ось одр його — Соломона: шістдесят сильних навколо нього, із сильних Ізраїлевих.
<p>8 Усі вони тримають мечі, досвідчені у битві; у кожного меч при стегні його заради страху нічного.
<p>9 Переносний одр зробив собі цар Соломон із дерев ливанських;
<p>10 стовпці його зробив зі срібла, підлокітники його з золота, сідалище його з пурпурової тканини; зсередини він прикрашений з любов’ю дочками єрусалимськими.
<p>11 Підіть і подивіться, дочки сионські, на царя Соломона у вінці, яким увінчала його мати його в день одруження його, у день, радісний для серця його.
<h4>4</h4>
<p>1 О, ти прекрасна, люба моя, ти прекрасна! очі твої блакитні під кучерями твоїми; волосся твоє — як стадо кіз, які сходять із гори Галаадської;
<p>2 зуби твої — як отара вистрижених овець, які виходять із купальні, у кожної з яких пара ягнят, і неплідної немає між ними;
<p>3 як стрічка червона губи твої, і вуста твої люб’язні; як половинки гранатового яблука — щоки твої під кучерями твоїми;
<p>4 шия твоя — як стовп Давидів, споруджений для зброї, тисяча щитів висить на ньому — усі щити сильних;
<p>5 два соски твої — як двійні молодої сарни, які пасуться між лілеями.
<p>6 Доки день дихає <i>прохолодою</i>, і втікають тіні, піду я на гору мирову і на пагорб фіміаму.
<p>7 Уся ти прекрасна, люба моя, і плями немає на тобі!
<p>8 Зі мною з Ливану, наречена! зі мною йди з Ливану! поспішай з вершини Амани, з вершини Сеніра й Ермона, від лігвищ левових, від гір барсових!
<p>9 Полонила ти серце моє, сестро моя, наречена! полонила ти серце моє одним поглядом очей твоїх, одним намистом на шиї твоїй.
<p>10 О, які любі пестощі твої, сестро моя, наречена! о, наскільки кращі пестощі твої за вино, і пахощі мастей твоїх кращі за всі пахощі!
<p>11 Стільниковий мед капає з уст твоїх, наречена; мед і молоко під язиком твоїм, і пахощі одягу твого подібні до пахощів Ливану!
<p>12 Замкнений сад — сестро моя, наречена, закладений колодязь, запечатане джерело:
<p>13 розсадники твої — сад із гранатовими яблуками, з чудовими плодами, кипери з нардами,
<p>14 нард і шафран, аїр і кориця з усякими запашними деревами, мира й алое з усякими кращими ароматами;
<p>15 садове джерело — колодязь живих вод і потоки з Ливану.
<p>16 Піднімися <i>вітер</i> з півночі і принесися з півдня, повій на сад мій, — і поллються аромати його! — Нехай прийде любий мій у сад свій і споживає солодкі плоди його.
<h4>5</h4>
<p>1 Прийшов я у сад мій, сестро моя, наречена; набрав мири моєї з ароматами моїми, поїв стільників моїх із медом моїм, напився вина мого з молоком моїм. Їжте, друзі, пийте і насичуйтеся, улюблені!
<p>2 Я сплю, а серце моє пильнує; <i>ось</i>, голос мого коханого, який стукає: «відчини мені, сестро моя, люба моя, голубко моя, чиста моя! тому що голова моя вся покрита росою, кучері мої — нічною вологою».
<p>3 Я скинула хітон мій; як же мені знову надягати його? Я вимила ноги мої; як же мені бруднити їх?
<p>4 Любий мій протягнув руку свою крізь шпарину, і нутрощі мої схвилювалися від нього.
<p>5 Я встала, щоб відчинити любому моєму, і з рук моїх капала мира, і з перстів моїх мира капала на ручки замка.
<p>6 Відкрила я любому моєму, а любий мій повернувся і пішов. Душі у мені не стало, коли він говорив; я шукала його і не знаходила його; кликала його, і він не відгукувався мені.
<p>7 Зустріли мене вартові, які обходять місто, побили мене, зранили мене; зняли з мене покривало ті, що стережуть стіни.
<p>8 Заклинаю вас, дочки єрусалимські: якщо ви зустрінете любого мого, що скажете ви йому? що я знемагаю від любови.
<p>9 «Чим коханий твій кращий за інших коханих, найпрекрасніша з жінок? Чим любий твій кращий за інших, що ти так заклинаєш нас?»
<p>10 Коханий мій білий і рум’яний, кращий за десять тисяч інших:
<p>11 голова його — чисте золото; кучері його хвилясті, чорні, як ворон;
<p>12 очі його — як голуби біля потоків вод, які купаються у молоці, сидять у достатку;
<p>13 щоки його — квітник духмяний, грядки запашних рослин; губи його — лілеї, виточують миру, що тече;
<p>14 руки його — золоті кругляки, обсаджені топазами; живіт його — як статуя зі слонової кістки, обкладена сапфірами;
<p>15 гомілки його — мармурові стовпи, поставлені на золотих підніжжях; вигляд його подібний до Ливану, величний, як кедри;
<p>16 вуста його — солодкість, і весь він — люб’язність. Ось хто любий мій, і ось хто друг мій, дочки єрусалимські!
<h4>6</h4>
<p>1 «Куди пішов любий твій, найпрекрасніша з жінок? куди обернувся любий твій? ми пошукаємо його з тобою».
<p>2 Мій любий пішов у сад свій, у квітники духмяні, щоб пасти у садах і збирати лілеї.
<p>3 Я належу коханому моєму, а коханий мій — мені; він пасе між лілеями.
<p>4 Прекрасна ти, люба моя, як Фирца, люб’язна, як Єрусалим, грізна, як полки з прапорами.
<p>5 Відведи очі твої від мене, тому що вони хвилюють мене.
<p>6 Волосся твоє — як стадо кіз, які сходять із Галаада; зуби твої — як отара овець, що виходять із купальні, у кожної з яких пара ягнят, і неплідної немає між ними;
<p>7 як половинки гранатового яблука — щоки твої під кучерями твоїми.
<p>8 Є шістдесят цариць і вісімдесят наложниць і дівчат без ліку,
<p>9 але єдина — вона, голубка моя, чиста моя; єдина вона у матері своєї, відзначена у родительки своєї. Побачили її дівчата, і — звеличили її, цариці і наложниці, і — хвалили її.
<p>10 Хто ця, яка блищить, немов зоря, прекрасна, як місяць, світла, як сонце, грізна, як полки з прапорами?
<p>11 Я зійшла у горіховий сад подивитися на зелень долини, подивитися, чи розпустилася виноградна лоза, чи розцвіли гранатові яблука?
<p>12 Не знаю, як душа моя тягла мене до колісниць знатних народу мого.
<h4>7</h4>
<p>1 «Озирнись, озирнись, Суламита! озирнись, озирнись, — і ми подивимося на тебе». Що вам дивитися на Суламиту, як на хоровод манаїмський?
<p>2 О, які прекрасні ноги твої у сандаліях, дочко знана! Округлення стегон твоїх, як намисто, справа рук майстерного художника;
<p>3 живіт твій — кругла чаша, в якій не вичерпується духмяне вино; утроба твоя — ворох пшениці, обставлений лілеями;
<p>4 два соски твої — як двоє козенят, двійня сарн;
<p>5 шия твоя — як стовп зі слонової кості; очі твої — озерця есевонські, що біля воріт Батраббима; ніс твій — вежа ливанська, повернена до Дамаска;
<p>6 голова твоя на тобі, як Кармил, і волосся на голові твоїй, як пурпур; цар захоплений твоїми кучерями.
<p>7 Яка ти прекрасна, як приваблива, люба, твоєю миловидістю!
<p>8 Цей стан твій схожий на пальму, і груди твої на виноградні грона.
<p>9 Подумав я: заліз би я на пальму, схопився б за гілки її; і груди твої були б замість грон винограду, і запах від ніздрів твоїх, як від яблук;
<p>10 уста твої — як відмінне вино. Воно тече прямо до друга мого, насолоджує вуста стомлених.
<p>11 Я належу другу моєму, і до мене звернене бажання його.
<p>12 Прийди, любий мій, вийдемо у поле, побудем у селах;
<p>13 зранку підемо у виноградники, подивимося, чи розпустилася виноградна лоза, чи розкрилися бруньки, чи розцвіли гранатові яблука; там я виявлю пестощі мої тобі
<p>14 Мандрагори вже пустили пахощі, й біля дверей наших усякі чудові плоди, нові і старі: <i>це</i> зберегла я для тебе, мій любий!
<h4>8</h4>
<p>1 О, якби ти був мені брат, який ссав груди матері моєї! тоді я, зустрівши тебе на вулиці, цілувала б тебе, і мене не осуджували б.
<p>2 Повела б я тебе, привела б тебе у дім матері моєї. Ти навчав би мене, а я напувала б тебе духмяним вином, соком гранатових яблук моїх.
<p>3 Ліва рука його у мене під головою, а права обіймає мене.
<p>4 Заклинаю вас, дочки єрусалимські, — не будіть і не тривожте коханої, доки їй угодно.
<p>5 Хто це піднімається від пустелі, спираючись на свого любого? Під яблунею розбудила я тебе: там народила тебе мати твоя, там народила тебе родителька твоя.
<p>6 Поклади мене, як печатку, на серце твоє, як перстень, на руку твою: бо міцна, як смерть, любов; люті, як пекло, ревнощі; стріли її — стріли вогненні; вона полум’я дуже сильне.
<p>7 Великі води не можуть погасити любови, і ріки не заллють її. Якби хто давав усе багатство дому свого за любов, то він був би відкинутий із презирством.
<p>8 Є у нас сестра, яка ще мала, і сосків немає у неї; що нам робити із сестрою нашою, коли будуть свататися за неї?
<p>9 Якби вона була стіна, то ми побудували б на ній палати із срібла; якби вона була двері, то ми обклали б її кедровими дошками.
<p>10 Я — стіна, і соски у мене, як вежі; тому я буду в очах його, як та, що досягла повноти.
<p>11 Виноградник був у Соломона у Ваал-Гамоні; він віддав цей виноградник сторожам; кожен повинен був доставляти за плоди його тисячу срібників.
<p>12 А мій виноградник у мене при собі. Тисяча нехай тобі, Соломоне, а двісті — тим, що стережуть плоди його.
<p>13 Жителько садів! товариші слухають голос твій, дай і мені послухати його.
<p>14 Біжи, любий мій; будь подібний до сарни або молодого оленя на горах бальзамічних!
