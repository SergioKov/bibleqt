<h2></h2>
<h4>1</h4>
<p>1 Початок Євангелія Ісуса Христа, Сина Божого.
<p>2 Як написано у пророків: ось Я посилаю ангела Мого перед лицем Твоїм, який приготує путь Твою перед Тобою.
<p>3 Глас вопіющого в пустелі: приготуйте путь Господеві, прямими зробіть стезі Йому.
<p>4 Явився Іоан, який хрестив у пустелі і проповідував хрещення на покаяння для відпущення гріхів.
<p>5 І виходили до нього з усієї країни Юдейської і єрусалимляни; і всі хрестилися в річці Йордані від нього, сповідаючи гріхи свої.
<p>6 Іоан же носив одяг з верблюжого волоса і пояс шкіряний на стегнах своїх і їв акриди  та дикий мед.
<p>7 І проповідував, кажучи: гряде Сильніший за мене слідом за мною, Якому я недостойний, нахилившись, розв’язати ремінь взуття Його.
<p>8 Я хрестив вас водою, а Він хреститиме вас Духом Святим.
<p>9 І сталось у ті дні, прийшов Ісус із Назарета галилейського і хрестився від Іоана в Йордані.
<p>10 І коли виходив з води, зараз же побачив <i>Іоан</i> небеса, що розкривалися, і Духа, Який, мов голуб, сходив на Нього.
<p>11 І голос був з небес: Ти Син Мій Улюблений, в Якому Моє благовоління.
<p>12 Негайно після того Дух веде Його в пустелю.
<p>13 І пробув Він там у пустелі сорок днів, спокушуваний сатаною, і був із звірами; і ангели служили Йому.
<p>14 Після того ж, як виданий був Іоан, прийшов Ісус до Галилеї, проповідуючи Євангеліє Царства Божого
<p>15 і кажучи, що настав час і наблизилося Царство Боже: покайтеся і віруйте в Євангеліє.
<p>16 Проходячи ж біля моря Галилейського, побачив Симона і Андрія, брата Симонового, що закидали неводи в море, бо вони були рибалками.
<p>17 І сказав їм Ісус: ідіть за Мною, і Я зроблю, що ви будете ловцями людей.
<p>18 І вони відразу ж, покинувши свої сіті, пішли за Ним.
<p>19 І, пройшовши звідтіля трохи, Він побачив Якова Зеведеєвого і Іоана, брата його, які також були у човні, лагодили сіті;
<p>20 і зараз же покликав їх. І вони, залишивши батька свого Зеведея в човні з наймитами, пішли за Ним.
<p>21 І приходять до Капернаума; і незабаром у суботу увійшов Він у синагогу і навчав.
<p>22 І дивувалися вченню Його; бо Він учив їх, як Такий, що має владу, а не як книжники.
<p>23 І був у синагозі їхній чоловік, який мав у собі духа нечистого, і закричав:
<p>24 облиш, що Тобі до нас, Ісусе Назарянине? Ти прийшов погубити нас! Знаю Тебе, хто Ти, — Святий Божий.
<p>25 І заборонив йому Ісус, кажучи: замовкни і вийди з нього.
<p>26 І стряс його дух нечистий і, скрикнувши гучним голосом, вийшов з нього.
<p>27 І вжахнулися всі так, що один одного питали: що це, що це за нове вчення, що Він владно і духам нечистим наказує, і вони слухаються Його?
<p>28 І враз розійшлися про Нього чутки по всій країні Галилейській.
<p>29 Вийшовши невдовзі з синагоги, прийшли до господи Симона і Андрія, з Яковом та Іоаном.
<p>30 Теща ж Симонова лежала в гарячці; і зразу сказали Йому про неї.
<p>31 І, підійшовши, Він підняв її, взявши її за руку; і гарячка зараз же залишила її, і вона почала слугувати їм.
<p>32 Надвечір, коли заходило сонце, приносили до Нього всіх недужих і біснуватих.
<p>33 І все місто зібралося біля дверей.
<p>34 І Він зцілив багатьох, що страждали всякими недугами; вигнав багатьох бісів, і не дозволяв бісам говорити, що вони знають, що Він Христос.
<p>35 А вранці, ще затемна, вставши, вийшов і пішов у безлюдне місце і там молився.
<p>36 І поспішили за Ним Симон і ті, що були з Ним,
<p>37 і, знайшовши Його, кажуть Йому: всі Тебе шукають.
<p>38 Він говорить їм: ходімо в найближчі села та міста, щоб Мені і там проповідувати; бо Я для того прийшов.
<p>39 І Він проповідував у синагогах їхніх по всій Галилеї і виганяв бісів.
<p>40 Приходить до Нього прокажений і, благаючи Його та падаючи перед Ним на коліна, говорить Йому: якщо хочеш, можеш мене очистити.
<p>41 Ісус, змилосердившись над ним, простягнув руку, доторкнувся до нього і сказав йому: хочу, очисться.
<p>42 І як тільки сказав, зараз же зійшла з нього проказа, і він став чистим.
<p>43 І, заборонивши йому, негайно відіслав його.
<p>44 І сказав йому: гляди ж, нікому нічого не кажи, але піди покажись священикові і принеси за очищення твоє, що повелів Мойсей, — на свідчення їм.
<p>45 А він, вийшовши, почав розголошувати і розповідати про подію, яка сталася, так що Ісус не міг уже явно ввійти до міста, але перебував зовні, в безлюдних місцях. І приходили до Нього звідусіль.
<h4>2</h4>
<p>1 Коли через кілька днів знову прийшов до Капернаума, пішла чутка, що Він у домі.
<p>2 Зразу ж зібралося багато людей, так що вже не вміщалися біля дверей, і Він говорив їм слово.
<p>3 І прийшли до Нього з розслабленим, якого несли четверо.
<p>4 І, не маючи можливости наблизитись до Нього через народ, розкрили покрівлю дому, де Він був, і, розібравши її, спустили постіль, на якій лежав розслаблений.
<p>5 Ісус, побачивши віру їхню, говорить розслабленому: чадо, відпускаються тобі гріхи твої.
<p>6 Були там деякі з книжників, що сиділи і помишляли в серцях своїх:
<p>7 чому Цей так богохулить? Хто може прощати гріхи, крім одного Бога?
<p>8 Ісус, відразу зрозумівши духом Своїм, що вони так помишляють у собі, сказав їм: навіщо так помишляєте в серцях ваших?
<p>9 Що легше — сказати розслабленому: прощаються тобі гріхи? Чи сказати: встань, візьми постіль свою і ходи?
<p>10 Та щоб ви знали, що Син Людський має владу на землі відпускати гріхи, — говорить розслабленому:
<p>11 тобі кажу: встань, візьми постіль твою та йди до дому твого.
<p>12 Він зараз же встав і, взявши постіль, вийшов перед усіма, так що всі дивувались і прославляли Бога, кажучи: ніколи ще такого ми не бачили.
<p>13 І вийшов Ісус знову до моря; і весь народ пішов до Нього, і учив їх.
<p>14 Проходячи, побачив Він Левія Алфеєвого, що сидів на митниці, і сказав йому: йди за Мною. І той, вставши, пішов за Ним.
<p>15 І коли <i>Ісус</i> возлежав у господі його, возлежали з Ним і ученики Його і багато митарів та грішників; бо багато їх було, і вони йшли за Ним.
<p>16 Книжники й фарисеї, побачивши, що Він їсть з митарями і грішниками, говорили ученикам Його: як це Він їсть і п’є з митарями і грішниками?
<p>17 Почувши це, Ісус говорить їм: не здорові потребують лікаря, але хворі; Я прийшов покликати не праведників, а грішників до покаяння.
<p>18 Учні Іоанові та фарисейські постили. Приходять до Нього і кажуть: чому учні Іоанові та фарисейські постять, а Твої ученики не постять?
<p>19 І сказав їм Ісус: чи можуть постити гості весільні, коли з ними жених? Доки з ними жених, не можуть постити.
<p>20 Прийдуть же дні, коли заберуть від них жениха, і тоді поститимуть у ті дні.
<p>21 І ніхто не пришиває латки з нової тканини до старої одежі: інакше нове відірветься від старого, і ще гірша дірка буде.
<p>22 І ніхто не вливає вина молодого в міхи старі: інакше молоде вино прорве міхи, і вино витече, і міхи пропадуть; але вино молоде треба вливати в міхи нові.
<p>23 І довелося Йому в суботу проходити через посіви, і ученики Його дорогою почали рвати колоски.
<p>24 І фарисеї сказали Йому: дивись, що вони роблять у суботу, чого не слід робити.
<p>25 Він сказав їм: невже ви ніколи не читали, що зробив Давид, коли мав потребу, бо зголоднів сам і ті, що були з ним?
<p>26 Як увійшов він у дім Божий за первосвященика Авиафара і їв хліби принесення, яких не повинен їсти ніхто, крім священиків, і дав тим, що були з ним?
<p>27 І сказав їм: субота для людини, а не людина для суботи;
<p>28 тому Син Людський є господар і суботи.
<h4>3</h4>
<p>1 І знов увійшов до синагоги. І там був чоловік, який мав усохлу руку.
<p>2 І стежили за Ним, чи не зцілить його в суботу, щоб звинуватити Його.
<p>3 Він же говорить чоловікові, котрий мав усохлу руку: стань посередині.
<p>4 А їм говорить: чи годиться в суботу добро робити, чи зло робити — душу спасти чи загубити? Вони ж мовчали.
<p>5 І, глянувши на них з гнівом, засмучений закам’янілістю сердець їхніх, каже чоловікові: простягни руку твою. Він простягнув, і стала рука його здорова, як друга.
<p>6 Фарисеї, вийшовши, зразу ж радилися з іродіанами проти Нього, як би погубити Його.
<p>7 Але Ісус з учениками Своїми відійшов до моря; і за Ним пішло багато народу з Галилеї, Юдеї,
<p>8 з Єрусалима, Ідумеї, з-за Йордану; та з Тира й Сидона, почувши, що Він робив, йшли до Нього у великій кількості.
<p>9 І сказав ученикам Своїм, щоб приготували для Нього човен, через багатолюдність, аби не тіснилися до Нього.
<p>10 Бо багатьох Він зцілив, тому ті, які мали рани, кидалися до Нього, щоб торкнутися Його.
<p>11 І духи нечисті, коли бачили Його, падали перед Ним і кричали: Ти Син Божий.
<p>12 Та Він суворо забороняв їм, щоб не робили Його відомим.
<p>13 Потім зійшов на гору і покликав до Себе, кого Сам хотів; і прийшли до Нього.
<p>14 І обрав з них дванадцять, щоб були з Ним і щоб посилати їх на проповідь,
<p>15 і щоб вони мали владу зціляти від недуг і виганяти бісів.
<p>16 І поставив Симона, давши йому ім’я Петро,
<p>17 Якова Зеведеєвого та Іоана, брата Якова, давши їм імення Воанергес, тобто «сини громові»,
<p>18 Андрія, Филипа, Варфоломія, Матфея, Фому, Якова Алфеєвого, Фадея, Симона Кананіта
<p>19 та Іуду Іскаріотського, який і зрадив Його.
<p>20 Приходять у дім; і знову збирається народ, так що їм неможливо було і хліба їсти.
<p>21 І, почувши, ті, хто був у Нього, пішли взяти Його, бо говорили, що Він не при собі.
<p>22 А книжники, які прийшли з Єрусалима, говорили, що Він має в Собі Вельзевула і що силою бісівського князя виганяє бісів.
<p>23 І, покликавши їх, говорив їм притчами: як може сатана виганяти сатану?
<p>24 Якщо царство розділиться само в собі, не може встояти царство те.
<p>25 І якщо дім розділиться сам у собі, не може встояти дім той.
<p>26 І якщо сатана повстав сам на себе і розділився, не може встояти, але прийшов кінець його.
<p>27 Ніхто, ввійшовши в дім сильного, не може пограбувати речей його, якщо раніш не зв’яже сильного, і тоді розграбує дім його.
<p>28 Істинно кажу вам: простяться синам людським усі гріхи та хули, якими б вони не хулили;
<p>29 хто ж хулитиме Духа Святого, тому не буде прощення довіку, але підлягає він вічному осуду.
<p>30 Бо ж говорили: в Ньому нечистий дух.
<p>31 Прийшли Мати і брати Його і, стоячи надворі, послали до Нього покликати Його.
<p>32 Навколо Нього сидів народ. І сказали Йому: ось Мати Твоя і брати Твої і сестри Твої надворі, шукають Тебе.
<p>33 І відповів їм: хто мати Моя і брати Мої?
<p>34 І, поглянувши довкола Себе на тих, що сиділи, сказав: ось мати Моя і брати Мої;
<p>35 бо хто творитиме волю Божу, той брат Мій, і сестра Моя, і мати Моя.
<h4>4</h4>
<p>1 І знову почав навчати біля моря; і зібралося до Нього багато народу, так що Він увійшов у човен і сидів на морі; а весь народ був біля моря на землі.
<p>2 І багато вчив їх притчами, і в навчанні Своєму говорив їм:
<p>3 слухайте, ось вийшов сівач сіяти;
<p>4 і, коли сіяв, трапилося, що одне зерно впало при дорозі, і налетіли птахи і видзьобали його.
<p>5 Інше ж упало на кам’янисте місце, де небагато було землі; і скоро зійшло, бо земля була неглибока.
<p>6 Коли ж зійшло сонце, зів’яло і, не маючи коріння, засохло.
<p>7 Ще інше впало в терня; і виросло терня, і заглушило зерно, і воно не дало плоду.
<p>8 А інше впало на добру землю і дало плід, який зійшов і виріс; і вродило в тридцять, в шістдесят і в стократ.
<p>9 І сказав їм: хто має вуха слухати, нехай слухає!
<p>10 Коли ж залишився на самоті, то ті, що були з Ним разом з дванадцятьма, запитали Його про притчу.
<p>11 І сказав їм: вам дано знати тайни Царства Божого, а тим, зовнішнім, усе буває в притчах,
<p>12 так що вони своїми очима дивляться, і не бачать; своїми вухами чують, і не розуміють, та й не навернуться, щоб відпустились їм гріхи.
<p>13 І говорить їм: не розумієте цієї притчі? Як же вам зрозуміти всі притчі?
<p>14 Сівач слово сіє.
<p>15 Посіяне при дорозі означає тих, у яких сіється слово, але, як тільки почують слово, зараз же приходить сатана і забирає слово, посіяне в серцях їхніх.
<p>16 Так само і посіяне на камені означає тих, які, коли почують слово, зразу з радістю сприймають його,
<p>17 але не мають у собі кореня і непостійні; а потім, коли настане скорбота або гоніння за слово, відразу спокушаються.
<p>18 Посіяне між терням означає тих, що слухають слово,
<p>19 але в яких турботи віку цього, спокуси багатством та інші пожадання, увійшовши в них, заглушують слово, і воно безплідним буває.
<p>20 А посіяне на добрій землі означає тих, що слухають слово і приймають, і приносять плід один у тридцять, другий в шістдесят, інший в стократ.
<p>21 І сказав їм: чи для того приносять світильник, щоб поставити під посудину або під ліжко? Чи не для того, щоб поставити на свічнику?
<p>22 Нема нічого таємного, що не стало б явним, і нічого не буває захованого, що не виявилося б.
<p>23 Коли хто має вуха слухати, нехай слухає!
<p>24 І сказав їм: дотримуйтесь того, що чуєте: якою мірою міряєте, такою відмірено буде вам, тим, що слухають.
<p>25 Бо хто має, тому дасться; а хто не має, у того відніметься і те, що має.
<p>26 І сказав: Царство Боже подібне до того, як коли чоловік кине насіння в землю;
<p>27 і чи спить, чи встає вночі та вдень, а насіння сходить і росте, а як — не знає він.
<p>28 Земля бо сама з себе родить спочатку стебло, потім колос, далі повне зерно в колосі.
<p>29 Коли ж достигне плід, негайно посилає серп, бо настали жнива.
<p>30 І сказав: до чого уподібнимо Царство Боже? Або якою притчею зобразимо його?
<p>31 Воно — мов зерно гірчичне, яке, коли сіється в землю, дрібніше за всяке насіння на землі.
<p>32 А коли посіяне, сходить і стає більше від усякого зілля та дає таке велике гілля, що під тінню його можуть укриватися птахи небесні.
<p>33 І такими багатьма притчами проповідував їм слово, скільки вони могли слухати.
<p>34 Без притчі ж не говорив їм; а ученикам на самоті пояснював усе.
<p>35 І сказав їм увечері того ж дня: переправимось на той бік.
<p>36 І, відпустивши народ, узяли Його, як Він був у човні; і з Ним були інші човни.
<p>37 І знялась велика буря; хвилі били в човен так, що він уже наповнювався водою.
<p>38 А Він спав на кормі на підголівнику. Його розбудили і говорять Йому: Учителю, невже Тобі байдуже, що ми гинемо?
<p>39 І, вставши, Він заборонив вітрові і сказав морю: умовкни, перестань. І стих вітер, і настала велика тиша.
<p>40 І сказав їм: чого ви такі боязкі? Чому не маєте віри?
<p>41 І страх великий напав на них, і говорили між собою: Хто ж Цей, що і вітер, і море слухають Його?
<h4>5</h4>
<p>1 І прийшли на другий берег моря, в країну Гадаринську.
<p>2 І коли вийшов Він з човна, зразу зустрів Його чоловік, <i>який вийшов</i> з гробів і мав духа нечистого;
<p>3 він жив у гробах, і ніхто не міг його зв’язати, навіть ланцюгами,
<p>4 бо багато разів він був скований кайданами та ланцюгами, але розривав ланцюги і розбивав залізні кайдани, і ніхто не мав сили приборкати його.
<p>5 Завжди, вночі та вдень, був він у гробах і в горах, кричав та бився об каміння.
<p>6 Побачивши ж Ісуса здаля, прибіг і поклонився Йому.
<p>7 І, скрикнувши гучним голосом, сказав: що Тобі до мене, Ісусе, Сину Бога Всевишнього? Заклинаю Тебе Богом, не муч мене!
<p>8 Бо <i>Ісус</i> сказав йому: вийди, душе нечистий, з цього чоловіка.
<p>9 І спитав його: як твоє ім’я? І він сказав у відповідь: легіон ім’я моє, бо багато нас.
<p>10 І благав Його вельми, щоб не висилав їх геть з країни тієї.
<p>11 Паслось же там біля гори велике стадо свиней.
<p>12 І благали Його всі біси, кажучи: пошли нас у свиней, щоб нам увійти в них.
<p>13 Ісус відразу повелів їм. І, вийшовши, духи нечисті увійшли в свиней; і кинулося стадо з кручі в море, а їх було близько двох тисяч; і потонули в морі.
<p>14 Пастухи ж свиней побігли і розказали у місті і в селах. І жителі вийшли подивитись, що сталося.
<p>15 Приходять до Ісуса і бачать, що біснуватий, в якому був легіон, сидить — і одягнений, і при здоровому розумі; і злякалися.
<p>16 Очевидці ж розказали їм про те, як це сталося з біснуватим, і про свиней.
<p>17 І почали благати Його, щоб відійшов від меж їхніх.
<p>18 І коли Він увійшов у човен, колишній біснуватий просив Його, щоб бути з Ним.
<p>19 Але Ісус не дозволив йому, а сказав: йди додому до своїх і розкажи їм, що створив з тобою Господь і як помилував тебе.
<p>20 І пішов, і почав проповідувати у Десятиградді про те, що сотворив з ним Ісус; і всі дивувалися.
<p>21 Коли Ісус знову переправився в човні на той бік, зібралося до Нього багато народу; Він був біля моря.
<p>22 І ось приходить один з начальників синагоги на ім’я Іаїр і, побачивши Його, падає до ніг Його
<p>23 і дуже благає Його, кажучи: дочка моя при смерті; прийди і поклади на неї руки, щоб вона видужала і залишилася жива.
<p>24 Ісус пішов з ним. За Ним йшло багато народу, і тиснули на Нього.
<p>25 Якась жінка, що хворіла на кровотечу дванадцять років,
<p>26 багато потерпіла від багатьох лікарів, і витратила все, що було в неї, і не дістала ніякого полегшення, але їй стало ще гірше, —
<p>27 почувши про Ісуса, підійшла ззаду в натовпі і доторкнулась до одягу Його,
<p>28 бо говорила: якщо доторкнусь хоч до одежі Його, то видужаю.
<p>29 І зразу припинилась у неї кровотеча; і вона відчула тілом, що зцілилася від недуги.
<p>30 І негайно Ісус відчув у Собі, що вийшла з Нього сила, звернувся до народу і сказав: хто доторкнувся до одежі Моєї?
<p>31 Ученики сказали Йому: Ти бачиш, що натовп тисне на Тебе, і говориш: хто доторкнувся до Мене?
<p>32 Але Він оглядався навкруги, щоб бачити ту, яка зробила це.
<p>33 Жінка ж, знаючи, що з нею сталося, зі страхом і трепетом підійшла, впала перед Ним і сказала Йому всю правду.
<p>34 Він же сказав їй: дочко, віра твоя спасла тебе. Іди з миром і будь здорова від недуги твоєї.
<p>35 Коли він ще говорив це, приходять від начальника синагоги і кажуть: дочка твоя померла; чого ще турбуєш Учителя?
<p>36 Але Ісус, почувши ці слова, зразу говорить начальникові синагоги: не бійся, тільки віруй.
<p>37 І не дозволив нікому йти за Собою, крім Петра, Якова та Іоана, брата Якова.
<p>38 І прийшов у дім начальника синагоги і бачить тривогу і тих, що плакали та дуже голосили.
<p>39 І, увійшовши, говорить їм: чого тривожитесь і плачете? Дівчина не вмерла, а спить.
<p>40 І глузували з Нього. Він же, виславши всіх, бере з Собою батька й матір дівчини і тих, що були з Ним, і входить туди, де лежала дівчина.
<p>41 І, взявши дівчину за руку, каже їй: «таліфа, кумі», що значить: дівчино, <i>тобі кажу</i>, встань.
<p>42 В ту ж мить дівчина встала і почала ходити, бо була років дванадцяти. І всі, хто бачив, жахнулися від дива великого.
<p>43 І Він суворо наказав їм, щоб ніхто про це не знав, і сказав: дайте їй їсти.
<h4>6</h4>
<p>1 І вийшов звідти Він, і прийшов у Свою батьківщину, і за Ним ішли ученики Його.
<p>2 Коли настала субота, Він почав навчати в синагозі; і багато з тих, хто слухав, дивуючись, говорили: звідки в Ньому це? Що за премудрість дана Йому, і що за сили в руках Його?
<p>3 Хіба не тесля Він, син Марії, брат Якова, Іосії, Іуди і Симона? Чи не тут, між нами, Його сестри? І спокушалися через Нього.
<p>4 Ісус же сказав їм: не буває пророка без пошани, хіба тільки на батьківщині своїй, і серед родичів, і в домі своїм.
<p>5 І не міг створити там ніякого чуда, тільки зцілив небагатьох недужих, поклавши на них руки.
<p>6 І дивувався невір’ю їхньому; і обходив села навколишні, і навчав.
<p>7 І покликавши дванадцятьох, почав посилати їх по двоє, даючи їм владу над нечистими духами.
<p>8 І заповідав їм нічого не брати в дорогу, тільки один жезл: ні торбини, ні хліба, ні міді в поясі,
<p>9 щоб були взуті у сандалі і не зодягалися у дві одежі.
<p>10 І сказав їм: коли де увійдете в дім, залишайтеся в ньому, доки не підете з того місця.
<p>11 І коли хто не прийме вас і не послухає вас, виходячи звідти, обтрусіть порох з ніг ваших, на свідчення проти них. Істинно кажу вам: відрадніше буде Содому і Гоморрі в день судний, ніж місту тому.
<p>12 Вони пішли і проповідували, щоб покаялися;
<p>13 виганяли багатьох бісів і багатьох хворих мазали оливою і зціляли.
<p>14 Цар Ірод, почувши про Ісуса [бо Його ім’я стало відомим], говорив: це Іоан Хреститель воскрес з мертвих, і тому чудеса діються ним.
<p>15 Одні говорили, що це Ілля, а інші говорили, що то пророк або один з пророків.
<p>16 Ірод же, почувши, сказав: це Іоан, якому я відсік голову; він воскрес з мертвих.
<p>17 Бо цей Ірод, пославши, взяв Іоана і посадив його у в’язницю, через Іродіаду, жінку Филипа, брата свого, з якою він одружився.
<p>18 Бо Іоан говорив Іродові: не годиться тобі мати жінку брата твого.
<p>19 Іродіада ж, гніваючись на нього, бажала вбити його, та не могла.
<p>20 Бо Ірод боявся Іоана, знаючи, що він муж праведний і святий, і охороняв його; багато що робив, слухаючись його, та із задоволенням слухав його.
<p>21 І настав нагідний день, коли Ірод, святкуючи день свого народження, влаштував бенкет для вельмож своїх, тисяцьких і старійшин галилейських;
<p>22 і увійшла дочка Іродіади, танцювала і догодила Іродові і тим, що возлежали з ним; цар сказав дівчині: проси в мене, чого хочеш, і дам тобі.
<p>23 І клявся їй: чого тільки попросиш у мене, дам тобі, навіть до половини мого царства.
<p>24 Вона вийшла і спитала у матері своєї: що просити? Та відповіла: голову Іоана Хрестителя.
<p>25 Вона відразу ж пішла з поспішністю до царя і просила, кажучи: хочу, щоб ти зараз же дав мені на блюді голову Іоана Хрестителя.
<p>26 Цар засмутився, але, заради клятви і тих, що возлежали з ним, не захотів відмовити їй.
<p>27 І негайно, пославши ката, цар звелів принести голову його.
<p>28 Той пішов, відсік йому голову в темниці, і приніс голову його на блюді, і віддав її дівчині, а дівчина віддала її матері своїй.
<p>29 Учні його, почувши, прийшли і взяли тіло його, і поклали його у гробі.
<p>30 І зібрались апостоли до Ісуса і розповіли Йому все, і що зробили, і чого навчили.
<p>31 Він сказав їм: підіть ви одні у безлюдне місце і трохи відпочиньте, — бо так багато народу приходило і відходило, що їм ніколи було і їсти.
<p>32 І вирушили в безлюдне місце в човні одні.
<p>33 І побачили їх, як вони вирушали, і багато хто впізнав їх; і сходились туди піші з усіх міст, і випередили їх, і зійшлись до Нього.
<p>34 Ісус, вийшовши, побачив багато людей і змилосердився над ними, бо вони були як вівці, що не мають пастиря; і почав навчати їх багато.
<p>35 І вже минуло багато часу, коли ученики Його приступили до Нього, кажучи: місце тут людне, а час уже пізній, —
<p>36 відпусти їх, щоб вони пішли у навколишні селища та села і купили собі хліба; бо їм нічого їсти.
<p>37 Він сказав їм у відповідь: ви дайте їм їсти. І сказали Йому: чи ми маємо піти купити хліба динаріїв на двісті і дати їм їсти?
<p>38 Але Він сказав їм: скільки у вас є хлібів? Підіть і подивіться. Вони, довідавшись, сказали: п’ять хлібів і дві рибини.
<p>39 Тоді повелів їм розсадити всіх рядами на зеленій траві.
<p>40 І посідали рядами, по сто і по п’ятдесят.
<p>41 Він взяв п’ять хлібів і дві рибини, звівши очі на небо, благословив і розломив хліби і дав ученикам Своїм, щоб вони роздали їм; і обидві рибини поділив на всіх.
<p>42 І всі їли, і наситились.
<p>43 І набрали шматків хліба і <i>залишків</i> від риб дванадцять повних кошиків.
<p>44 Було ж тих, що їли хліби, близько п’яти тисяч мужів.
<p>45 І зразу наказав ученикам Своїм увійти в човен і переправитись раніше за Нього на той бік до Вифсаїди, поки Він відпустить народ.
<p>46 І, відпустивши їх, пішов на гору помолитись.
<p>47 Увечері човен був посеред моря, а Він один на землі.
<p>48 І побачив, як вони знемагали у плаванні; бо вітер їм був зустрічний; близько до четвертої сторожі ночі прийшов до них, ідучи по морю, і хотів проминути їх.
<p>49 Вони ж, побачивши, що Він іде по морю, подумали, що це привид, і закричали.
<p>50 Бо всі побачили Його і стривожилися. І зараз же заговорив з ними і сказав їм: підбадьоріться! Це Я, не бійтеся!
<p>51 І увійшов до них у човен; і вітер стих. І вони надзвичайно про себе жахалися і дивувалися,
<p>52 бо не зрозуміли <i>і чуда</i> з хлібами, тому що серце їхнє було скам’яніле.
<p>53 І, переправившись, були в землю Генісаретську і причалили до берега.
<p>54 Коли вони вийшли з човна, відразу жителі, впізнавши Його,
<p>55 оббігли всю околицю ту і почали приносити на постелях недужих туди, де тільки чули, що Він є.
<p>56 І куди тільки не приходив Він, чи в села, чи в міста, чи в селища, на перехрестях клали недужих і просили Його, щоб їм доторкнутись хоч до краю одежі Його; і ті, які доторкалися до Нього, зцілялись.
<h4>7</h4>
<p>1 Зібрались до Нього фарисеї і деякі з книжників, які прийшли з Єрусалима,
<p>2 І, побачивши, що деякі з учеників Його їли хліб нечистими, тобто немитими, руками, докоряли їм.
<p>3 Бо фарисеї і всі юдеї не їдять, не вимивши старанно рук, додержуючись передань предків.
<p>4 І після торжища, доки не обмиються, не їдять. Є і багато іншого, чого у них прийнято дотримуватись: обмивання чаш, кухлів, казанів і лавок.
<p>5 Потім питають Його фарисеї і книжники: чому ученики Твої не роблять за переданням предків, а їдять хліб немитими руками?
<p>6 Він сказав їм у відповідь: добре пророкував Ісая про вас, лицемірів, як і написано: люди ці шанують Мене устами, серце ж їхнє далеко від Мене.
<p>7 Марно ж шанують Мене, навчаючи вчень, заповідей людських.
<p>8 Бо ви, залишивши заповідь Божу, дотримуєтесь передання людського, обмиваєте чаші і кухлі і робите багато іншого, до цього подібного.
<p>9 І сказав їм: чи добре, що відкидаєте заповідь Божу, щоб дотримуватися свого передання?
<p>10 Бо Мойсей сказав: шануй батька свого і матір свою; і: хто лихословить на батька або матір, нехай смертю помре.
<p>11 А ви кажете: якщо скаже людина батькові чи матері: «корван», тобто дар <i>Богові</i> те, чим би ти скористався від мене,
<p>12 то вже дозволено нічого не робити для батька свого або матері своєї.
<p>13 Переступаєте слово Боже переданням вашим, яке ви ж і установили; і робите багато чого, до цього подібного.
<p>14 І, покликавши весь народ, говорив йому: слухайте Мене всі і розумійте:
<p>15 нічого нема поза людиною, що входило б у неї і оскверняло її; але те, що виходить з неї, — те й оскверняє людину.
<p>16 Якщо хто має вуха слухати, нехай слухає!
<p>17 І коли Він увійшов у дім від народу, ученики Його спитали Його про притчу.
<p>18 Він сказав їм: невже ви такі нерозумні? Невже не розумієте, що все те, що входить у людину ззовні, не може осквернити її?
<p>19 Бо входить їй не в серце, а в утробу, і виходить геть, чим очищається всяка їжа.
<p>20 Далі сказав: те, що виходить з людини, оскверняє людину.
<p>21 Бо зсередини, від серця людського, виходять лихі помисли, перелюбства, любодійства, вбивства,
<p>22 злодійство, здирство, лукавство, зради, ганебні вчинки, заздрісне око, богохульство, гордощі, безумство, —
<p>23 все це зло зсередини виходить і оскверняє людину.
<p>24 І підвівшись, пішов звідти у краї Тирські та Сидонські; і, увійшовши в дім, не хотів, щоб хтось пізнав Його; але не зміг утаїтися.
<p>25 Бо почула про Нього жінка, в якої дочка мала нечистого духа, прийшла і припала до ніг Його;
<p>26 а жінка та була язичниця, родом сирофінікіянка; і благала Його, щоб вигнав біса з дочки її.
<p>27 Ісус же сказав їй: дай перше насититися дітям, бо недобре взяти хліб у дітей і кинути псам.
<p>28 Вона ж сказала Йому у відповідь: так, Господи; але і пси під столом їдять крихти від дітей.
<p>29 І сказав їй: за це слово, іди; вийшов біс із дочки твоєї.
<p>30 І, прийшовши до свого дому, вона знайшла, що біс вийшов, і дочка лежить на постелі.
<p>31 Вийшовши з країв Тирських і Сидонських, Ісус знову пішов до моря Галилейського через околиці Десятиграддя.
<p>32 І привели до Нього глухого й гугнявого, і благали Його, щоб поклав на нього руку.
<p>33 <i>Ісус</i>, одвівши його одного вбік від народу, вклав пальці Свої у вуха його і, сплюнувши, доторкнувся до його язика.
<p>34 І, звівши очі на небо, зітхнув і сказав йому: «єффафа», тобто відкрийся.
<p>35 І відразу відкрився у нього слух, і розв’язались пута язика його, і почав говорити правильно.
<p>36 І наказав їм, щоб нікому не розповідали. Та скільки Він не забороняв їм, вони ще більше розголошували.
<p>37 І надзвичайно дивувалися, кажучи: все добре робить, — глухим дає чути, і німим — говорити.
<h4>8</h4>
<p>1 У ті дні, коли зібралося дуже багато народу і нічого було їм їсти, Ісус, покликавши учеників Своїх, сказав їм:
<p>2 жаль Мені людей, що вже три дні знаходяться зі Мною і нічого їм їсти.
<p>3 Якщо відпущу їх голодними до своїх домів, ослабнуть у дорозі, бо багато з них прийшли здалека.
<p>4 Ученики Його відповіли Йому: звідки міг би хто нагодувати їх хлібом тут, у пустелі?
<p>5 І запитав у них: скільки у вас хлібів? Вони сказали: сім.
<p>6 Тоді звелів народові сісти на землю; і, взявши сім хлібів і воздавши хвалу, переломив і дав ученикам Своїм, щоб вони роздали; і вони роздали людям.
<p>7 Мали вони і трохи риби; благословивши, Він звелів роздати і її.
<p>8 І їли, і наситились; і набрали залишків сім кошиків.
<p>9 А тих, що їли, було близько чотирьох тисяч. І відпустив їх.
<p>10 І, відразу увійшовши у човен з учениками Своїми, прибув у краї Далмануфанські.
<p>11 Вийшли фарисеї, почали сперечатися з Ним і вимагали від Нього знамення з неба, спокушаючи Його.
<p>12 І Він, тяжко зітхнувши, сказав: чого рід цей вимагає знамення? Істинно кажу вам: не дасться родові цьому знамення.
<p>13 І, залишивши їх, знову увійшов у човен і відбув на той бік.
<p>14 При цьому ученики Його забули взяти хлібів і, крім однієї хлібини, не мали з собою в човні нічого.
<p>15 А Він заповідав їм, кажучи: глядіть, стережіться закваски фарисейської і закваски Іродової.
<p>16 І, розмірковуючи, один одному говорили, що хлібів немає у них.
<p>17 Ісус, зрозумівши, говорить їм: чого ви міркуєте про те, що немає у вас хлібів? Чи ще не збагнули і не розумієте? Чи ще окам’яніле у вас серце?
<p>18 Маючи очі, не бачите, маючи вуха, не чуєте?
<p>19 Чи не пам’ятаєте, коли Я п’ять хлібів переломив для п’яти тисяч чоловік, скільки повних кошиків набрали ви залишків? Говорять Йому: дванадцять.
<p>20 А коли сім для чотирьох тисяч, скільки кошиків набрали ви того, що залишилося? Сказали: сім.
<p>21 І сказав їм: як же не розумієте?
<p>22 Приходить до Вифсаїди; і приводять до Нього сліпого, і благають, щоб доторкнувся до нього.
<p>23 Він, взявши сліпого за руку, вивів його геть із села, і, плюнувши йому на очі його, поклав на нього руки і запитав його, чи бачить що.
<p>24 Він, глянувши, сказав: бачу, мов дерева, людей, що проходять.
<p>25 Потім знову поклав руки на очі йому і велів йому прозріти. І він зцілився, і став бачити все ясно.
<p>26 І послав його додому, кажучи: не заходь у село і нікому в селі не розповідай.
<p>27 І пішов Ісус з учениками Своїми в села Кесарії Филипової. Дорогою Він питав учеників Своїх: за кого вважають Мене люди?
<p>28 Вони відповідали: за Іоана Хрестителя, інші ж — за Іллю, а деякі — за одного з пророків.
<p>29 Він говорить їм: а ви за кого Мене вважаєте? Петро сказав Йому у відповідь: Ти є Христос.
<p>30 І заборонив їм, щоб нікому не говорили про Нього.
<p>31 І почав навчати їх, що Сину Людському належить багато постраждати, і відцураються від Нього старійшини, первосвященики та книжники, і буде вбитий, і на третій день воскресне.
<p>32 І говорив про це відкрито. Але Петро, відізвавши Його, почав перечити Йому.
<p>33 Він же, обернувшись і глянувши на учеників Своїх, заборонив Петрові, кажучи: відійди від Мене, сатано, бо ти думаєш не про те, що Боже, а що людське.
<p>34 І, покликавши народ з учениками Своїми, сказав їм: хто хоче йти за Мною, нехай зречеться себе, і візьме хрест свій, і за Мною йде.
<p>35 Бо хто хоче душу свою спасти, той погубить її; а хто погубить душу свою заради Мене і Євангелія, той спасе її.
<p>36 Бо яка користь людині, коли вона придбає ввесь світ, а душу свою занапастить?
<p>37 Або що дасть людина взамін за душу свою?
<p>38 Бо якщо хтось посоромиться Мене і Моїх слів у роді цьому перелюбному і грішному, того посоромиться і Син Людський, коли прийде у славі Отця Свого з ангелами святими.
<h4>9</h4>
<p>1 І сказав їм: істинно говорю вам, що деякі з тих, які стоять тут, не зазнають смерти, доки не побачать Царство Боже, що прийшло в силі.
<p>2 І через шість днів узяв Ісус Петра, Якова та Іоана, і вивів лише їх одних на гору високу, і преобразився перед ними.
<p>3 Одяг Його став блискучим, дуже білим, мов сніг, як жоден білильник не може вибілити на землі.
<p>4 І явилися їм Ілля з Мойсеєм, і розмовляли з Ісусом.
<p>5 При цьому Петро сказав Ісусові: Учителю, добре нам тут бути; зробимо три намети: Тобі один, Мойсеєві один та Іллі один.
<p>6 Бо не знав, що сказати; тому що страх охопив їх.
<p>7 І з’явилася хмара, і осінила їх, і пролунав голос із хмари, кажучи: Цей є Син Мій Улюблений, Його слухайте!
<p>8 І тут же, поглянувши, нікого вже не побачили, крім одного Ісуса з собою.
<p>9 Коли ж вони сходили з гори, Він наказав їм нікому не розповідати про те, що бачили, доки Син Людський не воскресне з мертвих.
<p>10 І вони тримали в собі це слово, допитуючись: що то означає, — воскреснути з мертвих.
<p>11 І спитали Його: як же книжники говорять, що раніше належить прийти Іллі?
<p>12 Він же відповів їм: Ілля повинен прийти раніш і приготувати все; і як написано про Сина Людського, <i>Йому</i> належить багато постраждати і бути зневаженим.
<p>13 Але кажу вам, що Ілля прийшов, і вчинили йому, як хотіли, як написано про нього.
<p>14 Прийшовши до учеників, побачив багато народу біля них і книжників, які сперечалися з ними.
<p>15 І відразу, побачивши Його, всі люди здивувалися, і, підбігаючи, вітали Його.
<p>16 Він запитав книжників: про що сперечаєтеся між собою?
<p>17 Один з натовпу сказав у відповідь: Учителю, я привів до Тебе мого сина, що має духа німого.
<p>18 Де тільки нападе на нього, кидає його на землю, і він пускає піну, і скрегоче зубами своїми, і ціпеніє. Я казав ученикам Твоїм, щоб вигнали його, та вони не змогли.
<p>19 Він же, відповідаючи йому, сказав: о роде невірний, доки буду з вами? Доки буду терпіти вас? Приведіть його до Мене.
<p>20 І привели його до Нього. Побачивши Його, дух стряснув його; він упав на землю і валявся, пускаючи піну.
<p>21 Ісус запитав батька його: скільки років, як це сталося з ним? Він сказав: з дитинства;
<p>22 багато разів <i>дух</i> кидав його і в огонь і у воду, щоб згубити його; але, якщо можеш, допоможи нам, змилосердься над нами.
<p>23 Ісус сказав йому: якщо хоч трохи можеш вірувати, все можливе віруючому.
<p>24 І тут же скрикнув батько отрока, зі сльозами говорячи: вірую, Господи! Допоможи моєму невірству.
<p>25 Ісус, побачивши, що збігається народ, заборонив духові нечистому, сказавши йому: душе німий і глухий! Я тобі повеліваю: вийди з нього і більше не входь у нього.
<p>26 І, закричавши та сильно напружившись, вийшов; і він став наче мертвий, так що багато хто говорив, що він помер.
<p>27 Але Ісус, взявши його за руку, підняв його; і той устав.
<p>28 Коли Ісус увійшов у дім, ученики спитали Його на самоті: чому ми не змогли вигнати його?
<p>29 І сказав їм: цей рід не може вийти інакше, як від молитви і посту.
<p>30 Вийшовши звідти, проходили через Галилею, і Він не хотів, щоб хто довідався.
<p>31 Бо навчав учеників Своїх і говорив їм, що Сина Людського видано буде до рук людських, і вб’ють Його, і, вбитий будучи, Він на третій день воскресне.
<p>32 Вони ж не розуміли цих слів, а запитати Його боялися.
<p>33 Прийшли до Капернаума; і коли був у домі, запитав їх: про що дорогою ви міркували між собою?
<p>34 Вони мовчали, бо дорогою сперечалися між собою, хто більший.
<p>35 І, сівши, запросив дванадцятьох і сказав їм: хто хоче бути першим, нехай буде з усіх найменшим і всім слугою.
<p>36 І, взявши дитину, поставив її посеред них і, обнявши її, сказав їм:
<p>37 хто одного з таких дітей прийме в ім’я Моє, той Мене приймає; а хто Мене приймає, той не Мене приймає, але Того, Хто послав Мене.
<p>38 Відповів Йому Іоан, сказавши: Учителю, ми бачили одного, який Твоїм іменем виганяє бісів, а не ходить за нами; і заборонили йому, бо він не йде слідом за нами.
<p>39 Ісус сказав: не бороніть йому, бо нема нікого, хто сотворить чудо в ім’я Моє і зможе скоро лихословити на Мене.
<p>40 Бо хто не проти вас, той за вас.
<p>41 І хто напоїть вас чашею води в ім’я Моє, тому що ви Христові, істинно кажу вам, не втратить своєї нагороди.
<p>42 А хто спокусить одного з малих цих, віруючих у Мене, тому краще було б, якби повісили йому камінь жорновий на шию і кинули його в море.
<p>43 І якщо спокушає тебе рука твоя, відсічи її; краще тобі калікою ввійти в життя, ніж, дві руки маючи, йти в геєну, в огонь невгасимий,
<p>44 де черв їхній не вмирає і вогонь не вгасає.
<p>45 І якщо нога твоя спокушає тебе, відсічи її; краще тобі кривим увійти в життя, ніж, дві ноги маючи, бути вкинутим у геєну, в огонь невгасимий,
<p>46 де черв їхній не вмирає і вогонь не вгасає.
<p>47 І якщо око твоє спокушає тебе, вирви його: краще тобі з одним оком увійти в Царство Боже, ніж, два ока маючи, бути вкинутим у геєну вогненну,
<p>48 де черв їхній не вмирає і вогонь не вгасає.
<p>49 Бо кожний вогнем осолиться, і всяка жертва сіллю посолиться.
<p>50 Сіль — добра річ; якщо ж сіль не солона буде, чим осолиться? Майте сіль у собі і майте мир між собою.
<h4>10</h4>
<p>1 Вийшовши звідти, приходить у краї Юдейські, по той бік Йордану. Знову збирається до Нього народ, і, за звичаєм Своїм, Він знову навчав їх.
<p>2 Підійшли фарисеї і запитали, спокушаючи Його: чи дозволено чоловікові розводитися з жінкою?
<p>3 Він сказав їм у відповідь: що вам заповів Мойсей?
<p>4 Вони сказали: Мойсей дозволив написати розвідний лист і розлучатись.
<p>5 Ісус відповів їм: через жорстокосердя ваше написав вам заповідь цю.
<p>6 На початку ж творіння чоловіком і жінкою створив їх Бог.
<p>7 Ось чому залишить чоловік батька свого і матір
<p>8 і пристане до жінки своєї, і будуть обоє єдиною плоттю. Так що вони вже не двоє, а одна плоть.
<p>9 Отже, що Бог з’єднав, того людина нехай не розлучає.
<p>10 У домі ученики Його знову запитали Його про те саме.
<p>11 Він сказав їм: хто розведеться з жінкою своєю та ожениться на іншій, той перелюб чинить з нею.
<p>12 І якщо жінка розведеться з чоловіком своїм і вийде за іншого, перелюб чинить.
<p>13 Приносили до Нього дітей, щоб Він доторкнувся до них; ученики ж не допускали тих, що приносили.
<p>14 Побачивши те, Ісус обурився і сказав їм: дозволяйте дітям приходити до Мене і не забороняйте їм, бо таких є Царство Боже.
<p>15 Істинно кажу вам: хто не прийме Царства Божого, як дитина, той не ввійде в нього.
<p>16 І, обнявши їх, покладав руки на них і благословляв їх.
<p>17 Коли виходив Він у дорогу, підбіг один якийсь, упав перед Ним на коліна і запитав Його: Учителю благий, що мені робити, щоб життя вічне успадкувати?
<p>18 Ісус сказав йому: чому ти називаєш Мене благим? Ніхто не благий, тільки один Бог.
<p>19 Заповіді знаєш: не чини перелюбу, не вбивай, не кради, не лжесвідчи, не кривди, шануй батька твого і матір.
<p>20 Той же сказав Йому у відповідь: Учителю, всього цього я дотримувався від юности моєї.
<p>21 Ісус, поглянувши на нього з любов’ю, сказав йому: одного тобі не вистачає: піди і все, що маєш, продай і роздай убогим; і матимеш скарб на небесах; тоді приходь та іди вслід за Мною, взявши хрест.
<p>22 Він же, засмутившись від цього слова, відійшов зі скорботою, бо мав велике багатство.
<p>23 І, поглянувши довкола, Ісус сказав ученикам Своїм: як тяжко тим, хто має багатство, увійти в Царство Боже.
<p>24 Ученики вжахнулись від слів Його. Але Ісус знову говорить їм у відповідь: діти, як тяжко тим, хто надіється на багатство, увійти в Царство Боже!
<p>25 Бо легше верблюдові пройти крізь вушко голки, ніж багатому ввійти в Царство Боже.
<p>26 Вони ж надзвичайно здивувалися і говорили між собою: хто ж може спастись?
<p>27 Ісус, глянувши на них, говорить: для людей це неможливо, та не для Бога, бо все можливо Богові.
<p>28 І почав Петро говорити Йому: ось ми все залишили і пішли слідом за Тобою.
<p>29 Ісус же відповів: істинно говорю вам: нема нікого, хто залишив би дім, чи братів, чи сестер, чи батька, чи матір, чи жінку, чи дітей, чи землю ради Мене і ради Євангелія
<p>30 і не одержав би сторицею вже нині, в час цей, серед гонінь, — домів, і братів, і сестер, і батьків, і матерів, і дітей, і земель, а в грядущому віці — життя вічне.
<p>31 І багато хто з перших будуть останніми, а останні — першими.
<p>32 Коли вони були в дорозі, йдучи до Єрусалима, Ісус ішов попереду них, а вони жахалися і, йдучи за Ним слідом, боялися.
<p>33 Покликавши знову дванадцятьох, Він почав їм говорити про те, що буде з Ним: ось ми йдемо до Єрусалима, і Син Людський виданий буде первосвященикам і книжникам, і осудять Його на смерть, і видадуть Його язичникам;
<p>34 і знущатимуться з Нього, і битимуть Його, і обплюють Його, і уб’ють Його; і на третій день воскресне.
<p>35 Тоді підійшли до Нього Яків та Іоан, сини Зеведеєві, і сказали: Учителю, ми хочемо, щоб Ти зробив нам, про що попросимо.
<p>36 Він сказав їм: що хочете, щоб Я зробив вам?
<p>37 Вони сказали Йому: дай нам одному праворуч від Тебе, а другому ліворуч від Тебе сісти у славі Твоїй.
<p>38 Ісус же сказав їм: не знаєте, чого просите. Чи можете пити чашу, яку Я п’ю, і хрещенням, яким Я хрещусь, хреститися?
<p>39 Вони відповіли Йому: можемо. Ісус же сказав їм: чашу, яку Я п’ю, вип’єте, і хрещенням, яким Я хрещусь, охреститеся;
<p>40 але щоб сісти праворуч і ліворуч від Мене — не від Мене залежить, а кому уготовано.
<p>41 І, почувши, десять почали гніватись на Якова та Іоана.
<p>42 Ісус же, покликавши їх, сказав їм: ви знаєте, що ті, яких називають князями народів, панують над ними, і вельможі їхні володіють ними.
<p>43 Але між вами нехай не буде так: хто хоче бути більшим між вами, нехай буде вам слугою.
<p>44 І хто хоче бути першим між вами, нехай буде всім рабом.
<p>45 Бо і Син Людський не для того прийшов, щоб Йому служили, але щоб послужити і віддати душу Свою за визволення багатьох.
<p>46 Приходять до Єрихона. І коли Він з учениками Своїми і численним людом виходив з Єрихона, син Тимеїв, Вартимей, сліпий, сидів при дорозі і просив милостиню.
<p>47 Почувши, що це Ісус Назорей, він почав кричати і говорити: Ісусе, Сину Давидів! Помилуй мене.
<p>48 І примушували його мовчати багато хто, він же ще більше кричав: Сину Давидів, помилуй мене!
<p>49 Ісус зупинився і сказав його покликати. Кличуть сліпого і кажуть йому: не бійся, вставай, кличе тебе.
<p>50 Той скинув з себе верхній одяг, встав і прийшов до Ісуса.
<p>51 Відповідаючи йому, Ісус спитав: чого ти хочеш від Мене? Сліпий сказав Йому: Учителю, аби я прозрів.
<p>52 Ісус сказав йому: йди, віра твоя спасла тебе. І відразу він прозрів, і пішов дорогою за Ісусом.
<h4>11</h4>
<p>1 Коли наблизились до Єрусалима, до Виффагії та Вифанії, до гори Елеонської, <i>Ісус</i> посилає двох з учеників Своїх
<p>2 і говорить їм: підіть у селище, яке прямо перед вами; і як тільки ввійдете в нього, зараз же знайдете осля прив’язане, на якого ніхто з людей ще не сідав; відв’язавши його, приведіть.
<p>3 І якщо хто скаже вам: що це ви робите, — відповідайте, що Господь потребує його; і відразу ж пошле його сюди.
<p>4 Вони пішли і знайшли молодого осла, прив’язаного на вулиці біля воріт, і відв’язали його.
<p>5 І деякі з тих, що там стояли, говорили їм: що робите, навіщо відв’язуєте осля?
<p>6 Вони відповіли їм, як велів Ісус, і ті відпустили їх.
<p>7 І привели осля до Ісуса; і поклали на нього одяг свій; і сів на нього.
<p>8 Багато хто стелив свій одяг по дорозі; а інші різали гілки з дерев і встилали ними дорогу.
<p>9 І ті, які пішли попереду Нього, і ті, які супроводжували Його, викликували: осанна! Благословен, Хто гряде в ім’я Господнє!
<p>10 Благословенне Царство отця нашого Давида, що гряде в ім’я Господнє! Осанна у вишніх!
<p>11 І ввійшов Ісус в Єрусалим і в храм; і, оглянувши все, оскільки час уже був пізній, пішов до Вифанії з дванадцятьма.
<p>12 На другий день, коли вони вийшли з Вифанії, зголоднів.
<p>13 І, побачивши здалека смоковницю, вкриту листям, пішов, чи не знайде чого на ній; але, прийшовши до неї, нічого не знайшов, крім листя, бо ще не час був для смокв.
<p>14 І сказав їй Ісус: віднині нехай довіку ніхто плоду твого не з’їсть. І чули те ученики Його.
<p>15 Прийшли до Єрусалима. Ісус, увійшовши до храму, почав виганяти тих, що продавали і купували в храмі; і столи міняйл, і лави тих, що продавали голубів, поперекидав.
<p>16 І не дозволяв, щоб хто переніс через храм будь-яку річ.
<p>17 І вчив їх, кажучи: чи не написано: дім Мій домом молитви назветься для всіх народів? Ви ж зробили його вертепом розбійників.
<p>18 Почули це книжники і первосвященики і шукали, як би погубити Його, але боялися, тому що весь народ дивувався Його вченню.
<p>19 Коли ж стало пізно, Він вийшов геть з міста.
<p>20 Проходячи вранці, побачили смоковницю, що всохла до кореня.
<p>21 І, згадавши, Петро сказав Йому: Учителю, дивись, смоковниця, яку Ти прокляв, усохла.
<p>22 Ісус, відповідаючи, говорить їм:
<p>23 майте віру Божу, бо істинно кажу вам, якщо хто скаже горі цій: посунься і кинься в море, і не сумніватиметься в серці своїм, а повірить, що станеться за його словом, — буде йому, що тільки скаже.
<p>24 Тому кажу вам: усе, чого ви попросите в молитві, вірте, що одержите, — і буде вам.
<p>25 І коли стоїте на молитві, прощайте, коли щось маєте на кого, щоб і Отець ваш Небесний відпустив вам гріхи ваші.
<p>26 Якщо ж не прощаєте, то і Отець ваш Небесний не відпустить вам гріхів ваших.
<p>27 Прийшли знову до Єрусалима. І коли Він ходив у храмі, підійшли до Нього первосвященики, і книжники, і старійшини
<p>28 і говорили Йому: якою владою Ти це робиш? І хто дав Тобі владу це робити?
<p>29 Ісус сказав їм у відповідь: запитаю і Я вас про одне, відповідайте Мені; тоді і Я скажу вам, якою владою це роблю.
<p>30 Хрещення Іоанове з небес було чи від людей? Скажіть Мені.
<p>31 Ті міркували між собою: якщо скажемо, що з небес, то Він скаже: чому ж ви не повірили йому?
<p>32 А сказати, що від людей, — боялись народу; бо всі знали, що Іоан воістину був пророк.
<p>33 І сказали у відповідь Ісусові: не знаємо. Тоді Ісус сказав їм у відповідь: і Я не скажу вам, якою владою це роблю.
<h4>12</h4>
<p>1 І почав говорити їм притчами: один чоловік насадив виноградник і обгородив плотом, і викопав виностік , і збудував башту, і, передавши все виноградарям, від’їхав.
<p>2 І послав у свій час до виноградарів слугу — одержати від виноградарів плоди з виноградника.
<p>3 Вони ж, схопивши його, били і відіслали ні з чим.
<p>4 Знову послав до них іншого слугу; і тому камінням розбили голову і відіслали з безчестям.
<p>5 І знову іншого послав, і того вбили; і багатьох інших — одних били, інших вбивали.
<p>6 Маючи ж єдиного сина, улюбленого свого, наостанку послав і його до них, кажучи: посоромляться сина мого.
<p>7 Але виноградарі сказали один одному: це спадкоємець, ходім уб’ємо його, і спадщина буде наша.
<p>8 І, схопивши його, вбили і викинули геть з виноградника.
<p>9 Що ж зробить господар виноградника? Прийде і покарає виноградарів смертю, і віддасть виноградник іншим.
<p>10 Невже ви не читали цього в Писанні: камінь, який відкинули будівничі, той самий став наріжним каменем.
<p>11 Це від Господа, і дивним є в очах наших.
<p>12 І шукали нагоди схопити Його, але побоялися народу, бо зрозуміли, що про них сказав притчу; і, залишивши Його, відійшли.
<p>13 І посилають до Нього декого з фарисеїв та іродіан, щоб спіймати Його на слові.
<p>14 Вони ж, прийшовши, говорять Йому: Учителю, ми знаємо, що Ти справедливий і не прагнеш будь-кому догодити, бо не зважаєш на особу, а воістину навчаєш путі Божої. Чи дозволено платити податок кесареві, чи ні? Давати нам чи не давати?
<p>15 Але Він, знаючи їхнє лицемірство, сказав їм: чого спокушаєте Мене? Принесіть Мені динарій, щоб Я побачив його.
<p>16 Вони принесли. Тоді говорить їм: чиє це зображення і напис? Вони ж сказали: кесаря.
<p>17 Ісус сказав їм у відповідь: віддайте кесареве кесарю, а Боже Богові. І дивувалися Йому.
<p>18 Потім прийшли до Нього саддукеї, які кажуть, що не існує воскресіння, і запитали Його, кажучи:
<p>19 Учителю! Мойсей написав нам: якщо в кого помре брат і залишить жінку, то брат його нехай візьме жінку його і відродить потомство братові своєму.
<p>20 Було сім братів: перший узяв жінку і помер, не залишивши дітей.
<p>21 Узяв її другий і помер, і він теж не залишив дітей; і третій так само.
<p>22 Брали її за себе семеро і не залишили дітей. Після всіх померла й жінка.
<p>23 Отже, в час воскресіння, коли воскреснуть, котрого з них буде вона жінкою? Бо семеро мали її за жінку.
<p>24 Ісус сказав їм у відповідь: чи не тому ви й помиляєтеся, що не знаєте ні Писання, ані сили Божої?
<p>25 Бо, коли воскреснуть з мертвих, тоді не будуть ні женитися, ні заміж виходити, а будуть як ангели на небесах.
<p>26 А про мертвих, що вони воскреснуть, хіба не читали ви в книзі Мойсея, як при купині Бог сказав йому: Я Бог Авраама, і Бог Ісаака, і Бог Якова?
<p>27 Бог не є Бог мертвих, а Бог живих. Отже, ви дуже помиляєтесь.
<p>28 І приступив один з книжників, що слухав, як вони сперечалися, і бачив, як добре Ісус відповів їм, і спитав Його: яка заповідь перша з усіх заповідей?
<p>29 Ісус відповів йому: перша з усіх заповідей: слухай, Ізраїлю! Господь Бог наш є Господь єдиний.
<p>30 І полюби Господа Бога твого всім серцем твоїм, і всією душею твоєю, і всім розумінням твоїм, і всією силою твоєю, — ось перша заповідь!
<p>31 І друга подібна до неї: полюби ближнього твого, як самого себе. Більшої за ці заповіді немає.
<p>32 Книжник сказав Йому: добре, Учителю! Ти істину сказав, що один є Бог, і немає іншого, крім Нього;
<p>33 і любити Його всім серцем, і всім розумом, і всією душею, і всією силою, і любити ближнього, як самого себе, є більше за всі всепалення і жертви.
<p>34 Ісус, побачивши, що він розумно відповів, сказав йому: ти недалеко від Царства Божого. Після того ніхто не насмілився питати Його.
<p>35 Продовжуючи навчати в храмі, Ісус говорив: як це кажуть книжники, що Христос є син Давидів?
<p>36 Бо сам Давид сказав Духом Святим: сказав Господь Господеві моєму: сиди праворуч Мене, доки покладу ворогів Твоїх — підніжжям ніг Твоїх.
<p>37 Отже, сам Давид називає Його Господом — як же Він син йому? І багато народу слухало Його з насолодою.
<p>38 І говорив їм у вченні Своїм: стережіться книжників, які люблять ходити в довгому одязі і приймати вітання на народних зібраннях,
<p>39 сидіти спереду в синагогах і возлежати на перших місцях на бенкетах, —
<p>40 ції, котрі поїдають доми вдів і лицемірно довго моляться, приймуть найтяжче осудження.
<p>41 І сів Ісус навпроти скарбниці і спостерігав, як народ кладе гроші в скарбницю. Чимало заможних клали багато.
<p>42 Прийшла одна вбога вдова і поклала дві лепти, тобто кодрант.
<p>43 Покликавши учеників Своїх, Ісус сказав їм: істинно кажу вам, що ця вбога вдова поклала більше за всіх, хто клав у скарбницю,
<p>44 бо всі клали з достатку свого, а вона із злиднів своїх поклала все, що мала, весь прожиток свій.
<h4>13</h4>
<p>1 І коли виходив Він з храму, один з учеників Його сказав Йому: Учителю, подивись, які камені і які будівлі!
<p>2 Ісус сказав йому у відповідь: бачиш ці великі будівлі? Все це буде зруйноване, так що не залишиться тут і каменя на камені.
<p>3 І коли Він сидів на горі Елеонській проти храму, то Петро, Яків, Іоан і Андрій запитали Його на самоті:
<p>4 скажи нам, коли це буде, і яке знамення, коли все це має скінчитися?
<p>5 Відповідаючи їм, Ісус почав говорити: бережіться, щоб ніхто не спокусив вас,
<p>6 бо багато хто прийде під іменем Моїм і говоритиме, що це Я; і багатьох спокусять.
<p>7 Коли ж почуєте про війни і воєнні чутки, не жахайтеся: бо належить цьому бути, — але це ще не кінець.
<p>8 Бо постане народ на народ і царство на царство; і будуть землетруси у різних місцях, і будуть голод і заворушення; це — початок хвороб.
<p>9 Стережіться ж ви самі, бо вас видаватимуть на судища і битимуть у синагогах, і перед правителями і царями поставлять вас через Мене, на свідчення перед ними.
<p>10 І всім народам раніш повинно бути проповідане Євангеліє.
<p>11 Коли ж поведуть видавати вас, то не турбуйтесь заздалегідь, що вам говорити, і не обдумуйте; але, що дасться вам у той час, те й говоріть, бо не ви будете говорити, а Дух Святий.
<p>12 Видасть же брат брата на смерть, і батько — дітей; і постануть діти на батьків, і уб’ють їх.
<p>13 І ненавидітимуть вас усі за ім’я Моє; хто ж перетерпить до кінця, той спасеться.
<p>14 Коли ж побачите мерзоту запустіння, провіщену пророком Даниїлом, яка стоятиме, де не належить, хто читає, нехай розуміє, тоді хто буде в Юдеї, нехай біжить у гори;
<p>15 а хто на покрівлі, той нехай не сходить у дім і не заходить узяти щось з дому свого;
<p>16 і хто на полі, нехай не вертається назад взяти одяг свій.
<p>17 Горе ж вагітним і матерям-годувальницям у ті дні!
<p>18 Моліться, щоб не сталася втеча ваша взимку.
<p>19 Бо в ті дні буде така скорбота, якої не було від початку творіння, яке вчинив Бог, навіть і донині, і не буде.
<p>20 І коли б Господь не вкоротив тих днів, то не спаслась би ніяка плоть; але заради обраних, яких Він обрав, укоротить дні.
<p>21 Тоді, якщо хто скаже вам: ось, тут Христос, або: ось там, — не йміть віри.
<p>22 Бо встануть лжехристи і лжепророки і дадуть знамення і чудеса, щоб спокусити, якщо можливо, і обраних.
<p>23 Ви ж бережіться. Ось, Я наперед сказав вам усе.
<p>24 Але в ті дні, після тієї скорботи, сонце померкне, і місяць не дасть свого світла,
<p>25 і зірки спадуть з неба, і сили небесні похитнуться.
<p>26 І тоді побачать Сина Людського, Який гряде на хмарах, з силою і славою великою.
<p>27 І тоді Він пошле ангелів Своїх і збере обраних Своїх від чотирьох вітрів, від краю землі до краю неба.
<p>28 Від смоковниці навчіться притчі: коли гілля її стає вже м’яким і пускає листя, то знаєте, що близько літо.
<p>29 Так і ви: коли побачите, що все збувається, знайте, що близько, при дверях.
<p>30 Істинно кажу вам: не перейде рід цей, як усе це буде.
<p>31 Небо і земля перейдуть, слова ж Мої не перейдуть.
<p>32 Про день же той або про годину ніхто не знає: ні ангели небесні, ні Син, а тільки Отець.
<p>33 Пильнуйте, будьте на сторожі і моліться, бо не знаєте, коли настане час цей.
<p>34 Подібно до того, коли чоловік, відходячи в дорогу і залишаючи свій дім, дав владу слугам своїм, і кожному своє діло, і наказав воротареві пильнувати,
<p>35 так і ви: пильнуйте, бо не знаєте, коли прийде господар дому, ввечері, чи опівночі, чи як півні заспівають, чи вранці.
<p>36 Щоб, коли він несподівано прийде, ви не спали.
<p>37 А що кажу вам, кажу всім: пильнуйте.
<h4>14</h4>
<p>1 Через два дні мало бути свято Пасхи і опрісноків. І шукали первосвященики і книжники, як би взяти Його хитрощами і вбити.
<p>2 Але говорили: тільки не в свято, щоб не сталося заворушення в народі.
<p>3 І коли Він був у Вифанії, в домі Симона прокаженого, і возлежав, — прийшла жінка з алавастровою посудиною мира з нарда чистого, дорогоцінного, і, розбивши посудину, злила Йому на голову.
<p>4 Деякі обурились і між собою говорили: навіщо така трата мира?
<p>5 Бо можна було б його продати більш як за триста динаріїв і роздати вбогим. І дорікали їй.
<p>6 Ісус же сказав: облиште її, навіщо її бентежите? Вона добре діло зробила для Мене.
<p>7 Бо вбогих завжди маєте з собою і, коли захочете, можете їм добро робити; Мене ж не завжди маєте.
<p>8 Вона зробила, що могла: заздалегідь помазала Моє тіло на погребіння.
<p>9 Істинно кажу вам: по всьому світу, де тільки буде проповідане це Євангеліє, буде сказано на спомин про неї і про те, що вона зробила.
<p>10 І пішов Іуда Іскаріотський, один з дванадцяти, до первосвящеників, щоб видати Його їм.
<p>11 Вони ж, почувши, зраділи і пообіцяли дати йому срібників. І він шукав, як би в слушний час видати Його.
<p>12 У перший день опрісноків, коли готували пасхальне ягня, ученики сказали Йому: де хочеш їсти паску? Ми підемо і приготуємо.
<p>13 І посилає двох з учеників Своїх, і каже їм: підіть до міста, і зустрінеться вам чоловік, який нестиме глек води; підіть за ним,
<p>14 і куди він увійде, скажіть господареві дому того, що Учитель каже — де світлиця, в якій Я споживатиму паску з Моїми учениками?
<p>15 І він покаже вам велику, прибрану і готову горницю; там приготуйте нам.
<p>16 І пішли ученики Його, і прийшли до міста, і знайшли, як сказав їм; і приготували паску.
<p>17 Як настав вечір, Він прийшов з дванадцятьма.
<p>18 І коли вони возлежали і їли, Ісус сказав: істинно кажу вам, один з вас, що їсть зі Мною, зрадить Мене.
<p>19 Вони засмутились і почали говорити Йому один за одним: чи не я? І інший: чи не я?
<p>20 Він же сказав їм у відповідь: один з дванадцяти, який умочає зі Мною в блюдо.
<p>21 Та Син Людський іде, як написано про Нього; але горе тій людині, якою Син Людський буде зраджений: краще було б не народитися людині тій.
<p>22 І коли вони їли, Ісус узяв хліб, благословив, переламав, дав їм і сказав: прийміть, споживайте, це є Тіло Моє.
<p>23 І, взявши чашу та хвалу воздавши, подав їм; і пили з неї всі.
<p>24 І сказав їм: це є Кров Моя Нового Завіту, що за багатьох проливається.
<p>25 Істинно кажу вам: Я вже не питиму від плоду виноградного до того дня, коли питиму нове вино в Царстві Божому.
<p>26 І, проспівавши, пішли на гору Елеонську.
<p>27 І сказав їм Ісус: цієї ночі всі ви спокуситеся через Мене, бо написано: уражу пастиря, і розбіжаться вівці.
<p>28 По воскресінні ж Моїм буду раніше за вас у Галилеї.
<p>29 Петро сказав Йому: хоч і всі спокусяться, але не я.
<p>30 І говорить йому Ісус: істинно кажу тобі, що сьогодні, цієї ночі, раніше, ніж двічі проспіває півень, ти тричі зречешся Мене.
<p>31 Він же ще більше запевняв: хоч би мені належало і вмерти з Тобою, не зречуся Тебе. Так само і всі говорили.
<p>32 Прийшли до місця, що зветься Гефсиманія; і Він сказав ученикам Своїм: посидьте тут, поки Я помолюся.
<p>33 І взяв з Собою Петра, Якова та Іоана; і почав тужити й сумувати.
<p>34 І сказав їм: сумна душа Моя смертельно; побудьте тут і пильнуйте.
<p>35 І, трохи відійшовши, впав на землю і молився, щоб, коли можливо, минула Його година ця.
<p>36 І говорив: Авва, Отче! Все можливе для Тебе, пронеси мимо Мене чашу цю; та не чого Я хочу, а чого Ти.
<p>37 Повертається і знаходить їх сплячими, і каже Петрові: Симоне, чи ти спиш? Не міг ти пильнувати й однієї години?
<p>38 Пильнуйте і моліться, щоб не зазнати спокуси: дух бадьорий, плоть же немічна.
<p>39 І знову відійшов і молився, промовивши те саме слово.
<p>40 І, повернувшись, знову знайшов їх сплячими; бо очі їхні обважніли, і вони не знали, що Йому відповідати.
<p>41 І прийшов утретє і каже їм: ви все ще спите і спочиваєте? Годі, прийшов час: Син Людський видається в руки грішників.
<p>42 Встаньте, підемо, ось наблизився той, хто видає Мене.
<p>43 І зараз же, як Він ще говорив, прийшов Іуда, один з дванадцяти, і з ним багато народу з мечами та киями, від первосвящеників і книжників і старійшин.
<p>44 Зрадник же Його подав їм знак, сказавши: Кого я поцілую, Той і є; беріть Його і ведіть обережно.
<p>45 І, прийшовши, відразу підійшов до Нього і каже: Учителю! Учителю! І поцілував Його.
<p>46 А вони наклали руки свої на Нього і взяли Його.
<p>47 Один же з тих, що стояли тут, вихопив меча та вдарив раба первосвященика і відсік йому вухо.
<p>48 Тоді Ісус сказав їм: ніби на розбійника вийшли ви з мечами та киями, щоб Мене взяти.
<p>49 Повсякдень Я бував з вами в храмі і навчав, і ви не брали Мене. Але нехай збудуться Писання.
<p>50 Тоді, залишивши Його, всі повтікали.
<p>51 Один юнак, загорнувшись покривалом на голе тіло, йшов слідом за Ним; і воїни схопили його.
<p>52 Але він, покинувши покривало, голим утік від них.
<p>53 І привели Ісуса до первосвященика; і зібрались до нього всі первосвященики, і книжники, і старійшини.
<p>54 Петро віддалік ішов слідом за Ним аж до середини двору первосвященика; і сидів зі слугами і грівся біля вогню.
<p>55 Первосвященики ж і весь синедріон шукали свідчення на Ісуса, щоб віддати Його на смерть; і не знаходили.
<p>56 Бо багато лжесвідчили на Нього, але ці свідчення не сходились.
<p>57 І деякі, вставши, лжесвідчили проти Нього і говорили:
<p>58 ми чули, як Він казав: Я зруйную храм цей рукотворний і через три дні зведу інший, нерукотворний.
<p>59 Але й таке свідчення їхнє не сходилось.
<p>60 Тоді первосвященик став посередині і спитав Ісуса: чого ж Ти нічого не відповідаєш на те, що вони проти Тебе свідчать?
<p>61 Він же мовчав і нічого не відповідав. Знову первосвященик спитав Його і сказав Йому: чи Ти Христос, Син Благословенного?
<p>62 Ісус сказав: Я! І ви побачите Сина Людського, Який сидить праворуч сили Божої і йде з хмарами небесними.
<p>63 Тоді первосвященик, розірвавши одяг свій, сказав: для чого ще нам свідки?
<p>64 Ви чули богохульство? Як вам здається? Вони ж усі засудили Його до смерти.
<p>65 І деякі почали плювати на Нього і, закриваючи Йому лице, бити Його і говорити Йому: проречи. І слуги били Його по щоках.
<p>66 Коли Петро був на подвір’ї внизу, прийшла одна із служниць первосвященика
<p>67 і, побачивши Петра, який грівся, та придивившись до нього, сказала: і ти був з Ісусом Назарянином.
<p>68 Але він відрікся, сказавши: не знаю і не розумію, що ти говориш. І вийшов геть на передній двір; і заспівав півень.
<p>69 Служниця, побачивши його знову, почала говорити присутнім, що цей з них.
<p>70 Він знову відрікся. Трохи згодом присутні знову стали говорити Петрові: та й справді ти з них, бо ти галилеянин, і мова твоя схожа.
<p>71 Він же почав божитися і клястися: не знаю Чоловіка Цього, про Якого говорите.
<p>72 Тоді вдруге заспівав півень. І згадав Петро слово, сказане йому Ісусом: перше ніж двічі проспіває півень, ти тричі відречешся від Мене, і почав плакати.
<h4>15</h4>
<p>1 Рано-вранці первосвященики зі старійшинами та книжниками і весь синедріон негайно зібрали раду і, зв’язавши Ісуса, відвели і видали Пилатові.
<p>2 Пилат спитав Його: Ти Цар Юдейський? Він же сказав йому у відповідь: ти говориш.
<p>3 І первосвященики звинувачували Його багато в чому.
<p>4 Пилат же знову спитав Його: Ти нічого не відповідаєш, бачиш, як багато звинувачень проти Тебе?
<p>5 Але Ісус і на це нічого не відповів, так що Пилат дивувався.
<p>6 На всяке ж свято він відпускав їм одного в’язня, за якого вони просили.
<p>7 Тоді був у темниці один на ім’я Варавва, із своїми спільниками, які під час бунту вчинили вбивство.
<p>8 І народ почав кричати і просити Пилата про те, що він завжди робив для них.
<p>9 Він сказав їм у відповідь: чи хочете, відпущу вам Царя Юдейського?
<p>10 Бо знав, що це через заздрість видали Його первосвященики.
<p>11 Та первосвященики підмовили народ просити, щоб краще відпустив їм Варавву.
<p>12 Пилат же знову сказав їм у відповідь: що ж хочете, щоб я зробив з Тим, Кого ви називаєте Царем Юдейським?
<p>13 Вони знову закричали: розіпни Його.
<p>14 Пилат сказав їм: яке ж зло зробив Він? Вони ж ще дужче закричали: розіпни Його!
<p>15 Тоді Пилат, бажаючи догодити народові, відпустив їм Варавву, а Ісуса, бивши, віддав на розп’яття.
<p>16 Воїни відвели Його всередину двору, тобто в преторію, і зібрали весь полк,
<p>17 і одягли Його в багряницю та, сплівши терновий вінець, поклали на Нього;
<p>18 і почали вітати Його: радуйся, Царю Юдейський!
<p>19 І били Його по голові тростиною, і плювали на Нього та, ставши на коліна, кланялися Йому.
<p>20 Коли ж наглумилися з Нього, зняли з Нього багряницю, одягли Його у власний одяг і повели Його, щоб розіп’яти.
<p>21 І примусили одного перехожого, який ішов з поля, якогось киринеянина Симона, батька Олександра і Руфа, нести хрест Його.
<p>22 І привели Його на місце Голгофу, що означає Лобне місце.
<p>23 І давали Йому пити вино зі смирною; але Він не прийняв.
<p>24 Ті, що розпинали Його, поділили одяг Його, кидаючи жереб, кому що взяти.
<p>25 Була третя година, і розіп’яли Його.
<p>26 І був напис провини Його: Цар Юдейський.
<p>27 З Ним розіп’яли двох розбійників, одного праворуч, а другого ліворуч Нього.
<p>28 І збулося Писання, яке говорить: і до злочинців приєднаний.
<p>29 Ті, що проходили, лихословили на Нього, киваючи головами своїми і кажучи: гей! Ти, Який руйнуєш храм і за три дні створюєш!
<p>30 Спаси Себе Самого і зійди з хреста.
<p>31 Так само і первосвященики з книжниками, глузуючи, говорили один одному: інших спасав, а Себе не може спасти!
<p>32 Христос, Цар Ізраїлів, нехай тепер зійде з хреста, щоб ми бачили, і увіруємо. І розп’яті з Ним ганьбили Його.
<p>33 О шостій же годині настала темрява по всій землі і тривала до дев’ятої години.
<p>34 О дев’ятій годині Ісус викрикнув гучним голосом: Елоі! Елоі! Лама савахфані? — що значить: Боже Мій! Боже Мій! Навіщо Ти Мене покинув?
<p>35 Деякі з тих, що там стояли, почувши те, говорили: Він Іллю кличе.
<p>36 А один побіг, намочив губку оцтом i, настромивши на тростину, давав Йому пити, кажучи: стривайте, побачимо, чи прийде Ілля зняти Його.
<p>37 Ісус же, скрикнувши гучним голосом, спустив дух.
<p>38 І завіса в храмі роздерлася надвоє, зверху донизу.
<p>39 Сотник, який стояв навпроти Нього, побачивши, як Він, так скрикнувши, віддав дух, сказав: воістину Чоловік Цей був Син Божий.
<p>40 Були тут і жінки, які дивилися здалеку; між ними були і Марія Магдалина, і Марія, мати Якова молодшого та Іосії, і Саломія,
<p>41 які і тоді, коли Він був у Галилеї, ходили за Ним і служили Йому, і багато інших, які разом з Ним прийшли до Єрусалима.
<p>42 І настав уже вечір [бо була п’ятниця, тобто день перед суботою].
<p>43 Прийшов Йосиф із Аримафеї, поважний радник, який і сам чекав Царства Божого, і насмілився прийти до Пилата просити тіло Ісусове.
<p>44 Пилат здивувався, що Він уже помер, і, покликавши сотника, спитав його, чи давно помер.
<p>45 І, довідавшись від сотника, віддав тіло Йосифові.
<p>46 Він, купивши плащаницю і знявши Його, оповив плащаницею і поклав Його у гробі, витесаному в скелі, і привалив камінь до дверей гробу.
<p>47 Марія ж Магдалина і Марія Іосієва дивились, де Його поклали.
<h4>16</h4>
<p>1 Як минула субота, Марія Магдалина, Марія Яковова і Саломія купили пахощі, щоб піти помазати Ісуса.
<p>2 І дуже рано, в перший день після суботи, прийшли до гробу, як сходило сонце.
<p>3 І говорять між собою: хто відвалить нам камінь від дверей гробу?
<p>4 І, глянувши, побачили, що камінь відвалений; а він був дуже великий.
<p>5 І, увійшовши у гріб, побачили юнака, який сидів праворуч і був одягнений у білу одежу; і вжахнулися.
<p>6 А він каже їм: не жахайтеся. Ісуса шукаєте Назарянина, розп’ятого. Він воскрес — Його нема тут. Ось місце, де поклали Його.
<p>7 Але йдіть, скажіть ученикам Його і Петрові, що Він буде раніше за вас у Галилеї; там Його побачите, як Він сказав вам.
<p>8 І, вийшовши, вони побігли від гробу. Охопив їх трепет і жах. І нікому нічого не сказали, бо боялися.
<p>9 Ісус же, воскреснувши вранці в перший після суботи день, насамперед явився Марії Магдалині, з якої вигнав сім бісів.
<p>10 Вона пішла і сповістила тих, які були з Ним, що плакали і ридали.
<p>11 Та вони, почувши, що Він живий і що вона бачила Його, — не повірили.
<p>12 Після цього явився в іншому образі двом з них на дорозі, коли вони йшли до села.
<p>13 І ті, повернувшись, сповістили іншим; але й тим не повірили.
<p>14 Нарешті Він явився самим одинадцятьом, коли вони возлежали на вечері, і дорікав їм за невір’я і жорстокосердість, що не повірили тим, які бачили Його воскреслим.
<p>15 І сказав їм: ідіть по всьому світу і проповідуйте Євангеліє всьому творінню.
<p>16 Хто увірує і охреститься, буде спасенний, а хто не увірує, буде осуджений.
<p>17 Віруючих супроводжуватимуть такі знамення: іменем Моїм виганятимуть бісів; говоритимуть новими мовами,
<p>18 братимуть змій; і якщо смертоносне щось вип’ють, не пошкодить їм; покладуть руки на недужих, і вони будуть здорові.
<p>19 Господь же, після розмови з ними, вознісся на небо і сів праворуч Бога.
<p>20 Вони ж пішли і всюди проповідували, а Господь допомагав їм і стверджував слово наступними знаменнями. Амінь.
