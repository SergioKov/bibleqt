<h2></h2>
<h4>1</h4>
<p>1 Як самотньо сидить місто, колись багатолюдне! воно стало, як удова; великий між народами, князь над областями зробився данником.
<p>2 Гірко плаче він уночі, і сльози його на щоках його. Немає у нього утішника з усіх, що любили його; усі друзі його зрадили його, зробилися ворогами його.
<p>3 Іуда переселився з причини біди і тяжкого рабства, оселився серед язичників, і не знайшов спокою; усі, хто переслідував його, наздогнали його у тісних місцях.
<p>4 Путі Сиону ремствують, тому що немає паломників на свято; усі ворота його запустіли; священики його зітхають, дівчата його сумні, гірко і йому самому.
<p>5 Вороги його стали на чолі, вороги його благоденствують, тому що Господь наслав на нього горе за безліч беззаконь його; діти його пішли у полон попереду ворога.
<p>6 І відійшла від дочки Сиону вся її пишність; князі її — як олені, що не знаходять пасовища; знесилені вони пішли попереду погонича.
<p>7 Згадав Єрусалим, у дні бідування свого і страждань своїх, про всі коштовності свої, які були у нього у минулі дні, тоді як народ його впав від руки ворога, і ніхто не допомагає йому; вороги дивляться на нього і глузують з його субот.
<p>8 Тяжко згрішив Єрусалим, за те і зробився огидним; усі, хто прославляв його, дивляться на нього з презирством, тому що побачили наготу його; і сам він зітхає і відвертається назад.
<p>9 На подолі у нього була нечистота, але він не думав про майбутнє своє, і тому надзвичайно принизився, і немає в нього утішителя. «Зглянься, Господи, на біду мою, бо ворог звеличився!»
<p>10 Ворог простяг руку свою на все, найдорогоцінніше для нього; він бачить, як язичники входять у святилище його, про яке Ти заповів, щоб вони не вступали у зібрання Твоє.
<p>11 Весь народ його зітхає, шукаючи хліба, віддає коштовності свої за їжу, щоб підкріпити душу. «Зглянься, Господи, і подивися, як я принижений!»
<p>12 Нехай не буде цього з вами, усі, хто проходить цим шляхом! погляньте і подивіться, чи є хвороба, як моя хвороба, яка осягла мене, яку наслав на мене Господь у день великого гніву Свого?
<p>13 З висоти послав Він вогонь у кістки мої, і він оволодів ними; розкинув сіті для ніг моїх, перекинув мене, зробив мене бідним і сумуючим кожного дня.
<p>14 Ярмо беззаконь моїх зв’язано у руці Його; вони сплетені і піднялися на шию мою; Він послабив сили мої. Господь віддав мене до рук, з яких не можу піднятися.
<p>15 Усіх сильних моїх Господь повалив серед мене, скликав проти мене зібрання, щоб знищити юнаків моїх; як у точилі, потоптав Господь діву, дочку Іуди.
<p>16 Про це плачу я; око моє, око моє виливає води, бо далеко від мене утішитель, який оживив би душу мою; діти мої розорені, тому що ворог переміг.
<p>17 Сион простягає руки свої, але утішителя нема йому. Господь дав повеління про Якова ворогам його оточити його; Єрусалим зробився мерзотою серед них.
<p>18 Праведний Господь, бо я непокірливим був слову Його. Послухайте, усі народи, і подивіться на хворість мою: діви мої та юнаки мої пішли у полон.
<p>19 Кличу друзів моїх, але вони обманули мене; священики мої і старці мої гинуть у місті, шукаючи їжі собі, щоб підкріпити душу свою.
<p>20 Зглянься, Господи, бо мені прикро, хвилюються у мені нутрощі, серце моє перевернулося у мені за те, що я вперто противився Тобі; ззовні зробив бездітним мене меч, а доми — як смерть.
<p>21 Почули, що я стогну, а утішителя у мене немає; почули всі вороги мої про біду мою і зраділи, що Ти зробив це: о, якби Ти повелів настати дню, прореченому Тобою, і вони стали б подібними до мене!
<p>22 Нехай постане перед лице Твоє вся злоба їх; і вчини з ними так само, як Ти вчинив зі мною за всі гріхи мої, бо тяжкі стогони мої, і серце моє знемагає.
<h4>2</h4>
<p>1 Як потьмарив Господь у гніві Своєму дочку Сиону! з небес повалив на землю красу Ізраїля і не згадав про підніжжя ніг Своїх у день гніву Свого.
<p>2 Погубив Господь усі оселі Якова, не пощадив, зруйнував у люті Своїй укріплення дочки Іудиної, повалив на землю, відкинув царство і князів його, як нечистих:
<p>3 у запалі гніву зломив усі роги Ізраїлеві, відвів правицю Свою від ворога і запалав у Якові, як палючий вогонь, що пожирає усе навколо;
<p>4 натягнув лук Свій, як неприятель, спрямував правицю Свою, як ворог, і убив усе, жадане для очей; на скинію дочки Сиону вилив лють Свою, як вогонь.
<p>5 Господь став як супротивник, знищив Ізраїля, зруйнував усі палаци його, зруйнував укріплення його і розповсюдив у дочки Іудиної нарікання і плач.
<p>6 І зняв огорожу Свою, як у саду; розорив Своє місце зібрань, змусив Господь забути свята і суботи на Сионі; і в обуренні гніву Свого відкинув царя і священика.
<p>7 Відкинув Господь жертовник Свій, відвернув серце Своє від святилища Свого, віддав до рук ворогів стіни палаців його; у домі Господньому вони шуміли, як у святковий день.
<p>8 Господь визначив зруйнувати стіну дочки Сиону, простягнув вірьовку, не відхилив руки Своєї від руйнування; знищив зовнішні укріплення, і стіни разом зруйновані.
<p>9 Ворота її вросли у землю; Він зруйнував і розтрощив засуви їх; цар її і князі її — серед язичників; не стало закону, і пророки її не сподобляються видінь від Господа.
<p>10 Сидять на землі безмовно старці дочки Сионової, посипали попелом свої голови, оперезались веретищем; опустили до землі голови свої діви єрусалимські.
<p>11 Виснажилися від сліз очі мої, хвилюються у мені нутрощі мої, виливається на землю печінка моя від загибелі дочки народу мого, коли діти і немовлята умирають від голоду посеред міських вулиць.
<p>12 Матерям своїм говорять вони: «де хліб і вино?», помираючи, подібно до поранених, на вулицях міських, виливаючи душі свої у лоно матерів своїх.
<p>13 Що мені сказати тобі, з чим порівняти тебе, дочко Єрусалима? до чого уподібнити тебе, щоб утішити тебе, діво, дочко Сиону? бо рана твоя велика, як море; хто може зцілити тебе?
<p>14 Пророки твої віщували тобі пусте і неправдиве і не розкривали твого беззаконня, щоб відвернути твій полон, і сповіщали тобі одкровення неправдиві, які і привели тебе до вигнання.
<p>15 Руками сплескують про тебе всі, хто проходить шляхом, свистять і хитають головою своєю про дочку Єрусалима, говорячи: «чи це місто, яке називали досконалістю краси, радістю всієї землі?»
<p>16 Розкрили на тебе пастку свою всі вороги твої, свистять і скрегочуть зубами, говорять: «поглинули ми його, тільки цього дня і чекали ми, дочекалися, побачили!»
<p>17 Звершив Господь, що визначив, виконав слово Своє, сказане у давні дні, розорив без пощади і дав ворогові порадіти над тобою, підніс ріг ворогів твоїх.
<p>18 Серце їх волає до Господа: стіно дочки Сиону! лий струмком сльози день і ніч, не давай собі спокою, не спускай зіниць очей твоїх.
<p>19 Вставай, волай уночі, на початку кожної сторо́жі; виливай, як воду, серце твоє перед лицем Господа; простягай до Нього руки твої за душу дітей твоїх, які гинуть від голоду на перехрестях усіх вулиць.
<p>20 «Споглянь, Господи, і подивися: кому Ти зробив так, щоб жінки їли плід свій, немовлят, вигодуваних ними? щоб убивали у святилищі Господньому священика і пророка?
<p>21 Діти і старці лежать на землі по вулицях; діви мої та юнаки мої впали від меча; Ти убивав їх у день гніву Твого, знищував без милосердя.
<p>22 Ти скликав звідусіль, як на свято, жахи мої, і в день гніву Господнього ніхто не врятувався, ніхто не уцілів; тих, які були мною вигодувані й вирощені, ворог мій знищив».
<h4>3</h4>
<p>1 Я чоловік, який зазнав горя від жезла гніву Його.
<p>2 Він повів мене і ввів у темряву, а не у світло.
<p>3 Так, Він повернув на мене і весь день повертає руку Свою;
<p>4 виснажив плоть мою і шкіру мою, розтрощив кістки мої;
<p>5 огородив мене і обклав гіркотою і тяготою;
<p>6 посадив мене у темне місце, як давно померлих;
<p>7 оточив мене стіною, щоб я не вийшов, обтяжив кайдани мої,
<p>8 і коли я волав і взивав, затримував молитву мою;
<p>9 камінням перегородив дороги мої, виправив стежки мої.
<p>10 Він став для мене, ніби ведмідь у засідці, <i>ніби</i> лев у потаємному місці;
<p>11 викривив путі мої і розтерзав мене, перетворив мене на ніщо;
<p>12 натягнув лук Свій і поставив мене ніби ціллю для стріл;
<p>13 послав у нирки мої стріли із сагайдака Свого.
<p>14 Я став посміховищем для всього народу мого, вседенною піснею їх.
<p>15 Він переситив мене гіркотою, напоїв мене полином.
<p>16 Розтрощив камінням зуби мої, покрив мене попелом.
<p>17 І відійшов мир від душі моєї; я забув про благоденство,
<p>18 і сказав я: загинула сила моя і надія моя на Господа.
<p>19 Помисли про моє страждання і біду мою, про полин і жовч.
<p>20 Твердо пам’ятає це душа моя і падає у мені.
<p>21 Ось що я відповідаю серцю моєму і тому уповаю:
<p>22 з милости Господа ми не зникли, бо милосердя Його не виснажилося.
<p>23 Воно оновлюється кожного ранку; велика вірність Твоя!
<p>24 Господь частина моя, — говорить душа моя, — отже, буду надіятися на Нього.
<p>25 Благий Господь до тих, хто надіється на Нього, до душі, яка шукає Його.
<p>26 Благо тому, хто терпляче очікує спасіння від Господа.
<p>27 Благо людині, коли вона несе тягар у юності своїй;
<p>28 сидить усамітнено і мовчить, бо Він наклав його на неї;
<p>29 вважає вуста свої за порох, <i>думаючи</i>: «можливо, є ще надія»;
<p>30 підставляє щоку свою тому, хто б’є його, пересичується ганьбою,
<p>31 бо не навік залишає Господь.
<p>32 Але послав горе, і помилує з великої благости Своєї.
<p>33 Бо Він не з волі серця Свого карає і засмучує синів людських.
<p>34 Але, коли топчуть ногами своїми всіх в’язнів землі,
<p>35 коли неправедно судять людину перед лицем Всевишнього,
<p>36 коли пригноблюють людину в ділі її: хіба не бачить Господь?
<p>37 Хто це говорить: «і те буває, чому Господь не повелів бути»?
<p>38 Чи не від уст Всевишнього приходить біда і благополуччя?
<p>39 Навіщо ремствує людина, яка живе? кожен ремствуй на гріхи свої.
<p>40 Випробуємо і дослідимо путі свої, і звернімося до Господа.
<p>41 Піднесімо серце наше і руки до Бога, <i>сущого</i> на небесах:
<p>42 ми відпали й були вперті; Ти не пощадив.
<p>43 Ти покрив Себе гнівом і переслідував нас, умертвляв, не щадив;
<p>44 Ти закрив Себе хмарою, щоб не доходила молитва наша;
<p>45 сміттям і мерзотою Ти зробив нас серед народів.
<p>46 Розкрили на нас пастку свою всі вороги наші.
<p>47 Жах і яма, спустошення і руйнування — доля наша.
<p>48 Потоки вод виливає око моє через загибель дочки народу мого.
<p>49 Око моє виливається і не перестає, бо немає полегшення,
<p>50 доки не зглянеться і не побачить Господь з небес.
<p>51 Око моє засмучує душу мою заради всіх дочок мого міста.
<p>52 Всіляко намагалися вловити мене, як пташку, вороги мої, без усякої причини;
<p>53 скинули життя моє в яму і закидали мене камінням.
<p>54 Води піднялися до голови моєї; я сказав: «загинув я».
<p>55 Я заклика́в ім’я Твоє, Господи, з ями глибокої.
<p>56 Ти чув голос мій; не закрий вуха Твого від зітхання мого, від волання мого.
<p>57 Ти наближався, коли я взивав до Тебе, і говорив: «не бійся».
<p>58 Ти захищав, Господи, діло душі моєї; відкупляв життя моє.
<p>59 Ти бачиш, Господи, образу мою; розсуди діло моє.
<p>60 Ти бачиш усю мстивість їх, усі задуми їх проти мене.
<p>61 Ти чуєш, Господи, наругу їх, усі задуми їх проти мене,
<p>62 слова тих, хто повстає на мене і їхні хитрощі проти мене кожного дня.
<p>63 Поглянь, чи сидять вони, чи встають, я для них — пісня.
<p>64 Воздай їм, Господи, за ділами рук їх;
<p>65 пошли їм затьмарення серця і прокляття Твоє на них;
<p>66 переслідуй їх, Господи, гнівом, і знищ їх з піднебесної.
<h4>4</h4>
<p>1 Як потемніло золото, змінилося золото найкраще! камені святилища розкидані по всіх перехрестях.
<p>2 Сини Сиону дорогоцінні, рівноцінні найчистішому золоту, як вони зрівняні з глиняним посудом, виробом рук гончаря!
<p>3 І чудовиська подають соски і годують своїх дитяток, а дочка народу мого стала жорстокою подібно до страусів у пустелі.
<p>4 Язик немовляти прилипає до гортані його від спраги; діти просять хліба, і ніхто не дає їм.
<p>5 Ті, що їли солодке, гинуть на вулицях; виховані на багряниці тиснуться до гною.
<p>6 Покарання нечестя дочки народу мого перевищує страту за гріхи Содома: той загинув миттєво, і руки людські не торкалися його.
<p>7 Князі її <i>були</i> у ній чистіші за сніг, біліші за молоко; вони були тілом кращі за корал, вигляд їх був, як сапфір;
<p>8 а тепер темніші за все чорне лиця їхні; не впізнаю́ть їх на вулицях; шкіра їхня прилипла до кісток їхніх, стала суха, як дерево.
<p>9 Умертвлені мечем щасливіші за померлих від голоду, тому що ці тануть, уражені від нестачі плодів польових.
<p>10 Руки м’якосердих жінок варили дітей своїх, щоб вони були для них їжею у час загибелі дочки народу мого.
<p>11 Звершив Господь гнів Свій, вилив лють гніву Свого і запалив на Сионі вогонь, який пожер основи його.
<p>12 Не вірили царі землі і всі, що живуть у вселенній, щоб ворог і супротивник увійшов у врата Єрусалима.
<p>13 <i>Усе це</i> — за гріхи лжепророків його, за беззаконня священиків його, які серед нього проливали кров праведників;
<p>14 бродили, як сліпі, вулицями, осквернилися кров’ю, так що неможливо було доторкнутися до одягу їх.
<p>15 «Цурайтеся! нечистий!» кричали їм; «цурайтеся, цурайтеся, не доторкайтеся»; і вони йшли засмучені; а між народом говорили: «їх більше не буде!
<p>16 лице Господнє розсіє їх; Він уже не спогляне на них», тому що вони лиця́ священиків не поважають, старців не милують.
<p>17 Наші очі стомлені у даремному чеканні допомоги; зі сторожової вежі нашої ми очікували народ, який не міг урятувати нас.
<p>18 А вони підстерігали кроки наші, щоб ми не могли ходити вулицями нашими; наблизився кінець наш, дні наші сповнилися; прийшов кінець наш.
<p>19 Ті, що переслідували нас, були швидші за орлів небесних; ганялися за нами по горах, ставили засідку для нас у пустелі.
<p>20 Дихання життя нашого, помазаник Господній пійманий у ями їх, той, про якого ми говорили: «під тінню його будемо жити серед народів».
<p>21 Радуйся і веселися, дочко Едома, жителько землі Уц! І до тебе дійде чаша; нап’єшся доп’яна й оголишся.
<p>22 Дочко Сиону! покарання за беззаконня твоє скінчилося; Він не буде більш виганяти тебе; але твоє беззаконня, дочко Едома, Він відвідає і виявить гріхи твої.
<h4>5</h4>
<p>1 Згадай, Господи, що над нами звершилося; споглянь і подивися на наругу нашу.
<p>2 Спадщина наша перейшла до чужих, доми наші — до іноплемінників; 
<p>3 ми зробилися сиротами, без батька; матері наші — як удови.
<p>4 Воду свою п’ємо за срібло, дрова наші дістаються нам за гроші.
<p>5 Нас гонять у шию, ми працюємо, <i>і</i> не маємо відпочинку.
<p>6 Простягаємо руку до єгиптян, до ассиріян, щоб насититися хлібом.
<p>7 Батьки наші грішили: їх уже немає, а ми несемо покарання за беззаконня їхні.
<p>8 Раби господарюють над нами, і нема кому визволити від рук їхніх.
<p>9 З небезпекою для життя від меча, у пустелі дістаємо хліб собі.
<p>10 Шкіра наша почорніла, як піч, від пекучого голоду.
<p>11 Дружин безчестять на Сионі, дівиць — у містах юдейських.
<p>12 Князі повішені руками їхніми, лиця старців не поважаються.
<p>13 Юнаків беруть до жорнів, і діти падають під ношами дров.
<p>14 Старці вже не сидять біля воріт; юнаки не співають.
<p>15 Припинилася радість серця нашого; хороводи наші перетворилися на нарікання.
<p>16 Упав вінець з голови нашої; горе нам, що ми згрішили!
<p>17 Від цього й ниє серце наше; від цього затьмарилися очі наші.
<p>18 Від того, що запустіла гора Сион, лисиці ходять по ній.
<p>19 Ти, Господи, перебуваєш повіки; престіл Твій — у рід і рід.
<p>20 Для чого зовсім забуваєш нас, залишаєш нас на тривалий час?
<p>21 Наверни нас до Тебе, Господи, і ми навернемося; онови дні наші, як у давнину.
<p>22 Невже Ти зовсім відкинув нас, прогнівався на нас безмірно?
