<h2>Перше послання Іоана</h2>
<h4>Розділ 1</h4>
<p>1 Про те, що було споконвіку, про що ми самі чули, свідками чого ми були, що бачили на власні очі й чого торкалися власними руками, про Слово Життя ми свідчимо. * [( <em>Слово </em>З грецької <span>«логос»</span>: будь-який засіб зв’язку або повідомлення інформації. У цьому випадку воно означає «Христос», через Якого Господь сповістив світові про Себе. )]</p>
<p>2 Той, Хто є Життям з’явився нам і ми бачили Його й зараз свідчимо про Нього. Тепер ми сповіщаємо про Вічне Життя, яке було з Отцем, і було явлене нам.</p>
<p>3 Ми бачили й чули Його і тепер сповіщаємо про Нього і вам, щоб ви також мали спільність із нами. А наша спільність — з Отцем і Його Сином Ісусом Христом. * [( <em>спільність </em>Це може означати «єдність у Святому Дусі» або «єднання усіх віруючих через Святий Дух». Також у 7 вірші. )]</p>
<p>4 Отож і пишемо ми про це, щоб радість наша була повною! * [( <em>Отож… наша </em>Деякі грецькі рукописи дають тут слово «ваша». )]</p>
<p>5 Ось Послання, яке ми почули від Ісуса Христа і сповіщаємо вам: «Бог є Світло, і темряви в Ньому немає зовсім».</p>
<p>6 Якщо ж ми говоримо, що прилучилися до Бога, але й продовжуємо жити в темряві гріха, то обманюємо самі себе й не наслідуємо істини.</p>
<p>7 Але якщо ми живемо в Світлі та праведності, як і Він живе у Світлі, то маємо спільність одне з одним, а кров Ісуса, Сина Божого, очищає нас від усіх гріхів.</p>
<p>8 Якщо ж ми стверджуємо, що не маємо гріха, то обдурюємо самі себе. Це означає, що немає в нас правди.</p>
<p>9 Якщо ж ми визнаємо свої гріхи, то Всевишній, справедливий і праведний, прощає їх і очищає нас від усієї неправедності.</p>
<p>10 Якщо ж ми кажемо, що ми не чинили гріха, то робимо з Нього брехуна, і Послання Його — не в наших серцях. * [( <em>не в наших серцях </em>Або «ми не приймаємо Його істинного вчення». )]</p>

<h4>Розділ 2</h4>
<p>1 Любі діти мої! Я пишу до вас про це, щоб ви не грішили. Але якщо хтось і згрішить, то має заступника перед Отцем — праведного Ісуса Христа.</p>
<p>2 Він і є тією жертвою, яка спокутує гріхи наші, і не тільки наші, а й усього світу.</p>
<p>3 Саме так ми можемо бути певні в тому, що пізнали Бога, якщо дотримуватимемося заповідей Його.</p>
<p>4 Хто говорить: «Я знаю Його!» і не виконує заповіді Його, той брехун, і правда не в його серці.</p>
<p>5 А хто слухняний вченню Його, в тому любов до Бога й справді прибуває. Саме так ми можемо переконатися в тому, що ми в Бозі.</p>
<p>6 Хто каже, що живе в Бозі, той мусить жити, як Ісус жив.</p>
<p>7 Любі друзі мої! Я пишу не про нову, а про стару заповідь, яку ви мали споконвіку. Ця стара заповідь — Послання, яке ви чули.</p>
<p>8 А з іншого боку, те, що пишу вам, є водночас і новою заповіддю. І правду цю засвідчено життям Ісуса Христа і вашим життям, бо темрява відступає, а істинне Світло вже сяє.</p>
<p>9 Хто каже, що живе у світлі, але ненавидить брата чи сестру свою, той все ще знаходиться в темряві.</p>
<p>10 Хто любить братів і сестер своїх, той живе у світлі, і немає нічого в його житті, що б змушувало його грішити.</p>
<p>11 А хто ненавидить брата чи сестру свою, той живе у темряві; він безпорадно блукає, не знаючи, куди йде, бо темрява засліпила його.</p>
<p>12 Я пишу до вас, любі діти, бо гріхи ваші були прощені завдяки Ісусу Христу.  </p>
<p>13 Пишу до вас, батьки, бо ви пізнали Того, Хто існував від самого початку. Пишу і вам, молоді, бо ви перемогли лукавого.  </p>
<p>14 Я написав вам, діти, бо ви знаєте Отця. І написав до вас, батьки, бо ви пізнали Того, Хто існував споконвіку. Я написав вам, юнаки, бо ви дужі, і Слово Боже живе в вас, й ви перемогли лукавого.  </p>
<p>15 Не любіть лихий світ, та всього того, що йому належить. Бо той, хто любить цей світ, не має в своєму серці любові до Отця.</p>
<p>16 Адже все, що в цьому світі: що приваблює нашу гріховну природу, що притягає зір наш, усе, чим пишаються люди в цьому світі, — це все не від Отця, а від цього світу.</p>
<p>17 Цей світ проминає разом з усіма своїми спокусами, а хто виконує волю Божу, той живе вічно.</p>
<p>18 Діти мої! Це остання година! Як ви чули, незабаром має прийти ворог Христовий. І зараз вже з’явилося багато ворогів Христа, й з того ми знаємо, що остання година наближається. * [( <em>ворог Христовий </em>Або «антихрист». Також у 22 вірші. )]</p>
<p>19 Ці вороги вийшли з нашого кола, але насправді до нас не належать, бо якби вони до нас належали, то серед нас би й зосталися. Але вони пішли, і це свідчить про те, що насправді ніхто з них до нас не належить.</p>
<p>20 Ви отримали дар від Святого, і всі ви знаєте правду. * [( <em>отримали дар </em>Буквально «були помазані». <em>від Святого </em>«Бога» або «Христа». )]</p>
<p>21 Я ж пишу вам не тому, що ви не знаєте істини, а тому, що ви її знаєте, і тому, що брехня не йде з правди.</p>
<p>22 Хто ж тоді брехун, як не той, хто каже, що Ісус не є Христом? Така людина — ворог Христа. Вона відкидає і Отця, і Сина.</p>
<p>23 Той, хто відрікається від Сина, не має й Отця, а той, хто визнає Сина, має й Отця.</p>
<p>24 Отож усе те, що чули ви від самого початку, має лишитися з вами. І якщо з вами лишається те, що ви чули від початку, то й ви лишитеся в Сині і Отці.</p>
<p>25 Ось, що Господь обіцяв нам, — вічне життя.</p>
<p>26 Це написав я вам про тих, хто намагається обдурити вас.</p>
<p>27 Але той особливий дар, що ви одержали від Христа, з вами лишається. Вам не потрібно, щоб хтось повчав вас, а натомість Дух, яким ви були помазані від Нього, навчає вас усього. І пам’ятайте, що Дух — істинний, а не хибний. Лишайтеся в Христі, як Він і вчив вас.</p>
<p>28 Тепер, любі діти, залишайтеся в Христі, щоб коли Він з’явиться, ми могли бути певні і не засоромлені Ним, коли Він прийде.</p>
<p>29 Якщо ви знаєте, що Христос праведний, то знайте й таке: хто живе праведно, є дитиною Божою.</p>

<h4>Розділ 3</h4>
<p>1 Подумайте, яку велику любов виявив до нас Отець, щоб могли ми називатися дітьми Божими! І ми справді діти Божі! Тому світ і не знає нас, бо не признав і Його.</p>
<p>2 Любі друзі, тепер ми діти Божі, та ще невідомо, ким ми станемо у майбутньому. Але ж ми знаємо, що коли Христос з’явиться знову, ми будемо подібні до Нього, бо ми побачимо Його таким, який Він є!</p>
<p>3 Кожен, хто надіється на Христа, очищає себе так само, як і Він чистий.</p>
<p>4 Кожен, хто грішить, порушує Закон Божий, бо гріх — це порушення Закону.</p>
<p>5 Ви знаєте, що Христос прийшов, аби забрати людські гріхи, сам же Він — безгрішний.</p>
<p>6 Кожен, хто живе у Христі, не може продовжувати грішити, а як хто й продовжує грішити, то значить, що він ніколи не бачив і не знав Його.</p>
<p>7 Любі діти! Не давайте себе обманювати. Той, хто живе праведно, — праведний, як Христос.</p>
<p>8 Той же, хто продовжує грішити, належить дияволу, бо диявол грішив від самого початку. На те й з’явився Син Божий, щоб зруйнувати зроблене дияволом.</p>
<p>9 Той, хто став дитям Божим, більше не живе у гріху, бо нове життя, дане Богом, залишається в цій людині. І вже не може він продовжувати грішити, бо став дитям Божим. * [( <em>нове… Богом </em>Або «Його насіння». )]</p>
<p>10 Ось як розпізнати, хто є дітьми Божими, а хто дияволовими: кожен, хто не живе праведно і не любить братів і сестер своїх, до Бога не належить.</p>
<p>11 Таким є зміст послання, яке ви чули від самого початку, — любіть одне одного.</p>
<p>12 Не вподібнюйтесь Каїну, який належав лукавому і вбив свого брата. За що ж він убив його? Бо вчинки його були лихі, а братові — праведні.</p>
<p>13 Браття і сестри, не дивуйтеся, якщо світ ненавидить вас.</p>
<p>14 Ми знаємо, що перейшли від смерті до життя, бо любимо братів і сестер своїх. Той, хто не любить, залишається мертвим.</p>
<p>15 Хто ненавидить віруючого брата свого — вбивця, а ви знаєте, що жоден убивця не матиме вічного життя в собі. * [( <em>Хто ненавидить… вбивця </em>У цьому вірші Ісус застерігає віруючих не ненавидіти інших, бо ненависть дорівнює вбивству. Також див.: <a href='/ukr_umt/40/5/21-26'>Мт. 5:21-26</a>. )]</p>
<p>16 Отак пізнали ми, що справжня любов — завдяки Христу, Який віддав Своє життя за нас. Нам також належить віддати життя своє за братів і сестер наших.</p>
<p>17 Якщо хтось має статки і бачить, що віруючий брат його у нужді, але не має до нього співчуття, то як можна сказати, що любов Божа живе в ньому?</p>
<p>18 Любі діти! Любов наша повинна бути не тільки словами й розмовами, а й вчинками, що виявляють справжню любов.</p>
<p>19 І так ми впевнюємося, що належимо до правди. Саме так ми заспокоюємо наші серця перед Богом,</p>
<p>20 коли серця наші засуджують нас. Це тому, що Бог величніший за наші серця і знає все. * [( <em>засуджують нас </em>Або «наше серце змушує відчувати провину». )]</p>
<p>21 Любі друзі, якщо серця наші нас не засуджують, то ми без страху наблизимося до Бога.</p>
<p>22 І ми одержуємо від Всевишнього все, про що просимо, бо виконуємо заповіді Його і діємо догідно Богу.</p>
<p>23 Ось, що Він нам заповідав: щоб вірували ми в ім’я Сина Його Ісуса Христа і любили одне одного, як Він наказував нам.</p>
<p>24 Той хто живе згідно з заповідями Божими, живе в Ньому, і Бог живе у такій людині. Ми знаємо, що Бог живе в нас завдяки Духу, який Він дарував нам.</p>

<h4>Розділ 4</h4>
<p>1 Друзі мої любі! Не вірте кожному пророчому духу, але перевіряйте їх, щоб побачити, чи справді вони від Бога. Я кажу вам це, бо чимало лжепророків з’явилось у світі.</p>
<p>2 Ось як ви можете розпізнавати Дух Божий: кожен дух, який визнає, що Ісус Христос прийшов на землю в людській подобі, — такий Дух від Бога.</p>
<p>3 А дух, який не визнає Ісуса, — не від Бога. Це дух ворога Христа, про якого ви чули, котрий наближається і вже в світі. * [( <em>ворога Христа </em>Або «антихриста». )]</p>
<p>4 Діти мої любі, ви належите Богу і перемогли тих лжепророків, адже Бог, Який в вас, — більший, ніж диявол, який у світі.</p>
<p>5 Лжепророки належать світу. Отож те, про що вони говорять, йде від світу, і світ слухає їх.</p>
<p>6 А ми належимо Богу. Той, хто Бога знає, слухає нас, а хто не належить Богу, нас не слухає. Отак ми й можемо відрізнити Дух, який несе правду, від духа, котрий зводить людей.</p>
<p>7 Любі друзі! Любіть одне одного, бо любов — то від Бога. Кожен, хто любить, став Божою дитиною і пізнає Бога.</p>
<p>8 Той, хто не любить, Бога не пізнав, бо Бог — то любов.</p>
<p>9 Отак Бог виявив до нас любов Свою: Він послав Свого єдиного Сина в світ, щоб через Нього ми дістали життя.</p>
<p>10 Справжня любов не в тому, що ми полюбили Бога, а в тому, що Він нас полюбив і послав Свого Сина в жертву, щоб спокутувати гріхи наші.</p>
<p>11 Любі друзі! Як Бог виявив таку любов до нас, то й ми маємо любити одне одного.</p>
<p>12 Ніхто ніколи не бачив Бога, але якщо ми любимо одне одного, то Бог живе в нас, і любов Його в нас удосконалюється.</p>
<p>13 Отак ми розпізнаємо, що живемо в Бозі, а Він у нас, бо дав Він нам Дух Свій.</p>
<p>14 Ми самі бачили й зараз свідчимо, що Отець послав Свого Сина, щоб Він став Спасителем світу.</p>
<p>15 Якщо хтось визнає, що Ісус — Син Божий, Бог живе в ньому, і він живе в Бозі.</p>
<p>16 Отож ми знаємо і віримо в любов Бога до нас. Бог — це любов. І той, хто живе в любові, живе з Богом, і Бог живе у ньому.</p>
<p>17 Оскільки любов Божа удосконалюється в нас, то ми будемо певні в День Суду, бо в цьому світі ми, як Христос. * [( <em>Христос </em>Буквально «Той Самий». )]</p>
<p>18 Там, де є любов, немає страху, бо досконала любов Божа проганяє страх, пов’язаний з покаранням. І той, хто боїться, не сповнений досконалої любові.</p>
<p>19 Ми любимо, бо спочатку Бог полюбив нас.</p>
<p>20 Якщо хтось говорить: «Я люблю Бога», — але ненавидить брата чи сестру свою, той брехун. Бо хто не любить брата чи сестру свою, яких він бачив, то як він може любити Бога, Якого не бачив?</p>
<p>21 Ми отримали цю заповідь від Христа: хто любить Бога, мусить також любити братів і сестер своїх.</p>

<h4>Розділ 5</h4>
<p>1 Хто вірить, що Ісус — Христос, той народився від Бога. А кожен, хто любить Отця, любить і дітей Його.</p>
<p>2 Так дізнаємося ми, що любимо дітей Божих: полюбивши Бога і дотримуючись заповідей Його.</p>
<p>3 Ми виявляємо свою любов до Нього, виконуючи Його заповіді, котрі не такі й важкі для нас.</p>
<p>4 Бо кожен, хто народився від Бога, перемагає світ.</p>
<p>5 Так, наша віра перемогла світ. То хто ж переможе світ, як не той, хто вірить, що Ісус — Син Божий?</p>
<p>6 Ісус Христос — це Той, Хто прийшов до нас із водою і кров’ю. Він прийшов не тільки з водою, а й з кров’ю, і Дух свідчить про те, а Дух — то істина. * [( <em>водою і кров’ю </em>Очевидно мається на увазі вода Ісусового хрещення, та кров, яку Він пролив на хресті. )]</p>
<p>7 Тому є три свідки:</p>
<p>8 Дух, вода і кров. І всі троє стверджують одне й те саме.</p>
<p>9 Якщо ми довіряємо свідченням людей, то маємо визнати, що Господнє свідчення — набагато значніше. Бо цінність Божого свідчення в тому, що Він свідчить про Свого власного Сина.</p>
<p>10 Той, хто вірить в Сина Божого, несе це свідчення у собі самому. А хто не вірить Богу, робить із Нього брехуна, бо не вірить Його свідченню про Сина Свого.</p>
<p>11 Ось у чому це свідчення полягає: Бог дарував нам вічне життя, і життя це у Сині Його.</p>
<p>12 Той, хто має Сина, має життя, а хто не має Сина, не має й життя.</p>
<p>13 Я пишу про це вам, хто вірує в ім’я Сина Божого, щоб знали ви, що маєте життя вічне.</p>
<p>14 Ми маємо впевненість в Бога, і якщо ми попросимо про щось згідно з волею Його, Він почує нас.</p>
<p>15 І якщо ми знаємо, що Всевишній чує нас, то хоч би про що ми просили, неодмінно одержимо від Нього.</p>
<p>16 Якщо хтось бачить, що брат його чинить гріх, але не смертний, мусить молитися за брата, і Бог даруватиме грішному життя. Але це так, якщо той гріх не веде до смерті. Бо є гріхи, які ведуть до смерті, і я не про них кажу, щоб ви молилися.</p>
<p>17 Всякий неправедний вчинок є гріховним, але існує гріх, який не веде до смерті.</p>
<p>18 Ми знаємо, що хто став дитям Божим, більше не грішить. Навпаки, Син Божий охороняє його, і лукавий не може завдати йому ніякої шкоди. * [( <em>Син… його </em>Буквально «Той, Хто народився від Бога, охороняє його» або «охороняє Себе». <em>завдати… шкоди </em>Або «торкнутися». )]</p>
<p>19 Ми знаємо, що належимо Богу, хоча світ — під владою лукавого.</p>
<p>20 Але знаємо ми, що Син Божий прийшов і дав нам розуміння, щоб ми пізнали Того, Хто є істинний. І ми справді у Тому, Хто істинний, оскільки ми в Його Сині, Ісусі Христі. Він — істинний Бог і вічне життя.</p>
<p>21 Діти мої! Бережіть себе від лжебогів. * [( <em>лжебогів </em>Або «бовванів» чи «ідолів». )]</p>


