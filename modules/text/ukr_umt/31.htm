<h2>Овдi</h2>
<h4>Розділ 1</h4>
<p>1 Ось з’ява, яка була Овдію. Ось що Господь мій Бог сказав про Едом: «Почули ми звістку від Господа й послав Він посланця сказати усім народам: „Війною ми підемо на Едом”.  </p>
<p>2 І Я зроблю тебе, Едоме, найменшим між народів, і зневажатимуть тебе усі надміру.  </p>
<p>3 Погорда серця твого обдурила тебе, того, хто мешкає в щілинах неприступних скель, чий дім — гора висока, бо думав ти: „Хто може мене скинути униз на землю?”» * [( <em>неприступних скель </em>Очевидно, йдеться про неприступні скелі поблизу міста Села, столиці Едому. )]</p>
<p>4 Ось що говорить Господь: «Навіть якщо літаєш ти високо, немов орел, та гніздо в’єш собі серед зірок, звідти скину Я тебе.  </p>
<p>5 Тебе вщент зруйновано буде: до тебе злодії прийдуть, грабіжники вночі наскочать, та заберуть усе, що либонь забажають. Коли наймити у виноградниках твоїх збирають врожай, вони залишають де-кілько грон на лозі.  </p>
<p>6 Але вороги пильно шукатимуть скарби таємні, які приховував Ісав, та, знайшовши їх, пограбують усе, нічого не залишать! * [( <em>Ісав </em>Інша назва «Едому». )]</p>
<p>7 Всі, з ким Угоду маєш, гнатимуть тебе аж до кордону, обдурять спільники тебе і переможуть. І друзі, з ким ти хліб ділив, на тебе наготують пастку, говорячи: „Він нічого не запідозрює!”»  </p>
<p>8 «Хіба не буде так, — Господь говорить, — що в день той мудрих геть Я вигублю з Едому, і розумних вижену із гір Ісава. * [( <em>розумних… Ісава </em>Едом був відомий як центр освіти в древній Палестині. )]</p>
<p>9 І навіть воїни твої, Темане, злякаються, бо вбито буде їх в горах Ісава. * [( <em>Теман </em>Велике місто в Едомі. )]</p>
<p>10 За кривду свого брата Якова тебе покриє сором, і вигублений будеш ти повік.  </p>
<p>11 Того дня, коли ти осторонь стояв, й Ізраїлю не пропонував допомоги, коли чужинці захопили все добро його, коли ввійшли ті зайди в його брами і розіграли жеребом Єрусалима долю, а ти, Едоме, в той день був як один із них, чекаючи на частку свою.  </p>
<p>12 В той день було не варто зловтішатись із горя брата Якова, не слід тобі в той день було радіти з гибелі народу Юди, не слід було хвалитися в день їхнього нещастя. * [( <em>зловтішатись </em>Буквально «дивитися». Також див.: <a href='/ukr_umt/31/1/1'>Овд. 13</a>. <em>хвалитися </em>Буквально «збільшувати свого рота». )]</p>
<p>13 Не слід тобі було заходити до брами Мого народу в день його страждань. Не варто було зловтішатися з його біди у день, коли його спіткало лихо. Не слід було забирати його добро під час його біди.  </p>
<p>14 Не слід тобі було стоять на перехресті, щоб не пускати втікачів, не слід було тобі віддати ворогам усіх, хто уцілів у день нещастя.  </p>
<p>15 Бо наближається Господній день до всіх народів. Як ти вчинив, так і з тобою вчинять, твої діла впадуть на голову твою.  </p>
<p>16 Бо так, як ви пролили кров на горі Моїй святій, так і інші народи проллють і вашу кров. Вам прийде кінець, начебто вас ніколи й не було! * [( <em>пролили </em>Буквально «пили». )]</p>
<p>17 Та на горі Сіон залишаться вцілілі, гора Сіон і далі лишиться святою, й народ Якова знов володітиме майном своїм. * [( <em>народ Якова </em>Буквально «дім Якова». )]</p>
<p>18 І буде він, народ Якова, вогнем, народ Йосипа — полум’ям, а народ Ісава — соломою, який перетвориться на попіл, бо спалять й пожеруть його вони». «І жодного, хто вижив, не лишиться в Ісавовому домі, — так Господь звелів. — * [( <em>народ Ісава </em>Буквально «дім Ісава». )]</p>
<p>19 Й народ Неґева заволодіє горами Ісава, народ з підгір’я завоює филистимські землі. Цей народ мешкатиме на землях Ефраїма, та на рівнинах Самарії, а Веніамин — в Ґілеаді.  </p>
<p>20 А військо ізраїльських вигнанців заволодіє ханаанцями аж до Зарефата. А вигнанці з Єрусалима в Сефараді завоюють міста Неґеву. * [( <em>Сефарад </em>Можливо, мова йде про Іспанію. )]</p>
<p>21 А визволителі зійдуть на Сіон, та керуватимуть народом, який живе на горі Ісава. Та все ж, те царство належатиме Господу». * [( <em>визволителі </em>Або «переможці», чи «спасителі», тобто ті, хто вів свій народ до перемоги у битві. )]</p>


