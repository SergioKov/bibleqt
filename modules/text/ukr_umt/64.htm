<h2>До Филимона</h2>
<h4>Розділ 1</h4>
<p>1 Вітання від Павла, в’язня заради Ісуса Христа, і Тимофія, брата нашого, Филимонові, дорогому другові нашому і соратнику.</p>
<p>2 Також Апфії, сестрі нашій, та Архипові, сподвижнику нашому, і церкві, яка зустрічається в домі твоєму.</p>
<p>3 Благодать і мир вам від Бога, Отця нашого, і від Господа Ісуса Христа.</p>
<p>4 Я завжди дякую Богові, згадуючи тебе в своїх молитвах,</p>
<p>5 бо я чую про твою віру в Господа Ісуса і любов до всіх святих людей Божих.</p>
<p>6 Я молюся, щоб віра, яку ти поділяєш з нами, привела тебе до розуміння всього того доброго, що ми маємо в Христі. * [( <em>того доброго </em>Або «кожного благословення». )]</p>
<p>7 Брате мій, твоя любов і допомога людям Божим були їм великим надхненням, а для мене — радістю і втіхою.</p>
<p>8 Отже, як брат твій у Христі я можу наважитися вказати тобі, що мусиш робити. * [( <em>як брат твій у Христі </em>Або «владою, яку маю у Христі». )]</p>
<p>9 Але ж я не наказую, а закликаю тебе в ім’я любові. Благаю тебе я, Павло, старий чоловік, а зараз ще й в’язень в ім’я Ісуса Христа.</p>
<p>10 Я прошу тебе заради сина свого, Онисима, батьком якого я став у в’язниці.</p>
<p>11 Колись він був непотрібний тобі, та зараз він став корисний не лише тобі, а й мені. * [( <em>непотрібний… корисний </em>У цьому вірші Павло використовує гру слів, основану не імені «Онисим», яке з грецької перекладається як «корисний». )]</p>
<p>12 Я посилаю його назад до тебе, але ж мені так важко це робити, ніби я віддаю тобі власне серце.</p>
<p>13 Мені б хотілося затримати його тут зі мною, щоб він послужив мені замість тебе, поки я у в’язниці за Добру Звістку.</p>
<p>14 Та я не хотів нічого робити без твоєї згоди, щоб будь-який добрий вчинок твій був не з примусу, а з твоєї доброї волі.</p>
<p>15 Можливо, він для того і був розлучений з тобою ненадовго, щоб ти назавжди прийняв його до себе,</p>
<p>16 вже не як раба, але вище за раба — як свого улюбленого брата. Я дуже люблю його, але ти полюбиш його ще дужче, і не просто як людину, а й як брата в Господі.</p>
<p>17 Якщо ти вважаєш мене другом своїм, то прийми Онисима, як ти прийняв би мене.</p>
<p>18 А якщо він чимось скривдив тебе або заборгував щось, то зарахуй це мені.</p>
<p>19 Я, Павло, пишу це власноручно: я поверну тобі цей борг, не кажучи вже про те, що ти зобов’язаний мені своїм життям.</p>
<p>20 Тож, будь ласка, як справжній учень Господній і брат мій у Христі, задовольни прохання моє. Зробивши це, ти підбадьориш і підтримаєш серце моє. * [( <em>задовольни прохання моє </em>У цьому вірші Павло використовує гру слів, основану не імені «Онисим» та дієслові, яке має схожий корінь. )]</p>
<p>21 Я пишу тобі, маючи впевненість, що ти послухаєшся, і знаю, що ти зробиш навіть більше, ніж я кажу.</p>
<p>22 Також приготуй, будь ласка, помешкання для мене, бо маю надію, що молитвами вашими повернуся до вас безпечно.</p>
<p>23 Епафрас, мій товариш по ув’язненню в ім’я Христа Ісуса, вітає тебе.</p>
<p>24 Вітають також Марко, Аристарх, Лука і Димас, соратники мої.</p>
<p>25 Нехай благодать Господа Ісуса Христа буде з духом вашим.</p>


