<h2>Книга Пророка Єремiї</h2>
<h4>Розділ 1</h4>
<p>1 Це слова Єремії, сина Гилкії, одного з священиків, що мешкали в Анатоті, в землі Веніаминовій. * [( <em>Єремії… Веніаминовій </em>Можливо, ці священики належали до родини Авіатара. Авіатар був первосвящеником в Єрусалимі за часів царя Давида. Він був висланий до Анатототу царем Соломоном. Див.: <a href='/ukr_umt/11/2/26'>1 Цар. 2:26</a>. )]</p>
<p>2 Слова ці були йому від Господа за часів правління Йосії, сина Амона, царя юдейського, тринадцятого року його царювання. * [( <em>тринадцятого року </em>Тобто у 627 р. до Р. Х. )]</p>
<p>3 Також ці слова було відкрито йому за царювання Єгоякима, сина Йосії, царя юдейського, аж до одинадцятого року Седекії, сина Йосії, царя юдейського, й до вигнання з Єрусалима в п’ятому місяці.</p>
<p>4 Дійшло до мене слово Господа:</p>
<p>5 «Перш, ніж Я утворив тебе в утробі, Я вже знав тебе. Перш, ніж вийшов ти з черева матері своєї, Я обрав тебе, призначивши тебе пророком для народів».  </p>
<p>6 Я відповів: «Але ж, Господи, Боже мій, не вмію я говорити як пророк, бо я молодий».</p>
<p>7 Господь сказав мені: «Не кажи, що ти лише юнак, бо підеш ти до всіх, до кого Я пошлю тебе, і говоритимеш усе, що накажу тобі.  </p>
<p>8 Людей не бійся, бо Я з тобою буду, щоб захистити тебе». Це — слово Господа.  </p>
<p>9 Тоді Господь простягнув руку й торкнувся уст моїх, сказавши: «Я вклав Мої слова до уст твоїх.  </p>
<p>10 Сьогодні Я призначаю тебе стати над народами й царствами. Ти будеш викорінювати, губити, руйнувати і валити, будувати і насаджувати знов».  </p>
<p>11 Слово Господа було до мене: «Що бачиш ти, Єреміє?» Я відповів: «Я бачу гілку мигдалю».</p>
<p>12 І сказав мені Господь: «Ти добре бачиш, бо Я пильную за Своїми словами, аби впевнитись, що вони здійсняться». * [( <em>Я пильную </em>Гебрейське слово «пильнувати» звучить майже так само, як слово «мигдаль». )]</p>
<p>13 І вдруге було слово Господа до мене: «Що ти бачиш?» Я відповів: «Я бачу, як кипить вода в казані, який повернутий від півночі».</p>
<p>14 І Господь сказав мені: «Із півночі біда прийде на всіх людей землі цієї.  </p>
<p>15 Бо Я прикличу всі племена царств півночі. Прийдуть вони, і кожен з них поставить престол свій при відчинених брамах Єрусалима». Так сказав Господь: «Війною пройдуть довкола нього і по усіх містах юдейських.  </p>
<p>16 Я винесу дітям Ізраїлю вирок за злочини, через які вони від Мене відвернулись. Вони приносили пожертви іншим богам і низько поклонялись бовванам тим, що виробили власними руками.  </p>
<p>17 Ти ж, Єреміє, буть напоготові, ти мусиш встати і сказати все, що Я звелю тобі наказати народові своєму. Тобі боятися людей не слід, інакше Я тебе злякаю ними.  </p>
<p>18 Сьогодні Я зроблю тебе неприступним містом, немовби стовп залізний, бронзову стіну, що всій землі протистояти може: царям Юдеї і її князям, священикам і людям цього краю.  </p>
<p>19 Вони боротимуться проти тебе, але не вдасться їм тебе здолати. Кажу це Я, бо Я з тобою буду, і захищу тебе». Так наказав Господь.  </p>

<h4>Розділ 2</h4>
<p>1 Слово Господа дійшло на мене:</p>
<p>2 «Іди скажи людям Єрусалима про те, що каже Господь: „Твоєї юності кохання щире пам’ятаю, як нареченою Моєю ти була. Я пам’ятаю, як за Мною ти ішла через пустелю, в незасіяну ту землю. * [( <em>Я пам’ятаю… землю </em>У цьому зверненні Господь каже про народ ізраїльський, як про свою дружину. )]</p>
<p>3 Для Господа Ізраїль був святий, він був найпершим із Його плодів. Й на тих, хто б його з’їсти намагався, страждання тяжкі випали за гріх”». Так стверджує Господь.  </p>
<p>4 Почуйте слово Господа, нащадки Якова і всі коліна дому Ізраїля.  </p>
<p>5 Ось що Господь каже: «Чим завинив Я перед вашими батьками, що відцуралися вони Мене, поклоняючись нікчемним ідолам вони самі зробили все своє життя нікчемним.  </p>
<p>6 Вони не говорили: „Де Той Господь, Який вивів нас з єгипетських земель, Той, Хто примусив нас йти в пустелю, землю невідому і страшну, засушливу і небезпечну пустку, в якій ніколи люди не жили?”  </p>
<p>7 Тож Я привів вас на родючі землі, де вдосталь є для вас плодів і благ. Та ви прийшли, і осквернили Мою землю, і спадщину Мою звели на пси. * [( <em>родючі </em>Слово «сад» — «кармея». На території Ізраїлю є гори, що мають назву Кармея. Земля обабіч цих гір дуже родюча, тож імовірно, що Єремія вдається до гри слів. )]</p>
<p>8 Священики не кажуть: „Де Господь?” Ті, хто знаються у законах, не думають про Мене, а пастирі від Мене відступились, й пророки пророкували ім’ям Ваала і поклонялися речам нікчемним».  </p>
<p>9 «За те Я знову звинувачу вас, — Господь так каже, — і нащадків ваших.  </p>
<p>10 Підіть лишень до островів Киттим і подивіться, або пошліть когось в Кедар, нехай побачить, як там живуть, чи є там щось таке, як тут. * [( <em>островів Киттим </em>Загальна назва островів в Середземному морі. <em>Кедар </em>Земля, яка належала одній з аравійських сімей на сході від Палестини. )]</p>
<p>11 Чи замінив якийсь народ своїх богів? Та ж ні. Хоча вони й не є богами. А Мій народ та й проміняв же Мою славу на щось таке, безглузде взагалі».  </p>
<p>12 «Здригніться, небеса, від цього, здивуйтеся, жахніться, — так сказав Господь. —  </p>
<p>13 Бо ж Мій народ вчинив подвійне лихо проти Мене: він відвернувся від Бога, джерела води живої, й натомість копанок собі нарив. А це ж бо копанки ну геть діряві, хіба ж у них утриматись воді? * [( <em>копанок собі нарив </em>Тобто «звернувся до лжебогів». )]</p>
<p>14 Хіба Ізраїль раб? Чи від раба він народився? Чому для інших здобиччю він став?  </p>
<p>15 Неначе леви, гарчали вороги на нього, та переможно ревли. Вони цю землю перетворили на руїну, спустошили міста, тому ніхто тут не живе.  </p>
<p>16 І навіть мешканці Мемфіса й Тапанеса завдали шкоди голові твоїй. * [( <em>Мемфіса й Тапанеса </em>Великі міста в Єгипті. )]</p>
<p>17 Чи не тому це сталося з тобою, що Бога ти покинув, Господа свого, коли Він вів тебе дорогою Своєю. * [( <em>коли… Своєю </em>Цього речення у древньогрецьких перекладах немає. )]</p>
<p>18 Поміркуйте люди Юдеї, що будете робити зараз: чи в Єгипті з Нілу пити або в Ассирії — з Євфрату?  </p>
<p>19 Те зло, що скоїв ти, тебе й покарає, відступництво твоє навчить тебе. Поглянь і зрозумій, яке для тебе лихо відмовитись від Бога, Господа твого. Та страху у тобі нема переді Мною». Господь мій Всемогутній каже так:  </p>
<p>20 «Кажу так, бо давно ярмо зламала, давно порвала ланцюги свої. Сказала ти: „Господу служить не буду!” Бо ти давно вже на узвишшях, під кожним деревом з рясним гіллям ти радо розлягалася для розпусти. * [( <em>ярмо </em>Або ж обов’язки та відповідальність, що покладаються на Бога. <em>давно… свої </em>Тут знову автор звертається до раніше вживаної метафори, порівнюючи ізраїльський народ з нареченою, зі Своєю дружиною. Зламати ярмо — це був символ розлучення, звільнення жінки з-під влади чоловіка. Існувала навіть давньогрецька приказка: «Я твоє ярмо ламаю, ланцюги твої розриваю». Очевидно, саме ця приказка обігрується тут. <em>розлягалася для розпусти </em>Тобто «поклоніння лжебогам». )]</p>
<p>21 Я посадив тебе, як виноград, добірне висіваючи насіння. То як же це перетворилась ти на дикі зарості лози?  </p>
<p>22 Якби ти навіть вимилася лугом, якби багато мила змила ти, для Мене все одно була б брудною, через гріх твій». Так Каже Господь Бог:  </p>
<p>23 Як можеш ти казати: «Я — чиста, не поклоняюся Ваалу я?» Поглянь на свої вчинки у долині, про те подумай, що ти наробила. Була ти, ніби спритна верблюдиця, що бігає весь час туди сюди.  </p>
<p>24 Немов ослиця, що до волі звикла, яка живе за покликом душі, в гарячому бажанні втягує повітря. Хто зможе загнуздати хіть її? І будь-який осел, який її запрагне, завжди знайде її в належний час.  </p>
<p>25 Юдея, полиш ганятися за іншими богами, та спрагла, не бажай негідних ідолів. «Дарма, — Мені відповіла ти. — Адже я люблю чужих богів, тому піду за ними».  </p>
<p>26 Як знічується злодій у руках закону. Так само й дім Ізраїля знітився, його царі, його володарі, пророки і священики його.  </p>
<p>27 Вони кажуть дереву: «Батько ти мій». Вони кажуть каменю: «Ти породив мене». До Мене повернулися спиною, не обличчям, але в лиху годину кажуть: «Устань і порятуй нас, Боже.  </p>
<p>28 А де ж твої боги поділись, яких, народ Ізраїлю, ти сам зробив для себе? Хай встануть, хай тебе врятують. Адже богів у тебе стільки ж, як міст в твоїй землі, Юдеє.  </p>
<p>29 Чого ж ви зараз винуватите Мене? Самі ж ви зло чинили проти Мене!» Каже так Господь:  </p>
<p>30 «Даремно Я карав синів твоїх, вони нічого не навчились з покарання. Ваш меч пожер усіх пророків, яких послав Я вас застерегти, він був, неначе лев скажений.  </p>
<p>31 Ви, люди цього покоління, до вас звертається Господь. Чи був Я для Ізраїлю пустелею? Чи був землею темряви для них? Чому ж тоді народ мій каже: „Ходім. До Господа не вернемося більш?”  </p>
<p>32 Чи забуває наречена про свої прикраси? Чи може про фату вона забути? Але ж народ Мій забув Мене нелічено вже скільки-то разів.  </p>
<p>33 Яка ти вправна в пошуках любові у лжебогів, бо добре вивчилась чинити зло.  </p>
<p>34 Кров на руках твоїх — життя невинні, це кров невинних бідаків, яких ти не впіймала на крадіжках. Але про все це ти казала так:  </p>
<p>35 „Немає на мені вини. І, звісно, на мене не впаде Господній гнів”. Та Я судитиму тебе, бо ти брехала: „Я не грішила”.  </p>
<p>36 Але як же легко для тебе поміняти шлях. Ти будеш розчарована в Єгипті, як розчарована в Ассирії була.  </p>
<p>37 З Єгипту вийдеш ти, в ганьбі закрив лице. Господь відкинув тих, на кого покладалась, і їхня підтримка тобі не допоможе».  </p>

<h4>Розділ 3</h4>
<p>1 «Як розлучаться чоловік і жінка, і жінка та від чоловіка йде, і скоро собі іншого знаходить, чи ж зможе вернутися до неї чоловік? Ні! Якби що трапилось таке, тоді б спаганена була оця земля? Юдея, ти з багатьма коханцями злягалась, немов повія та, а тепер ідеш до Мене знов?» — Господь сказав. * [( <em>коханцями </em>Тобто «лжебогами». )]</p>
<p>2 «Ти погляд підведи на пагорби кремнисті, і місце там знайди, де б не блудила ти. Чекаючи на них, сидиш ти край дороги, неначе кочівник-аравієць в пустелі. Зганьбила землю ти розпустою й гріхом.  </p>
<p>3 Тож припинилися дощі рясні і вчасно весняні дощі не впали. Розпусниця на вигляд ти, і сорому в тобі немає.  </p>
<p>4 Тепер чи звернешся ти знов до Мене: „Ти Батько мій, Друг юних днів моїх?”  </p>
<p>5 „Чи гніватися буде вічно Він? Чи гнів Його продовжиться назавжди?” — говориш ти, але грішиш завжди, де тільки можеш».  </p>
<p>6 І Господь сказав мені за часів царювання Йосії: «Чи бачив ти, що зробила підступна Ізраїль? Сходила вона на кожне узвишшя, й під кожним деревом рясним чинила розпусту, поклоняючись нікчемним ідолам. * [( <em>підступна Ізраїль </em>Тут говориться про Ізраїль, як про невірну жінку, та про те, що десять північних племен відвернулися від Господа й почали поклонятися іншим богам. Див.: Осія 2. )]</p>
<p>7 І Я сказав собі: „Накоївши такого, вона повернеться до Мене”. Але вона не повернулась, а її брехлива сестра Юдея бачила все це.</p>
<p>8 І як Я побачив усю цю розпусту, якою займалася підступна Ізраїль, Я відштовхнув її. Я розлучився з нею, та її підступна сестра Юдея не злякалася. Вона також погрузла в розпусті.</p>
<p>9 І вона не вбачала в тому чогось нечестивого, що зганьбила своєю розпустою всю Мою землю, і перелюб чинила з камінням і деревами. * [( <em>з камінням і деревами </em>Саме з каменя й дерева найчастіше виготовлялися боввани. Єремія звинувачує тут поклоніння богам інших народів. )]</p>
<p>10 І навіть по всьому цьому підступна сестра її Юдея не повернулася до Мене всім своїм серцем. Вона тільки прикидалася». Так каже Господь. * [( <em>по всьому цьому </em>Під час царювання Йосія впровадив великі реформи у релігійній практиці, заборонивши поклоніння іншим богам, крім Господа, і поклонялися всі тільки в Єрусалимі. Тож «по всьому цьому» стосується реформ. )]</p>
<p>11 І Господь сказав мені: «Підступна Ізраїль більш праведна, ніж зрадлива Юдея, тому що щиро визнала свою вину».</p>
<p>12 Іди й проголоси слова ці на півночі. Скажи так: «Повернися, підступна Ізраїль, — каже Господь. — Я більш на тебе не гніваюся, бо справді милосердний Я. Не гніватимусь Я на тебе повік.  </p>
<p>13 Тільки визнай провину свою, визнай, що грішила проти Господа Бога твого. І що поклонялася багатьом богам чужим під південним деревом розкішним, і не слухалася ти Мене». Так каже Господь.  </p>
<p>14 «Поверніться, діти бунтівні, — каже Господь, — бо Я володар ваш. Я візьму вас по одному з міст та по двоє з родів і приведу вас до Сіону.</p>
<p>15 Я дам вам пастирів, що до душі Мені, вони дбатимуть про вас мудро і вправно.</p>
<p>16 Ви примножитеся й рясно заселите землю, як настануть ті дні, коли людям більше не треба буде говорити про ковчег Заповіту Господа. Вони не думатимуть про нього, не пам’ятатимуть, їм більше не потрібно буде дбати про нього, ані виготовляти його знову.</p>
<p>17 Тоді назвуть вони Єрусалим Престолом Господнім. Усі народи зберуться в Єрусалимі, щоб уславити ім’я Господа й вони не плекатимуть більше затятість своїх лихих сердець.</p>
<p>18 На ті часи дім Юди і Ізраїля прийдуть разом із землі північної до країни, яку віддав Я батькам вашим у спадок».</p>
<p>19 Господь сказав: «Я хочу ставитися до вас, як до дітей Своїх. Я дам вам жадану землю у спадок, що найвище цінується між народами». Я казав: «Ти зватимеш мене „Мій батько”, і більше не покинеш мене.  </p>
<p>20 Ти підступна й невірна жінка, що зрадила свого чоловіка. Це правда, доме Ізраїля, що зрадила ти Мене.  </p>
<p>21 Голос чути по узвишшях кам’янистих, плач і благання дітей Ізраїлю, бо скривили вони шлях свій, бо забули Господа Бога свого.  </p>
<p>22 Поверніться, бунтівні сини, і Я прощу відступництво ваше». Тільки скажіть: «Ми прийдемо до Тебе, бо Ти — Господь наш Бог.  </p>
<p>23 Справді, узвишшя допомоги не дадуть, що ми чуємо з гір, то пусте. Справді, спасіння Ізраїлю — в Господі нашому Бозі. * [( <em>узвишшя… пусте </em>Ізраїльтяни піднімалися на узвишшя, щоб поклонятися бовванам, бо вважалося, що боги живуть на узвишшях. )]</p>
<p>24 Той огидний бог Ваал, пожер все те, що батьки наші тяжко напрацювали: то були вівці їхні й отари їхні, й дочки та сини їхні.  </p>
<p>25 Лягаймо в ганьбі своїй, і хай безчестя наше вкриє нас. Бо грішили перед Господом нашим Богом і ми, і батьки наші — з молодості й аж донині. І не слухали ми голосу Господа Бога нашого».  </p>

<h4>Розділ 4</h4>
<p>1 «Ізраїлю, якщо ти хочеш повернутись, — Господь каже, — повернись до Мене, бовванів забери з очей Моїх і не ходи за іншими богами.  </p>
<p>2 Й коли ти присягатимешся Господом, й робитимеш це чисто, щиросердно й чесно, тоді народи Він благословить, й вони хвалитимуться тим, що сотворив Господь».  </p>
<p>3 Бо так Господь каже до мужів Юдеї та Єрусалима: «Оріть ниву неорану й не розкидайте зерен серед будяків.  </p>
<p>4 Мужі Юдеї та Єрусалима, змініться, ради Господа, геть необрізанність ваших сердець. Однак, якщо не зробите цього, то гнів Мій спалахне, мов той вогонь. Й тоді його уже нічим не загасити через гріховність вашого життя». * [( <em>необрізанність… сердець </em>Єремія говорить, що справжнє обрізання повинно бути у нутрі, в серці. )]</p>
<p>5 Скажи це усьому народу Юдеї: В Єрусалимі хай Мої слова почують: «Сурміть у сурми! Голосно гукайте! Збираймося разом в міста-фортеці.  </p>
<p>6 Піднімем прапори, Сіон щоб попередить. Втікайте, схованку шукайте, не баріться, бо з півночі веду біду й руїну. * [( <em>бо з півночі… руїну </em>Ймовірно, йдеться про «Вавилон», але також може означати людей зі Східної Туреччини, які вели війни в 7 ст. до Р. Х. <em>Сіон </em>Тобто «Єрусалим». )]</p>
<p>7 Підвівся лев із лігва, вирушає, уже в путі погуба для народів. Він з дому вирушив, щоб зруйнувати твій край. Міста твої спустошені лежатимуть в руїнах.  </p>
<p>8 Тож одягни волосяницю і лементуй, голоси від туги, адже Господній гнів на нас іще живий.  </p>
<p>9 Тоді царя покине мужність, відвагу втратять всі воєначальники його, священики злякаються, здивуються пророки». Так каже Господь.  </p>
<p>10 Сказав я: «О Всемогутній Боже! Юдею і Єрусалим Ти справді на слизьке завів. Ти їм казав: „Вам буде мир”, — коли вже меч завис над горлом їхнім».</p>
<p>11 Тоді Юдеї та Єрусалиму скажуть: «Пекучий вітер з кам’яних пустель повіяв на Мій народ. Та це не добрий вітер, мета його — не розвіяти і не очистити. * [( <em>Пекучий вітер </em>Тобто «ворог». )]</p>
<p>12 Занадто дужий вітер прилетів до Мене. Тепер проголошу Я вирок їхній.  </p>
<p>13 Мов хмари, ворог здіймається, мов вихор колісниці його, а коні його прудкіші від орлів. Горе нам, бо нас розбито!  </p>
<p>14 Єрусалиме, відмий від лиха свої серце, щоб можна врятувати тебе було. Як довго ще ти будеш дозволяти лихим думкам селитися в тобі?  </p>
<p>15 Це справді так, бо голос віщує від Дана, і проголошує лихо від Ефраїмових гір. * [( <em>від Дана… гір </em>Данові землі на півночі Ізраїльського царства й гори Ефраїмові символізують його північний край. )]</p>
<p>16 Зробіть, щоб всі народи знали, оповістіть Єрусалим. Йдуть вороги здалеку, бо в облогу взяти міста Юдеї, лунають їхні крики бойові.  </p>
<p>17 Мов варта, що охороняє поле, вони уже стоять довкола. Це через те, що збунтувався проти Мене Єрусалим.  </p>
<p>18 Твоє життя й твої діла це покарання спричинили. Це твоя кара, вона гірка й вражає в саме серце». Так каже Господь.  </p>
<p>19 О мій живіт, о корчусь я від болю, шалено б’ється моє серце, і ніяк не можу заспокоїть я його. Бо звук сурми душа моя почула, звук сурми бойової й битви грім.  </p>
<p>20 Одне нещастя вслід іде за іншим, авжеж, спустошена моя земля. Зненацька пошматовано мої намети, роздерті покривала мої вмить.  </p>
<p>21 Як довго бачити мені, як майорить військовий прапор? Як довго мушу чути звук сурми?  </p>
<p>22 І справді, мій народ дурний, мене не знає, Бога не шанує. Мов дітлахи дурні, не розуміють геть нічого, вони розумні тільки до лихого, але не знають, як творить добро. * [( <em>мене… не шанує </em>Тобто, вони не поважають Господа, не виконують волю Його. Див.: <a href='/ukr_umt/24/22/16'>Єр. 22:16</a>. )]</p>
<p>23 На землю глянув я, але вона була пуста і гола, на небеса — там світла не було. * [( Єремія порівнює свою країну з тим, як вона виглядала до того, як на неї оселилась людина. Див.: <a href='/ukr_umt/1/1/1-2'>Бут. 1:1-2</a>. )]</p>
<p>24 На гори глянув я, вони здригались, і пагорби тремтіли всі.  </p>
<p>25 Поглянув я, а людей ніде немає й порозліталися усі птахи небесні.  </p>
<p>26 Поглянув я, а землю родюча на пустелю обернулась, усі міста зруйновані лежать від гніву Господа.  </p>
<p>27 Кажу це я, бо так Господь каже: «Оця земля спустошеною буде, та не дощенту вигублю її.  </p>
<p>28 І через це зажуриться земля і небеса над нею почорніють, бо Я від рішення Свого не відступлюсь».  </p>
<p>29 Від тупоту копит, від свисту стріл втікає місто кожне. Ховається народ по печерах та хащах, здираються на скелі вгору. Міста покинуто, ніхто там не живе. * [( <em>по печерах </em>Цей варіант міститься у деяких древньогрецьких текстах. )]</p>
<p>30 Юдею, тебе спустошено. Чого ж у кармазини вбралась? Пощо наділа ти прикраси золоті? Навіщо очі густо так нафарбувала? Даремно ти прикрасила себе. Твої коханці нехтують тобою, вони прийшли, аби забрати твоє життя. * [( <em>коханці </em>Тобто «лжебоги». )]</p>
<p>31 Бо крик почув я, ніби жінка при пологах, що корчиться від болю, звук страждань, немов народжує дитину свою першу. Я чую крик дочки Сіону, вона істошно молиться, руки простягла. І каже: «Горе мені! Я мужність перед вбивцями втрачаю».  </p>

<h4>Розділ 5</h4>
<p>1 Каже Господь: «Пройдіть по вулицях Єрусалима, подивіться й поміркуйте про все, що там, розгляньтесь на майданах. Якщо знайдете кого, хто справедливості дотримується, хто шукає правди, тоді прощу Я Єрусалим».</p>
<p>2 Хоч вони й кажуть «Господом клянусь!» — все ж клянуться то вони безтямно.</p>
<p>3 Господи, Ти ж хочеш, щоб люди були віддані Тобі. Ти вдарив їх, але ж іще їх не знесилив, довів їх Ти аж до кінця, але вони не прийняли науки, упрямі, відмовились від каяття.  </p>
<p>4 І я сказав: «Вони, мабуть, просто бідні, дурні вони, не знають що Господь звелів, не відають, чого від них Господь чекає.  </p>
<p>5 Піду ж я до великих і поговорю з ними, бо їм відомо, що Господь звелів, чого Господь від них чекає. Але усі вони від Бога відірвались, Всевишнього покинули вони.  </p>
<p>6 Тож лев із лісу кинувся на них, вовк степовий їх нищить, леопард за містами пантрує. Лиш хто виходить, на шматки деруть, бо скоїли вони гріхів багато, і відступництва їхні численні».  </p>
<p>7 Каже Господь: «Як можу Я тебе простити? Сини Твої покинули Мене і присягаються богам, яких немає. Я дав їм все, чого їм треба, але вони перелюби чинили, в розпусниці юрмилися під домом.  </p>
<p>8 Вони немов годовані і хтиві жеребці, і кожен з них зазіхає до сусідської дружини».  </p>
<p>9 Господь питає: «Чи Я не маю їх за що карати? Чи не слід Мені шукати, як по заслугам відплатить народові такому?  </p>
<p>10 Ідіть рядами виноградників юдейських, руйнуйте, та не нищіть вкрай. Зламайте паростки нові, бо не належать вони Господу.  </p>
<p>11 Бо народ Ізраїля й дім Юди геть Мені невірні». Так каже так Господь.  </p>
<p>12 Вони ж бо оббрехали Господа свого: «Нічого Він не зробить нам. Страждання не впаде на нас і не побачим ми війни і голодомору.  </p>
<p>13 Пророки лживі, ніби вітер, бо слова Господа у них нема. Так Я зроблю із ними». * [( <em>вітер </em>Гра слів, на гебрейській мові «вітер» та «Дух» — співзвучні. <em>бо слова… нема </em>Буквально «Того, що сказав Господь, у них нема». )]</p>
<p>14 Тож ось що Всеблагий Господь каже: «Оскільки люди ці не вірили, що покарання прийде, вкладу тобі (Єреміє) слово в уста, мов вогонь. Народ цей, неначе дрова, пожере він.  </p>
<p>15 О доме Ізраїля, Я здалеку веду на вас народ. Народ цей могутній й віковічний, народ, чиєї мови ти не знаєш, не тямиш ти того, що каже він.  </p>
<p>16 Сагайдак його — відкрита могила, в народі тому кожен — воїн.  </p>
<p>17 Пожеруть вони урожай і всі харчі твої, понищать всіх дочок твоїх й синів. Пожеруть вони вівці твої і худобу твою, пожеруть смокви твої й виноград. Й мечем зруйнують фортеці твої, на які покладаєшся ти легковажно».  </p>
<p>18 «Та навіть у ті дні, — Господь каже, — Я вас не вигублю ущент.</p>
<p>19 І якщо юдеї колись запитають: „Чому Господь наш Бог зробив нам усе таке?” Тоді ти, Єреміє, їм відповіси: „Через те, що зреклися ви Всевишнього і служили на землі своїй іншим богам. Тож чужинцям служити ви будете в тій країні, що не буде вашою”».</p>
<p>20 «Оповістіть про це серед нащадків Якова, і хай про це почують у Юдеї.  </p>
<p>21 Почуйте це, люди дурні, що не розуміють. В них очі є, але вони не бачать. В них вуха є, але вони не чують.  </p>
<p>22 Хіба не боїтеся ви Мене? — Господь каже. — Хіба не труситесь в присутності Моїй? Я Той, Який поклав пісок межею моря, законом передвічним, що його не перейти, ревуть морські вали, але розбить його не в змозі.  </p>
<p>23 Народ цей має серце вперте й бунтівне. Вони відвернулися й подалися манівцями.  </p>
<p>24 Вони не скажуть у своєму серці: „Біймося Господа нашого Бога, що зливи нам дає, коли приходить час осінній або весняний, Хто впевненість дає, що матимемо урожай в очікуваний час”.  </p>
<p>25 Люди Юдеї, ваші гріхи відвернули вас від Господа й Його благословення, гріхи не дали вам радіти з усього того.  </p>
<p>26 Це сталося тому, що людців нечестивих знайшов чимало Я в Своїм народі. І стежать вони крадькома, наче птахолови, і пастки наставлюють, щоб вловить людей невинних. * [( <em>І стежать… птахолови </em>Древньогебрейський текст тут неясний. )]</p>
<p>27 Як в клітці птахів, так же повно в домах ваших зради. Величні й багаті такі вони всі через те.  </p>
<p>28 Вони гладкі й вгодовані, і не зважають на вчинки нечестивих, справ у суді вони не розглядають. Не намагаються урятувати сироту і право бідного в суді не захищають».  </p>
<p>29 «Хіба ж не мушу покарати їх за це? — Господь питає. — Чи не слід Мені такому от народу відплатити?  </p>
<p>30 Жахливе і потворне сталося в тій землі:  </p>
<p>31 пророки пророкували брехню, священики правили, як заманеться. Народу ж Моєму це до вподоби. Та що ж ти зробиш, як кінець настане?» * [( <em>священики… заманеться </em>Древньогебрейський текст тут неясний. )]</p>

<h4>Розділ 6</h4>
<p>1 Сини Веніаминові, втікайте в безпечне місце і подалі від Єрусалима. Сурміть у сурму в Текоа, і прапор підніміть над Бет-Гаккеремом. Лихо і погибель з півночі ідуть. * [( <em>Сурміть… в Текоа </em>Тут гра слів, слово «сурміть» звучить майже так само, як слово «Текоа». )]</p>
<p>2 Я винищу дочку Сіону, вродливу й витончену. * [( <em>вродливу й витончену </em>У древньогебрейських рукописах значення цих слів незрозуміле. )]</p>
<p>3 З отарами своїми пастухи чужі йдуть проти неї. Поставили довкола вже намети, кожен дбає про займище своє.  </p>
<p>4 Готуйтеся до битви проти неї. Вставайте, виступаємо опівдні! О горе нам, бо день уже пройшов і довшають уже вечірні тіні.  </p>
<p>5 Вставайте, наступаємо вночі, зруйнуймо мури єрусалимські!  </p>
<p>6 Бо саме так каже Господь Всемогутній: «Зрубайте всі дерева навкруги Єрусалима, насипте навпроти стін її вали, бо на кару заслуговує вона, тому що до краю сповнена насильством!  </p>
<p>7 Так, як криниця зберігає води свіжість, так і Єрусалим береже гріхи свої. Насильство й руйнування в ній, хвороби й виразки завжди переді Мною.  </p>
<p>8 Бережися, о Єрусалиме, щоб від тебе Я не відвернувся, щоб не перетворив тебе на пустку».  </p>
<p>9 Ось що каже Господь Всемогутній: «Вони дощенту обберуть всіх тих, хто ще в Ізраїлі залишиться, так само, як ґрона оббирають з винограду. Перевіряють кожну гілку знову, як роблять це винограду збирачі.  </p>
<p>10 До кого мушу говорити Я, кого застерігати мушу? Хто буде слухати Мене? Закриті вуха в них, вони нездатні приділить увагу. Господнє слово — ніби жарт для них, вони його почуть не хочуть.  </p>
<p>11 Вже переповнений Господнім гнівом я, його утримувати в собі я вже стомився. О Господи, вилий його на дитину на вулиці, на хлопчиків юрбу, що між собою розмовляють, навіть на чоловіка з жінкою або на старую з старим.  </p>
<p>12 Будинки їхні іншим віддадуть разом з полями і жінками, бо руку Я заніс над цим народом». Так каже Господь.  </p>
<p>13 «Бо справді кожен з них: від злидня і до пана — всі тільки й дбають про наживу незаконну. І від пророка до священика — всі брехуни.  </p>
<p>14 Вони лікують хворий дух Мого народу, як легковажно кажуть: „Все гаразд!” Коли насправді, геть, нема гаразду.  </p>
<p>15 Ганьба їм, бо вони мерзенну річ вчинили. Та ж не соромляться вони того, бо взагалі їм сором невідомий. Тож упадуть вони разом з всіма, хто мусить впасти, коли прийду карати їх», — Господь каже.  </p>
<p>16 Ось що Господь каже: «Ідіть дорогами, розпитуйте й шукайте шляхи часів далеких. Питайте де є стара путь. Тим шляхом ідіть і знайдіть для себе спокій, але вони сказали: „Не підем ми туди”.  </p>
<p>17 Поставив я над вами вартових, сказавши: „Дослухайтеся звуку сурм!” Вони відповіли: „Не будемо слухати!”  </p>
<p>18 Тож слухайте, народи, й знайте свідчення того, що буде з ними. * [( <em>й знайте… з ними </em>У древньогебрейських рукописах значення цього речення незрозуміле. )]</p>
<p>19 Земле, почуй! Наведу на народ цей біду, на яку заслужили вони своїми лихими думками, бо слів Моїх не слухають, а Мій Закон зневажили вони.  </p>
<p>20 Навіщо Мені запашне куріння, що надходить з Шеби, навіщо зілля із земель далеких? Я не приймаю ваших подарунків, не до вподоби Мені жертви ваші». * [( <em>Шеба </em>Країна на півдні від Ізраїлю, купці з якої торгували спеціями за часів Єремії. )]</p>
<p>21 Тож ось що Господь Бог каже: «Поставлю Я народу цьому перешкоди, і будуть спотикатися вони завжди. Батьки й сини разом, сусід з приятелем — усі загинуть».  </p>
<p>22 Ось що каже Господь: «Народ великий піднімається на півночі, і йде з віддалених кінців землі.  </p>
<p>23 Всі воїни в руках уже тримають лук і спис, вони жорстокі і не мають милосердя. Вони звучать, немов могутнє море, коли на конях їдуть верхи. Постали, як один, до бою проти дочки Сіону.  </p>
<p>24 Ми звістку цю почули, і зомліли руки. Нас туга охопила, біль, мов муки жінки при пологах.  </p>
<p>25 Не виходьте в поле, не ходіть дорогою, бо ворог має меч — повсюди небезпека.  </p>
<p>26 О, дорогий народе, одягнися в рам’я, і попелом себе посип в знак суму. Тужи, мов твій єдиний син помер, і гірко голоси, бо руйнівник прийде.  </p>
<p>27 О Єреміє, Я тебе поставив тим, хто випробовує метал, щоби випробував ти Мій народ, та стежив за життям їх повсякденним.  </p>
<p>28 Усі вони бунтівники запеклі, розносять наклепи по всіх усюдах. Мов мідь позеленіла, мов заіржавіле залізо, вони покриті іржею та брудом.  </p>
<p>29 Міхи роздмухують вогонь, виходить оливо з горнила, та це очищення, то марна річ, бо гріх невилучений залишився.  </p>
<p>30 Людей цих зватимуть „нещирим сріблом”, адже Господь відмовився від них».  </p>

<h4>Розділ 7</h4>
<p>1 Ось слово, що було Єремії від Господа:</p>
<p>2 «Стань у брамі храму Господнього й оголоси там слово це: „Всі юдеї, що входять крізь браму молитися Господу, слухайте послання Господа.</p>
<p>3 Ось що Всевишній Господь, Бог Ізраїлю, каже: „Виправте путі ваші і вчинки, тоді дозволю вам жити на цій землі.</p>
<p>4 Не покладайтеся на хибні слова, на хибні обіцянки, яких не можна виконати, мовляв: „Оце є храм Господній, храм Господній, храм Господній”. * [( <em>Оце… Господній </em>«Ідеться про те, що Єрусалим надійно захищений від нападів, бо храм Господній його охороняє. Можливо, так стало вважатися після того, як Господь врятував Єрусалим від ассирійців. Див.: 2 Царів 18-19. )]</p>
<p>5 Бо якщо ви справді виправите путі ваші, чесно поводитиметесь один з одним, якщо не утискатимете чужинців, сиріт та вдів і не проливатимете крові безвинних у місці цьому, та не поклонятиметесь богам іншим, що лихо вам приносять, тоді дозволю Я вам жити на цій землі, яку дав Я батькам вашим на віки вічні.</p>
<p>8 Та ви покладаєтеся на облудні обіцянки, що не можуть вам стати у пригоді.</p>
<p>9 Ви будете красти й убивати, чинити перелюб, присягати брехливо, кадити ладан перед Ваалом, поклонятись іншим богам, яких ви не знаєте?</p>
<p>10 А тоді приходите, стаєте перед храмом оцим, що носить ім’я Моє, і питаєте: „Чи нас урятовано, щоб могли ми й надалі вершити всі гріхи потворні?”</p>
<p>11 Невже цей храм, що носить ім’я Моє, став розбійницьким кублом для вас? Я Сам переконався, що це так”». Так Господь каже.</p>
<p>12 «Але ж підіть до святого місця мого в Шило, де Я вперше оселив ім’я Своє, і подивіться, що я зробив з ним за всі гидоти, скоєні Моїм народом ізраїльським. * [( <em>Шило </em>Рідне місто Самуїла та Елі, де зберігався ковчег Заповіту ще до часів Царів. Див.: І Книгу Самуїла 1-4. )]</p>
<p>13 І зараз, оскільки ви все це чините, — каже Господь, — хоч і звертався Я до вас постійно, але ви не слухали Мене, Я кликав вас, та ви не озивалися.</p>
<p>14 Тож із храмом, який ім’я Моє носить і на який ви покладаєтесь, який Я дав вам і батькам вашим, Я зроблю те ж саме, що зробив Я з Шило. * [( <em>на який ви покладаєтесь </em>Юдеї вірили, що вони в безпеці, доки храм стоїть, бо вважали, що Господь не дасть пошкодити храм. )]</p>
<p>15 Зречуся вас, як зрікся всіх братів ваших, усього народу Ефраїма.</p>
<p>16 А щодо тебе, Єреміє, не молися за народ цей і не заступайся за нього. Молитву не твори, бо вона до мене не дійде, бо не почую Я тебе.</p>
<p>17 Хіба ж не бачиш ти, що вони коять у містах Юдеї й на вулицях Єрусалима?</p>
<p>18 Діти хмиз збирають, батьки розпалюють вогонь, жінки замішують тісто, щоб пироги пекти цариці небесній, і приносять ливні жертви іншим богам, щоб Мене розгнівати».</p>
<p>19 «Та чи розгнівають вони Мене? — Каже Господь. — Хіба що себе, накликаючи ганьбу на власну голову?»</p>
<p>20 Тож ось що Господь Бог каже: «Мій гнів і лють Моя виллються на землю цю і на людей, і на худобу, й на дерева, й на поля, і на плоди земні: все загориться, і не загасити його буде».</p>
<p>21 Ось що Господь Всемогутній Бог Ізраїлю каже: «Додайте всеспалення до ваших жертв і їжте м’ясо.</p>
<p>22 Кажу це, бо не промовляв Я до батьків ваших і не заповідав їм, коли з Єгипту вивів, щодо всеспалення і жертв».</p>
<p>23 Але Я дав їм такий наказ: «Слухайте голос Мій, тоді Я Богом вашим стану, а ви — Моїм народом. І будете робити те, що Я вам накажу, тож це вам буде на добро.</p>
<p>24 Але ж діти Ізраїлю не слухали й уваги не звертали, і йшли за порадами своїх лихих сердець. Вони повернулися не обличчям, а спиною до Мене».</p>
<p>25 З того дня, як вийшли батьки ваші з землі Єгипетської, аж донині Я знову й знову, день у день, посилав слуг Моїх, пророків до вас.</p>
<p>26 Але вони не слухали мене, уваги не звертали. Вони уперто чинили Мені опір й грішили більше за батьків своїх.</p>
<p>27 Ти, Єреміє, донесеш це слово до них, але вони не слухатимуть тебе. Ти кликатимеш їх, вони тобі не обізвуться.</p>
<p>28 Ти скажеш їм: «Це той народ, що не підкоряється Господу Богу своєму і науки не приймає. Віра загинула, зникла з їхніх уст».</p>
<p>29 Своє волосся обстрижи і викинь геть, і на уста поклич журливу пісню. В жалобі розімкни уста. Кажу так, бо Господь відмовився від цього покоління і покинув його; це покоління люті Господньої. * [( <em>Своє… обстрижи </em>Обстриження волосся — це знак горя, жалоби. )]</p>
<p>30 «Кажу це, бо народ юдейський вчинив таке, що Я за гріх вважаю, — каже Господь. — Вони поставили своїх бовванів у храмі, що носить ім’я Моє, щоб опоганити його.</p>
<p>31 Вони звели узвишшя Тофету, що у долині Бен-Гінном, щоб палити своїх синів і дочок у вогні. Це те, чого Я не заповідав, і навіть не мав на гадці. * [( <em>палити… у вогні </em>Це стосується поганського звичаю спалювати дітей на пожертву. )]</p>
<p>32 Тож час настає і люди вже не скажуть: „Тофет і долина Бен-Гінном”. Натомість люди казатимуть: „Долина вбивства”. Й ховатимуть вони померлих у Тофеті, поки місце буде.</p>
<p>33 І мертві народу цього стануть поживою для птахів небесних та звірів земних. І нікому буде їх прогнати.</p>
<p>34 Я припиню звуки радості й свят, голос молодого й голос молодої в містах Юдеї та на вулицях Єрусалима. Кажу так, бо край цей стане пусткою».</p>

<h4>Розділ 8</h4>
<p>1 «Тоді, — каже Господь, — повиймають вони останки царів та володарів Юдеї, її священиків та пророків, останки мешканців Єрусалима з могил їхніх. * [( <em>повиймають… останки </em>Іншими словами, вони відкриють могили, щоб збиткуватися з пам’яті похованих. )]</p>
<p>2 І розкидають вони їхні кістки під сонцем і під місяцем, під усіма зірками небесними, якім вони люблять служити, та поклонятися. Та ті кістки не збиратимуть і не ховатимуть: вони будуть гноєм на поверхні землі.</p>
<p>3 Усі ті, що лишилися, воліли б радше вмерти, ніж жити. Ті, хто зосталися з цього нечестивого роду, будуть мешкати по всіх чужих місцях, куди Я вишлю їх».</p>
<p>4 І ти скажеш їм: «Ось що Господь каже: „Чи люди падають і більше не встають? Як хтось звертає із дороги, хіба не вернеться на неї?  </p>
<p>5 Тоді чому народ оцей постійно відступається від Мене? Чому Єрусалим постійно йде хибним шляхом? Вони тримаються брехні й каяття не бажають.  </p>
<p>6 Звернув увагу Я, а вони не кажуть правди. Немає жодного, хто б каявся у нечестивих гріхах своїх. Усі вони звертають, ідуть своїм шляхом, немов той кінь, що стрімголов до бою рветься.  </p>
<p>7 Навіть лелека в небі знає призначений для нього час прямувати до дому, горлиця, ластівка і журавель також. Але народ Мій не знає, чого від нього жде Господь.  </p>
<p>8 Як можете казати ви: „Ми мудрі, бо Закон Господній з нами!” Але ж насправді, писарчуки спотворили все своїм пером брехливим. * [( <em>писарчуки… брехливим </em>Зміст неясний. Здається, Єремія хоче сказати, що писарі змінили те, як люди мають тлумачити закони Божій. )]</p>
<p>9 А „мудрих” осоромлено, їх нажахано й захоплено в полон. Вони відмовились приймати Господнє слово. Яка ж то їхня мудрість?  </p>
<p>10 Тож Я віддам дружин їхніх іншим чоловікам, віддам угіддя іншим хазяям. Це так, бо від бідніших до багатих, всі дбають лиш про незаконний зиск. Усі люди: від пророка до священика — всі віддались брехні.  </p>
<p>11 Вони загоять дух недужий народу легковажного Мого, кажучи: „Усе гаразд! Нема причини піклуватись!” — хоча рани ті смертельні.  </p>
<p>12 Їм мусить бути соромно за скоєну гидоту. Вони ж бо не соромляться цього, бо сорому не мають зовсім. Тож упадуть із рештою, кому належить впасти, в час покарання згинуть всі разом вони”».  </p>
<p>13 «Я все зберу і знищу, — Всевишній каже, — не буде більше а ні винограду на лозі, а ні смокв на смоковниці, і, навіть листя, й те зів’яне. Усе, що дав їм, буде забрано від них». * [( <em>Усе… від них </em>Древньогебрейський текст тут неясний. )]</p>
<p>14 Чого ми сидимо тут? Збираймося й ходімо у фортеці! Якщо Господь прирік нас на загибель, то хай нас смерть настигне у фортецях. Бо ми грішили перед Богом, тож Він примусив випити отруйної води.  </p>
<p>15 Ми жадали миру, та нічого доброго немає, чекали зцілення, та маєм лише жах.  </p>
<p>16 Із Данових земель доноситься хропіння коней, уся земля здригалась від іржання жеребців його. Вони прийшли і знищіли усе довкола: і місто, й тих, хто в місті жив.  </p>
<p>17 «Тож ось нашлю на цей народ гадюк, що їх спинить не можна, щоб вас кусали», — каже так Господь. * [( <em>гадюк </em>Можливо, мова йде про ворогів Юдеї. )]</p>
<p>18 Печаль охоплює мене, і серце моє від жаху мліє.  </p>
<p>19 Я чую, як Мій обраний народ ридає за тих, хто у далекому краю: «Хіба Господь не з ними? Хіба цар Сіону не там? Нащо ж вони підбурюють Мене бовванами й марнотами чужими».  </p>
<p>20 Жнива минули, закінчилось літо, та нас ніхто не врятував.  </p>
<p>21 Якщо народу боляче — то боляче й мені. Я в розпачі, від відчаю не можу говорить.  </p>
<p>22 Хіба нема ніякого бальзаму в Ґілеаді? Хіба там лікаря ніякого нема? То чом же зцілення не настає в мого народу?  </p>

<h4>Розділ 9</h4>
<p>1 Чом в голові моїй води не повно? Чом око моє не джерело сліз? Тоді б я міг щоденно і щоночі плакати за тими із моїх людей, кого понищено було.  </p>
<p>2 Хто дасть мені притулок у пустелі, щоб кинуть мій народ і геть піти, бо всі вони — невірні й повернулись проти Бога.  </p>
<p>3 «Язик у них, мов лук, стріляє брехнею. Підступність в краї розвелась, люди від зла до лиха переходять. Мене ж і знать не хочуть», — каже так Господь.  </p>
<p>4 «Не вір сусідові, не довіряй брату, бо кожен брат — шахрай, а сусід — наклепник. * [( <em>шахрай </em>Це слово на івриті звучить так само, як і ім’я Яків. Єремія використовує тут його, щоб засудити Якових нащадків, їхні вчинки. )]</p>
<p>5 Кожний своєму сусіду бреше, говорить неправду. Народ Юдеї, ви, язик навчивши вимовлять брехню, втомилися, немає більше сил говорить правдиво.  </p>
<p>6 Одна біда зміняє наступну, а за брехнею іде лжа; вони Мене не хочуть знати», — Всевишній каже так.  </p>
<p>7 Тож ось що Всевишній Господь каже: «Коваль розжарює залізо, щоб взнати, чи чисте був воно. Та Я також випробуватиму Юдею, немає іншого путі, бо грішний Мій народ.  </p>
<p>8 Язик їхній — загострена стріла, із їхніх уст самий обман злітає. З сусідом кожен дружньо розмовляє, а сам лише роздумує про те, як засідку йому наготувати.  </p>
<p>9 За все це Мені слід їх покарати. Хіба не мушу відплатити Я цьому народу?» Каже так Господь.  </p>
<p>10 Здійму я плач і голосіння по горах й жалобу по пустельних пасовиськах, бо їх спустошено, ніхто вже там не ходить, й туди не долітає рев худоби. Птахи небесні й звірі повтікали.  </p>
<p>11 Каже так Господь: «Єрусалиму бути купою каміння і шакалів лігвом. Я оберну міста Юдеї на руїни».  </p>
<p>12 Хто той мудрець, що може зрозуміти це? І той, до кого промовляв Господь, нехай пояснить, чому цей край зруйновано, спустошено, немов пустелю, де ніхто не ходить.</p>
<p>13 Господь каже так: «Бо відцуралися діти Юдини Мого Закону, що Я його поставив перед ними. Вони не слухались того, що Я казав, й не діяли, як вимагав Закон.</p>
<p>14 Натомість вперто йшли своїм шляхом, йшли за Вааловими бовванами, як їхні пращури їх навчили».</p>
<p>15 Тож ось що Всевишній Господь Бог Ізраїлю каже: «Я змушу цей народ полин гіркий їсти, примушу їх отруту пити.</p>
<p>16 І Я розсію їх поміж народів тих, що ні вони, ані батьки не знали їхні. Пошлю Я гострий меч на них, поки не вигублю їх вщент».</p>
<p>17 Ось що Всемогутній Господь каже: «Збагніть, що має статися, покличте голосильниць, покличте тих жінок що вправно роблять це, нехай вони прийдуть!  </p>
<p>18 Нехай мерщій вони приходять, нехай над нами здіймуть голосіння тоді стікатимуть сльозами очі наші, хай сльози струмуватимуть з повік.  </p>
<p>19 Бо чути голосіння із Сіону. Як вигублено нас! Як нас принижено, ми мусим кинути цей край, бо вороги понищили оселі наші.  </p>
<p>20 Почуйте слово Господа, жінки, хай ваші вуха сприймуть те, що каже Він. Навчіть своїх дочок лементувати, й хай кожна дівка знає як голосить ці похоронні плачі.  </p>
<p>21 Бо смерть вже увійшла крізь наші вікна, зайшла в палаци наші, аби вигубити всіх: дітей на вулиці, і молодь на майданах».  </p>
<p>22 Скажи: «Ось що Господь каже: „Тіла людей поляжуть в чистім полі, наче гній, немов снопи, що після жнив лишились, коли нема кому збирати їх”».  </p>
<p>23 Ось що Господь каже: «Нехай же мудрий не вихваляється мудрістю своєю, і дужий хай не вихваляється силою лихою, нехай не вихваляється златом багатій.  </p>
<p>24 Але хай той, хто хвалиться, вихваляється ось чим: тим, що розуміє і знає Мене, що Я — Господь, Той, Хто творить милість, справедливість і праведність на цій землі, бо до вподоби вони Мені». Так каже Господь.  </p>
<p>25 «Ось настають дні, — Господь каже, — коли Я покараю кожного, хто хоч і обрізаний, але необрізаний у серці своєму.</p>
<p>26 Єгипет і Юдея, і Едом, і аммонійці, Моав, і всі, люди, які не належать до дітей Ізраїлю, хто живе в пустелі: всі народи — необрізані по плоті, а всі ізраїльтяни — необрізані в серці своїм». * [( <em>необрізані… своїм </em>Єремія говорить, що справжнє обрізання повинно бути у нутрі, в серці. <em>дітей Ізраїлю </em>Буквально «у кого поголені скроні». Див.: <a href='/ukr_umt/3/19/27'>Лев. 19:27</a>. )]</p>

<h4>Розділ 10</h4>
<p>1 Почуйте слово, що Господь сказав вам, доме Ізраїля.</p>
<p>2 Ось що Він каже: «Не научайтесь звичаїв поганських, і не тремтіть від небесних знамень, як роблять це інші народи. * [( <em>небесних знамень </em>Деякі народи, що жили навкруги Ізраїлю, передрікали майбутнє, ґрунтуючись на положення зірок та планет. )]</p>
<p>3 Бо ж звичаї людей тих є безглузді, а боввани їхні — то лише колода, кимось зрубана у лісі. Це те, що ремісник виготовляє сокирою і власними руками.  </p>
<p>4 Він прикрашає боввана золотом і сріблом, зшиває цвяхами, щоб не валився.  </p>
<p>5 Вони, мов ті опудала, що на баштані: ні говорити, ні ходить не можуть — їх треба на руках носить. Не бійся їх, вони ні помогти, ані зашкодити тобі не можуть.  </p>
<p>6 Тобі, о Боже, не існує рівних, ні імені такого більш нема, як Господа мого ім’я могутнє.  </p>
<p>7 Чи можна не боятися Тебе, Царю народів? Бо заслуговуєш на це Ти, бо іншого нема такого між мудрецями всіх країв і царств.  </p>
<p>8 Усі вони бездарні і дурні, їх вчать речей безглуздих, колода — то наставник їх.  </p>
<p>9 Привозять срібло коване з Таршиша, а золото везуть з Уфаза. Боввани ті, що їм вклоняються народи, то є робота майстра, твір ремісника. Вдягають їх у фіолет та пурпур, все це — майстрів робота вправних.  </p>
<p>10 Але Господь — справжній Бог, Він — Володарю живий і Цар предвічний. Земля здригається від Його гніву, несила людям витримати лють Його.  </p>
<p>11 Ось що скажіть їм: „Щодо тих богів, що небеса і землю не створили, вони пощезнуть і з землі, і з-під небес”». * [( <em>Ось що… небес </em>Цей вірш написано арамійською мовою. )]</p>
<p>12 Господь — це Той, Хто землю сотворив Своєю міццю, Хто світ Своєю мудрістю створив, Хто небеса розкинув розумом Величним.  </p>
<p>13 По Його волі грім з небес лунає, та нескінченні вод дощових потоки падають на землю. Він хмари піднімає з всіх кінців землі, та блискавки з дощем творить, і зі своїх скарбниць здіймає вітер.  </p>
<p>14 Кожна людина — дурна! Ремісники соромляться своїх творінь, бо боввани ті — облудні, в них нема життя. * [( <em>в них нема життя </em>Або «в них немає духа». )]</p>
<p>15 Вони — марнота і предмет для глузувань, вони всі згинуть в час Великого суда.  </p>
<p>16 А Спадок Якова — Всевишній зовсім не такий, бо справді Він творець усього, й Ізраїль — то є спадщина Його. Ім’я Йому — Господь Усемогутній! * [( <em>Спадок Якова </em>Іншими словами «Бог, Якого ізраїльтяни успадкували від батьків». )]</p>
<p>17 Люди Юдеї, збирайте свої пожитки, будьте на поготові, щоб втікти, бо всі ви у пастці облоги.  </p>
<p>18 Ось що Господь Бог каже: «Повикидаю зараз Юдеїв землі цієї, завдам їм болю, зажену їх в скруту, нехай це буде їм урок». * [( <em>Повикидаю… урок </em>Древньогебрейський текст непевний. )]</p>
<p>19 Горе мені (Єремії), я поранений тяжко. Та я сказав: «Однак це мій біль, я мушу витерпіть його».  </p>
<p>20 Мій намет зруйновано, розірвано його мотуззя. Сини мене покинули, нікого не лишилось. Нема кому намет напнути, нема кому піднять завіси.  </p>
<p>21 Бо пастухи (правителі) — дурні, і не шукають Господа вони. Ось чому отари їхні всі розкидано довкола.  </p>
<p>22 Ось гуркіт з півночі надходить! Він оберне міста Юдеї на пустелю, на шакалів лігво. * [( <em>гуркіт з півночі </em>Це означає, що вавилонська армія йде з півночі на міста юдейські. )]</p>
<p>23 Я знаю, Господи, людині доля непідвладна, не чоловікові вирішувати, що станеться, що він зробити в силі.  </p>
<p>24 Тож покарай нас, Господи, але по правді, не у гніві, щоб не знищив.  </p>
<p>25 Вилий обурення на ті народи, які Тебе не знають, й на роди, що імені Твого не промовляють, бо Якова вони пожерли. Вони розправилися з ним і зруйнували житло це.  </p>

<h4>Розділ 11</h4>
<p>1 Це послання було Єремії від Господа.</p>
<p>2 Почуйте слова Заповіту цього: «Скажи їх людям Юдеї та мешканцям Єрусалима».</p>
<p>3 Скажи їм: «Ось, що Господь Бог Ізраїлю каже: „Проклятий той, хто не слухає Заповіту цього.</p>
<p>4 Його Я дав батькам вашим, коли виводив їх із землі Єгипетської, з печі залізної. Сказав Я їм: „Слухайте Мене і робіть те, що наказую вам. Тоді ви будете Моїм народом, а Я — Богом вашим”».</p>
<p>5 Я сказав так, щоб здійснилася клятва, якою присягнувсь Я батькам вашим: дати землю їм, що точиться молоком і медом, як воно і нині є. І відповів я, Єремія: «Хай так і буде, Господи».</p>
<p>6 Тоді Господь сказав до мене: «Оголоси це по містах Юдеї й на вулицях Єрусалима: „Почуйте слова Заповіту цього і виконуйте їх.</p>
<p>7 Бо справді я попереджав батьків ваших невтомно від того дня, як вивів їх із землі Єгипетської, аж донині. Щодня Я попереджав їх: „Підкоритеся волі Моїй!”</p>
<p>8 Але ж не слухали вони Мене, жили вперто в затятості лихих сердець своїх. Тож Я навів на них усе згадане у Заповіті, як і наказував, та все ж вони уваги не звертали”».</p>
<p>9 Тоді Господь сказав мені: «Викрито змову між людьми Юдеї та мешканцями Єрусалима.</p>
<p>10 Вони повернулися до злочинів, що їхні батьки чинили, зреклися слова Мого. Й пішли вони за іншими богами, щоб їм служити. Дім Ізраїлю й дім Юди порушили Угоду Мою, що Я уклав з батьками їхніми».</p>
<p>11 Тож ось що Господь каже: «Наведу на них кару, якої неможна буде уникнути. Вони молитимуть Мене, та Я не слухатиму.</p>
<p>12 Тоді міста Юдеї та мешканці Єрусалима підуть і благатимуть богів, яким вони спалюють запашне куріння, але ті не врятують їх від страждань.</p>
<p>13 Бо в тебе, Юдо, в кожному місті бог, на кожній вулиці Єрусалима — інший вівтар. Ті вівтарі зведені для ганьби — для воскурення ладану Ваалу.</p>
<p>14 А щодо тебе, Єреміє, не молися за людей цих, не промовляй за них ні благання, ані молитви, бо не слухатиму Я, коли звертатимуться до Мене в стражданнях своїх.</p>
<p>15 Яке право моє Моя улюблена Юдея бути в Моєму храмі після того, як вчинила ти так багато лихого? Чи думаєш, що клятви й плоть свята пожертв можуть зняти з тебе погань і відвернути нещастя? Чи зможеш ти кари уникнути кров’ю пожертв? * [( <em>Яке право… запалає </em>У древньогебрейських рукописах значення цього вірша незрозуміле. )]</p>
<p>16 Тебе назвали „пишною маслиною”, прекрасною, з плодом достиглим. Із ревінням могутньої бурі, запалить Він вогонь на ній і гілля її запалає.  </p>
<p>17 І Бог Всемогутній, який посадив тебе, прорік тобі страждання за те зло, що скоїли народи Ізраїлю та Юдеї. Вони самі собі лиха завдали, розгнівавши Мене воскуреннями на честь Ваалу».  </p>
<p>18 Господь дав мені знати, що люди Анатота чинили зговір проти мене і я довідався, що вони зговорилися проти мене. * [( <em>люди Анатота </em>Анатот був рідним містом Єремії. До людей, які чинили зговір проти Єремії, належали також його рідні. Див.: <a href='/ukr_umt/24/12/6'>Єр. 12:6</a>. )]</p>
<p>19 До цього я був немов покірливе ягня, що на заріз ведуть; не знав я, що змовилися вони проти мене. Вони сказали: «Давайте дерево з плодами знищимо, хай пам’ять про нього згине».</p>
<p>20 Але Господь Всемогутній, суддя справедливий, знавець людських бажань, людських сердець, дай мені побачити Твою відплату їм, бо справу свою я Тобі віддав.</p>
<p>21 Тож ось що Господь каже про людей Анатота, які прагнуть тебе вбити, повторюючи: «Якщо ж ти перестанеш пророкувати ім’ям Господа, тоді не вб’єм тебе».</p>
<p>22 Тож ось що Всемогутній Господь каже: «Я покараю їх, молоді загинуть у бою, сини їхні й дочки загинуть від голоду.</p>
<p>23 Нікого з них не лишиться, бо напущу Я кару на людей Анатота».</p>

<h4>Розділ 12</h4>
<p>1 О Господи, Ти — завжди справедливий, коли я сперечаюся з Тобою. Та я спитаю про те, що я вважаю є несправедливим. Чому життя у нечестивців таке щасливе? Чом змовникам вдаються їхні справи?  </p>
<p>2 Ти насадив їх, розрослись вони і навіть почали плодоносити. Ти — на устах у них, але далеко від сердець.  </p>
<p>3 Та ж Господи, мене Ти знаєш, бачив сам моє життя, Ти серце моє випробував неодночасно. Ти відбери їх, ніби тих овець, що на заріз призначені.  </p>
<p>4 Як довго ще землі тужити, як довго сохнути траві на полі? За лиходійства тих, хто населяє їх, і звірі, і птахи пощезли. Бо люди ці кажуть: «Єремія не зможе побачити, що нас чекає в наших днях прийдешніх, бо недовгі будуть дні його».  </p>
<p>5 Якщо ти біг із пішими і виснажився, то як же ти змагатимешся з кіньми? Якщо ти сили втратив всі в мирній землі, то як же житимеш в землі небезпечній. Що ж робитимеш ти в чагарях Йордану?  </p>
<p>6 Адже брати твої і батька твого дім, і ті позмовлялись проти тебе. Вони сварили голосно тебе, не вір їм, хоч іноді вони й приємне кажуть.  </p>
<p>7 Покинув Я Свій дім, відцуравшись спадщини Своєї. Віддав щонайрідніше ворогам Своїм. * [( <em>дім… спадщини Своєї </em>Тобто «народ Юдеї». )]</p>
<p>8 Народ Мій постав проти Мене, ніби лев у лісі рик здійняв. Тому Я їх відкинув від Себе.  </p>
<p>9 Чи Спадщина Моя подібна вмираючій тварині, що звідусіль летять на неї хижі птиці? Сюди, збирайся, все живе, що є у полі, сюди, бо ж тут пожива є.  </p>
<p>10 Багато пастухів (лідерів) спустошили мій виноградник. Вони ретельно витоптали все, і Спадщину улюблену Мою перетворили на пустелю голу.  </p>
<p>11 Вони її на пустку обернули, вона безлюдна та спустошена. Її спустошено, тому що жодної людини не залишилося подбати за нею.  </p>
<p>12 І через те прийшли руйнівники із голих місць пустелі, бо меч Господній карає всіх з кінця в кінець землі, живій істоті жодній не спастися. * [( <em>руйнівники </em>Тобто «армії чужинців». )]</p>
<p>13 Вони посіяти пшеницю, але збирати будуть будяки. Так тяжко працювали, але марно, тож їм буде соромно за свій врожай, бо гнів Господній буде вилито на них.  </p>
<p>14 Ось що Господь каже: «Щодо всіх мешканців землі, які наблизилися до Спадщини Моєї, що Я віддав у володіння Моєму народові ізраїльському, Я викореню їх з їхньої землі і вирву Юдин дім з-поміж них.</p>
<p>15 А після того, як вирву їх, Я знову змилостивлюся над ними, та поверну їх кожного до свого спадку, і кожного до землі його.</p>
<p>16 Якщо ж і справді навчаться праведності Мого народу, й присягатимуться іменем Моїм, кажучи: „Як Господь живе…”, — так само, як вони раніше навчили народ Мій клястися Ваалом, тоді оселяться серед дітей Ізраїлю.</p>
<p>17 Але якщо ж не слухатимуть вони, тоді напевне вирву із корінням, та знищу Я народ увесь». Так каже Господь.</p>

<h4>Розділ 13</h4>
<p>1 Ось що Господь каже: «Піди й купи собі лляну набедрену пов’язку, перев’яжи нею крижі, але у воду її не клади».</p>
<p>2 Тож купив я тканину, як звелів мені Господь, обернув нею крижі.</p>
<p>3 Тоді надійшло до мене слово Господа вдруге:</p>
<p>4 «Візьми тканину, що ти купив, яка на крижах твоїх, та піди до Перату, й сховай її там у розщілині у скелях». * [( <em>Перат </em>Село поблизу Єрусалима. )]</p>
<p>5 Тож я пішов і сховав її на Ператі, так як Господь наказав мені.</p>
<p>6 І як спливло багато днів, Господь сказав мені: «Встань і піди до Перату, візьми звідти тканину, що Я наказав сховати там».</p>
<p>7 Тож пішов я до Перату, розшукав і підібрав тканину з того місця, де заховав її. Вона була зіпсована, ні на що непридатна.</p>
<p>8 Тоді дійшло до мене таке слово Господа.</p>
<p>9 Ось що Господь сказав: «Так само я знищу гордість Юди й велику пиху Єрусалима.</p>
<p>10 Ці нечестиві люди, що відмовилися слухати слово Моє, що вперто чинять опір і ходять за іншими богами, щоб їм служити і поклонятися. Ці люди, мов тканина, непридатна ні на що.</p>
<p>11 Кажу так, бо як тканина прилягає до чоловічого стану, так і весь дім Ізраїля та дім Юди Я примусив пригорнутися до Мене, щоб були вони Моїм народом і славою Моєю, і піснею хвальною і приводом пишатися, але вони Мене не слухали».</p>
<p>12 Тож промов до них таке слово: «Ось що Господь Бог Ізраїлю каже: „Кожен міх повний вина повинен бути!” Вони тобі відкажуть: „Хіба ми не знаємо, що кожен міх вина повен повинен бути?” А ти їм відповіси:</p>
<p>13 „Ось що Господь мовить: „Я жителів землі цієї, царів усіх, що сидять на троні Давидовім, і священиків, і пророків, і мешканців усіх Єрусалима зроблю безпомічними мов п’янички.</p>
<p>14 Я підбурю їх один проти одного, батьків і синів разом. Я не подарую і не помилую, не змилосерджуся над ними через те, спустошення, яке настане. Так каже Господь”».</p>
<p>15 Почуйте, зважте, не заносьтеся в погорді, бо це Господь сказав:  </p>
<p>16 «Звеличте Господа Бога вашого, доки ще темрява не впала, доки ноги ваші не почали заплітатися на пагорбах у сутінках. Чекатимете світла, та воно обернеться на темні тіні, а потім і на темряву глибоку.  </p>
<p>17 Як не послухаєтесь ви Мене, Я буду потай плакати через зухвалість вашу. Гіркі сльози буду лить, вони з очей моїх тектимуть, адже Господнє стадо буде захоплено в полон. * [( <em>Господнє стадо </em>Тобто «народ Юдеї». )]</p>
<p>18 Скажіть царю й цариці-матері: „Зійдіть з престолів ваших, посідайте тут, серед людей простих, адже вінці прекрасні вже впали з голів ваших. * [( <em>цариці-матері </em>Так звалася та з царевих дружин, чий син мав успадкувати царський престол. )]</p>
<p>19 Міста в Неґеві замкнені, й ніхто їх не відчинить. Усіх юдеїв, хто мирно мешкав там, вислано усіх.  </p>
<p>20 Єрусалиме, очі підведи і побачите тих, хто з півночі йде. Де те стадо, що дане тобі? Де твої прекрасні вівці? * [( <em>стадо </em>Тобто «міста навколо Єрусалима». )]</p>
<p>21 Що скажеш ти, як Всевишній спросить з тебе за кожну вівцю із отари Його? Чи не повинен був ти навчати людей істини Господа живого? О Єрусалиме, де твої царі, що повинні були вести Твоїх людей шляхом істини? Тож знай, що скрутить тебе біль, як жінку, що народжує дитину.  </p>
<p>22 Якщо здивуєшся в своєму серці: „Чому це сталося зі мною?” За злочини твої тяжкі вороги вирішили посоромити тебе: вони розідрали твою спідницю й забрали черевики. * [( <em>вони… черевики </em>Гра слів, це може також означати «заберуть тебе до чужої країни як пограбовані скарби». )]</p>
<p>23 Чи може ефіоп поміняти колір шкіри? Чи може леопард своїх позбутись плям? Отак і народ Єрусалима, що навчений гріха, не здатний він добро творити”».  </p>
<p>24 «Тож Я розвію їх, мов перекотиполе, що вітер по пустелі носить.  </p>
<p>25 Такий твій жереб, Єрусалиме, доля, яку Я тобі відміряв, — каже Господь. — Адже ти Мене забула й поклала всі свої надії на неіснуючих богів.  </p>
<p>26 Твої спідниці, Єрусалиме, Сам тобі на голову закину, щоб виставить твій сором напоказ.  </p>
<p>27 Твою розпусту, хтивість до коханців, на пагорбах перелюби твої, і ту гидоту, що в полях чинила, — Я все це бачив! Горе тобі, Єрусалиме! Чи будеш коли-небудь чиста знов?»  </p>

<h4>Розділ 14</h4>
<p>1 Слово Єремії від Господа про засуху:</p>
<p>2 «Юдея в жалобі, лементує по вмерлим. Лежать знесилі по всій землі, та в Єрусалимі люди молять Бога про спасіння.  </p>
<p>3 Вельможі посилають слуг по воду, але в колодязях нема води. Приходять слуги, але посуд їх сухий, а голови від сорому покриті.  </p>
<p>4 Земля у розпачі, бо дощу немає в краї; пригнічені ганьбою хлібороби також від сорому вкривають голови свої. * [( <em>Земля… в краї </em>Цей варіант міститься у деяких древньогрецьких текстах. У древньогебрейських рукописах значення цього речення незрозуміле. )]</p>
<p>5 І навіть лань у полі, народивши, кидає в полі оленя своє, бо нема трави і нічим його годувати.  </p>
<p>6 Осли здичавілі на горах голих, мов шакали, нюхають повітря. Заплющуються очі їхні, бо трав немає і нічого поїсти.  </p>
<p>7 О Господи, хоча наші беззаконня й проти нас, заради імені Свого зроби що-небудь, бо вже не раз ми відверталися від Тебе, й грішили проти Тебе без кінця.  </p>
<p>8 Ізраїлю Надіє, Рятівник в часи негоди. Чому Ти, мов той чужинець в цім краю? Мов подорожній, що залишається у місті лише переночувати?  </p>
<p>9 Чом Ти мов та здивована людина, як воїн, що нездатний врятувати? О Господи, Ти тут, між нами, й звемося ми ім’ям Твоїм, тож нас не покидай».  </p>
<p>10 Ось що Господь каже про цей народ: «Справді, ноги їхні блукати люблять, та залишати Всевишнього Господа свого. Тож Бог не прийняв їх. Тепер чинитиме Він з ними згідно з беззаконнями, що вони зробили, та покарає їх за всі гріхи».</p>
<p>11 І Господь сказав мені: «Не молися про добро для народу цього.</p>
<p>12 Якщо вони поститимуться, не слухатиму Я їхніх благань, коли приноситимуть жертви всеспалення та хлібні жертви Я не прийму. Кажу так, бо їх Я вигублю мечем і голодом, і моровицею».</p>
<p>13 І я сказав: «О Господи Боже, пророки кажуть їм: „Не бійтеся меча й голоду, вони до вас не прийдуть, бо Я вам дам надійний мир на цій землі”».</p>
<p>14 Тоді Господь сказав мені: «Пророки неправду пророкують іменем Моїм. Я їх не посилав і не наказував їм, і взагалі з ними не розмовляв. Вони постійно пророкують вам про лживі з’яви та одкровення, пророцтва марні — то їхні власні облудні думки».</p>
<p>15 Тож ось що Господь каже щодо пророків, що пророкують іменем Моїм, хоч Я їх не посилав, що говорять: «Меч і голод не впадуть на цю землю». Саме ці пророки поляжуть від меча й голоду.</p>
<p>16 І людей, кому вони пророкували, викинуто буде на вулиці Єрусалима, бо через голодомор і меч нікому буде їх ховати. Я виллю на них усіх, на жінок і дочок їхніх ту смертельну кару.</p>
<p>17 Ось чому Єремія каже народу Юдеї: «Хай мої очі ллють сльози щодня і щоночі невпинно. Я плачу, бо тяжке нещастя спіткало невинну дочку Мого народу, бо так болить йому та невигойна рана. * [( <em>невинну дочку Мого народу </em>Тобто «мій народ». )]</p>
<p>18 Я вийду в поле, а там мечем побиті, ввійду у місто, а там голодна смерть; пророки і священики угнані в полон до незнайомої землі.  </p>
<p>19 Хіба Юдеї зовсім зрікся Ти? Чи нехтує душа Твоя Сіоном? Навіщо нас Ти так побив, що зцілення немає? На мир чекаєм ми, але нічого доброго нема. Ми прагнем зцілення, та маєм тільки розпач.  </p>
<p>20 Тобі відомі, Господи, гріхи всі наші, і беззаконня наших праотців, ми справді проти Тебе грішні.  </p>
<p>21 Не нехтуй нами ради імені Твого, не зневажай престолу величі Твоєї. Пам’ятай про наш союз, не розривай його.  </p>
<p>22 Чи є серед ідолів поганських ті, хто здатен сотворити зливу? Хіба то небеса самі дощі дають? Чи ж то не Ти, о Господи, наш Боже? На тебе покладаємось, бо Ти є Той, Хто все те творить».  </p>

<h4>Розділ 15</h4>
<p>1 Тоді Господь сказав мені: «Навіть якби Мойсей та Самуїл постали переді Мною, Я б не примирився із народом цим. Прожени їх від Мене, хай підуть геть.</p>
<p>2 Якщо ж вони спитають: „Куди нам прямувати?” Тоді ти їм відповіси: „Ось що Господь казав: „Кому судилась смерть, той помре, кому війна, той в бою поляже, кому судився голод, той від голодомору вмре, якщо судилася неволя, той у полон потрапить.  </p>
<p>3 Чотири кари Я нашлю на них: разючий меч, собак, які шматують, птахів небесних і звірів земних, щоб вони зжерли й вигубили Юдею.  </p>
<p>4 Нажаханих до смерті, буде їх віддано чужим народам у полон через Манассію, сина Езекії, юдейського царя, за все, що натворив він у Єрусалимі”. * [( <em>Манассія </em>Найпоганіший цар Юдеї, який поклонявся багатьом лжебогам. Див.: <a href='/ukr_umt/12/21/1-16'>2 Цар. 21:1-16</a>. )]</p>
<p>5 „І справді, хто матиме до тебе милосердя, Єрусалиме? Хто по тобі тужитиме? І хто благатиме, щоб зглянулись на тебе?  </p>
<p>6 Зріклася ти, — Господь каже, — відступилась, тож Я на тебе руку підніму й тебе зрубаю. Я вже втомився буть до тебе милосердним.  </p>
<p>7 Я їх лопатою розвію по містах усього краю. Зроблю бездітними, Я вигублю народ Мій за їхній шлях, бо вони ж не повернулися до Мене.  </p>
<p>8 В народі цьому буде більше удовиць, аніж піску на березі морському. Опівдні наведу на них руйнівника, на матір кожну і на юнаків добірних. Зненацька переляк і розпач напущу на них.  </p>
<p>9 Прийде нещадний ворог із мечем разючим, та смерть вигубить залишившихся в живих в Юдеї. Та навіть жінка, що сімом дала життя, втратить всіх синів своїх. Заслабне вона і зітхне востаннє, та сонце вже не світитиме для неї”». Так каже Господь.  </p>
<p>10 Горе мені, моя мати, що народила ти мене, таку прискіпливу людину, що сперечається із цілим краєм. Я ані позичав, ні в борг не брав ні в кого, але вони ненавидять мене.  </p>
<p>11 Господь сказав мені: «Це правда, що Я звільнив тебе для доброї мети. Я справді змусив ворогів твоїх тебе благати у час страждання і нещастя».  </p>
<p>12 Господь відповів: «Чи може хтось зламати крицю, залізо з півночі чи бронзу? * [( <em>залізо з півночі </em>Вавилонська армія, яка йде з півночі на Юдею. )]</p>
<p>13 Зроблю Я всі твої скарби, твоє багатство народам іншим здобиччю безплатною, за всі гріхи в твоїх кордонах.  </p>
<p>14 Примушу Я тебе служити ворогам твоїм у тих краях, яких ти ще не знаєш, бо гнів Мій запалив вогонь, який вас спопелить».  </p>
<p>15 О Господи, Ти знаєш все! Згадай раба Свого і зглянься наді мною, помстися тим, хто переслідує мене. Ти є терплячий з ними, та не губи мене. Ти зваж, які знущання я для Тебе несу.  </p>
<p>16 Твої слова знайшов і їх засвоїв. Вони мені і щастя, й радість принесли, бо Всемогутній Господь Бог мене назвав своїм, Твоє ім’я ношу я.  </p>
<p>17 Я не сидів у гурті і не святкував, я був один, тому що Ти, Володар мій, сповнив мене обуренням на них.  </p>
<p>18 Чому мій біль без краю? Чому тяжка і незцілима моя рана? Чи будеш Ти оманою для мене, немов пересихаюче джерело?  </p>
<p>19 Тож ось що Господь каже: «Якщо розкаєшся, то Я прийму тебе, тоді тобі стоять переді Мною. Якщо ти в змозі цінне довести, а не пусте, то зможеш ти устами буть Моїми. Нехай вони повернуться до тебе, а не ти до них.  </p>
<p>20 Я зроблю тебе сильнішим, ніж фортеці бронзової мур, що здатен витримати будь-яку навалу. Люди Юдеї на тебе нападатимуть, але здолати не зможуть, адже Я з тобою». Так каже Господь: «Я визволю тебе і порятую,  </p>
<p>21 спасу тебе від нечестивих рук, від злих опрессорів врятую».  </p>

<h4>Розділ 16</h4>
<p>1 І дійшло до мене слово Господа:</p>
<p>2 «Не одружуйся, не май ні синів, ані дочок на цій землі.</p>
<p>3 Бо ось що Всевишній каже про синів і дочок, народжених у цьому місті, та про матерів, що носять їх, та про батьків, що плодять їх у цьому краї:</p>
<p>4 „Вони помруть від багатьох хвороб, за ними не тужитимуть і не поховають. Їх вигублять війна чи голод. І стануть вони мов сміття на землі, трупи їхні будуть поживою птахам небесним і звірині земній”».</p>
<p>5 Бо ось що Господь каже: «Не входь у дім скорботи, не ходи тужити. Не жалій за ними, бо Я забрав Свій спокій, любов і милосердя у народу цього,</p>
<p>6 великі й малі в цьому краї повмирають, не поховають їх, і ніхто за ними не тужитиме. Ніхто себе не поріже й голову не поголить заради них. * [( <em>Ніхто… заради них </em>Порізати себе й обстригти волосся — ознаки жалоби. )]</p>
<p>7 Люди не поділяться з ними їжею поминальною, і не подадуть їм келих, щоб утішити в смерті батька й матері.</p>
<p>8 Не заходь у дім, де бенкетують, не сідай з ними їсти й пити.</p>
<p>9 Бо ось що Всемогутній Господь Бог Ізраїлю каже: „За життя вашого Я винищу з землі цієї співи і святкові звуки, і галас щасливого весілля”.</p>
<p>10 І коли ти оголосиш ізраїльському народові всі ці слова, тоді вони тебе спитають: „Чому Господь прирік нас на тяжкі страждання? У чому злочин наш, який гріх ми скоїли проти Господа Бога нашого?”</p>
<p>11 А ти відповіси їм: „За те, що батьки ваші зрадили Мене, вони пішли за іншими богами, служили їм і поклонялися. Невірні Мене покинули і не дотримувалися Закону Мого.</p>
<p>12 Але ви накоїли ще більше лиха, ніж батьки ваші, і кожен з вас іде за своїм запеклим лихим серцем замість того, щоб слухати Мене.</p>
<p>13 Тому викину Я вас із країни цієї до землі, якої не знали ви, ані батьки ваші. І там служитимете ви іншим богам удень і вночі, і Я не зглянуся над вами”».</p>
<p>14 «Тож час настає, — каже Господь, — коли вже люди більш не казатимуть: „Клянусь Господом, Який вивів синів Ізраїля з землі Єгипетської”.</p>
<p>15 Натомість казатимуть: „Клянусь Господом, що вивів синів Ізраїля з землі північної, з усіх місць, куди Він їх заслав. І Я їх поверну на їхню власну землю — землю, яку дав їхнім батькам”».</p>
<p>16 «Ось Я пошлю багатьох рибалок, — каже Господь, — і вони будуть виловлювати людей Ізраїлю. А потім Я пошлю багато мисливців, і вони полюватимуть на них кожній на горі і на кожнім пагорбі, і в розщілинах скель. * [( <em>рибалок… мисливців </em>Ворожі війська з Вавилону. )]</p>
<p>17 Адже Я стежу за тим, як вони живуть, та їхні злочини не приховати від Моїх очей.</p>
<p>18 Я вдвічі відплачу цьому народу за беззаконня їхнє і за великий гріх, бо вони осквернили землю Мою безтямними бовванами своїми, всю спадщину Господню заповнили гидотою своєю».</p>
<p>19 Господь — то моя сила і твердиня, притулок мій в лиху годину. Народи звідусіль ідуть до Тебе й кажуть: «Батьки наші лиш те успадкували, що хибне, марне й зовсім безкорисне».  </p>
<p>20 Чи можуть люди собі богів виготовляти? Ні, тільки статуї рукотворні! Але ті статуї лише боввани, а не боги!  </p>
<p>21 Цього разу Я їм покажу Свою міць і силу, й тоді вони взнають, що ім’я Мені — Господь. * [( <em>Господь </em>Тобто «Ягве». Див.: «Ягве». )]</p>

<h4>Розділ 17</h4>
<p>1 Ось що мовить Господь: «Юдеї гріх записано різцем залізним, стилом загостреним на таблиці серця їхнього та на рогах їхніх вівтарів * [( <em>Юдеї… вівтарів </em>Це співвідноситься з глиняними табличками, на яких писали загостреним стилом, доки вони були м’які. Чим гостріше було стило, тим чіткіший напис. Роги вівтаря — частина вівтаря, що нагадувала роги. Це також було місце схованки для людей, які скоїли злочин. Єремія тут говорить, що немає безпечного місця-схованки для Юдеїв. )]</p>
<p>2 Їхні діти пам’ятають ті вівтарі й стовпи Ашери, поруч з деревами вони стоять рясними на узвишшях високих, * [( <em>стовпи Ашери </em>Частина релігійного обряду ханаанців, сусідів Ізраїлю. Ашері вклонялися як богині. Її подобу робили з дерева чи навіть з живого дерева, що символізувало її родючість. )]</p>
<p>3 в горах, та у відкритих луках. Багатий народ Юдеї неліченим скарбом, та Я віддам його як здобич народам іншим. Вони прийдуть, та заберуть усі пожитки ваші, понищать всі узвишшя де грішили ви.  </p>
<p>4 Народ Юдеї сам позбувся спадщини своєї тієї, що Я дав йому. Примушу Я його служити ворогам своїм в землі незнаній, бо гнів Мій розпалився, мов вогонь, в якому їм горіти повік».  </p>
<p>5 Ось що Господь каже: «Той проклятий, хто покладається на чоловіка, та зробив опору на силу смертної людини, тому що в Бога полишив вірити він.  </p>
<p>6 Він стане наче кущ в пустелі, котрий не відає про кращі землі, та Господні блага. Він знай живе собі в пустельнім краї, серед солончаків безлюдних.  </p>
<p>7 Благословен той, хто покладається на Господа, бо взнає він, що Господь — його надія.  </p>
<p>8 Він буде мов те дерево, що при воді росте, що над потоком простягло своє коріння, й спеки не боїться, та зеленим листям вкрите. Рік посухи і той йому байдужий, воно й тоді не перестає плодоносити.  </p>
<p>9 Що є зрадливіше, ніж розум? Та якщо він хворий, ніхто не може зрозуміти, як вилікувати його. * [( <em>розум </em>Буквально «серце». )]</p>
<p>10 Лиш Я, Господь, є тим, хто розум вивіряє, і все нутро людське Мені відкрите, щоб кожного Я міг нагородити згідно з життям та вчинками його.  </p>
<p>11 Мов курка, що висиджує яйце, сама якого не знесла, так й чоловік, який неправедно багатство здобуває. Як півжиття пройде, та скарб здобутий зникне, а він залишиться, пошитий в дурні».  </p>
<p>12 Славний престол, храм Господній, вознесений одвіку — це місце нашої святині.  </p>
<p>13 О Господи, Ізраїлю надіє, хто відмовляється від Тебе, той собі короткий вік шукає. Хто відвертається від Тебе, зникне, наче напис на піску, бо Господа покинув він — джерело прохолодної води живої.  </p>
<p>14 Зціли мене, о Господи, і вилікуюсь я. Врятуй мене, та знайду тоді спасіння, бо Ти — це Той, кому хвали співаю.  </p>
<p>15 Вони говорять: «Єреміє, де ж слово Господа? Нехай воно прийде!»  </p>
<p>16 Я не полишив бути пастирем Твоїм і не бажав лихого дня. Ти знаєш все, що я кажу, воно перед Тобою геть відкрите, Ти ж бачиш, що твориться навкруги.  </p>
<p>17 Не губи мене, Ти ж мій притулок в день нещастя.  </p>
<p>18 Хай ті, хто переслідує мене, будуть принижені, але не я. Нехай їх жах охопить, але я щоб не лякався. Ти напусти на них нещастя час, а потім, Ти побий їх знов.  </p>
<p>19 Ось що Господь сказав мені: «Іди й стань у воротах „Синів людських”, через які царі юдейські входять і виходять. Проголоси всім людям вість Господню, та потім йди до інших брам єрусалимських, та сповіщай Всевишнього послання. * [( <em>Синів людських </em>Одні з воріт до Єрусалиму або, можливо, ворота, через які мирські люди, не священики, заходили до храму Господнього. )]</p>
<p>20 Скажи, щоб царі юдейські, всі юдеї, та мешканці Єрусалима, та всі, хто проходить крізь брами ці, вислухали слово Господа.</p>
<p>21 Ось що Господь каже: „Бережіть себе, не носіть у суботній день важкого, не проносьте крізь брами єрусалимські.</p>
<p>22 І не виносьте важкого з осель ваших у суботній день, і ніякої роботи не робіть. Вважайте святим суботній день, як заповідав Я батькам вашим.</p>
<p>23 Але вони не слухали Господа свого, уваги не звертали. Натомість вперті були, не помічали Всевишнього й не приймали науки Моєї.</p>
<p>24 Але якщо ви справді будете Мене слухати, не будете проносити важкого крізь брами цього міста в суботу і зробите день цей святим, жодної роботи не виконуючи в цей день,</p>
<p>25 тоді царі ввійдуть у брами міста цього й вельможі, що сидять на Давидовім троні, в’їдуть колісницями й верхи. Вони ввійдуть разом з начальниками, мужами юдейськими й мешканцями Єрусалима. І місто це збуде заселене повік.</p>
<p>26 І прийдуть люди з міст юдейських, із околиць Єрусалима, з землі Веніаминової, з Шефели, з гір та з Неґеву. І принесуть вони жертви всеспалення й пожертви, й офіри, й запашне куріння, і підношення дяки в храм Господній. * [( <em>з Шефели </em>Узвишшя, що тягнеться вздовж Середземного моря. <em>з Неґеву </em>Пустеля на півдні Ізраїлю. )]</p>
<p>27 Якщо ж ви не послухаєтесь Мене, й не зробите суботній день святим, носитимете ношу, заходячи крізь брами єрусалимські в суботу, тоді вогонь Я запалю в його брамах. І пожере він палаци Єрусалима, та вогонь цей буде незгасимий”».</p>

<h4>Розділ 18</h4>
<p>1 Ось пророче слово, що Господь послав його через Єремію:</p>
<p>2 «Підведися і йди до дому гончара, і там почуєш ти послання Моє». * [( <em>гончар </em>На гебрейській це слово також означає «творець» або «той, хто виготовляє нові речі». )]</p>
<p>3 Тож пішов я до гончара і спостерігав, як він робив щось на гончарському крузі.</p>
<p>4 І посудина, що він виготовляв, розпалася під руками гончара, тож він почав знов і зробив іншу посудину, таку, як хотів.</p>
<p>5 І слово Господа було мені таке:</p>
<p>6 «Доме Ізраїля, хіба не можу Я повестися з вами так само, як цей гончар?» Господь каже: «Доме Ізраїля, як та глина в руках у гончара, так само й ви в руках Моїх.</p>
<p>7 Можливо, прийде той час, коли Я проголосити можу, що викоріню народ чи царство, чи що збираюся зруйнувати, чи вигубити його.</p>
<p>8 Але якщо той народ припинить зло чинити, про яке Я сказав, що він чинить, тоді утримаюсь Я і не пошлю на нього кару, яку задумав послати.</p>
<p>9 Іншого разу Я можу проголосити, що збираюся збудувати й насадити народ чи царство.</p>
<p>10 Та якщо він зробить таке, що Я за зло вважаю, якщо не слухається Мене, тоді утримаюсь обіцяне добро для них творити.</p>
<p>11 Тож скажи народу Юдеї та мешканцям Єрусалима про те, що Господь каже: „Я плани маю покарати вас, тож відверніться від ваших звичок грішних, змініть лихі путі та вчинки ваші”.</p>
<p>12 Але вони скажуть: „Дарма. Ми йтимемо за власними намірами, і кожен із нас уперто чинитиме лихо те, яке душі його завгодно”».</p>
<p>13 Тож ось що Господь каже: «Спитайте між народами, чи хтось подібне чув? Яку мерзоту діва-Ізраїль вчинила!  </p>
<p>14 Чи може каміння рухатись само по собі? Чи може сніг зійти ливанський з піків горних? Чи зможуть пересохнути холодні й бурхливі води? * [( <em>сніг… горних </em>«Хто залишить Скелю Шаддай?» «Скеля» і «Шаддай», два імені Господа. Це також можна перекласти як «Чи рухаються глиби кам’яні самі собою» або «Чи тане сніг ливанський на горі Шаддай». )]</p>
<p>15 Однак Мене забув народ Мій і курить ладан ідолам нікчемним, що змусили народ Мій спотикатись на древньому його шляху. Боввани повели їх манівцями, а не праведним шляхом.  </p>
<p>16 На пустку перетвориться їхня земля, на посміховисько довічне. Жахатимуться всі, хто йтиме нею, хитатимуть у смутку головою.  </p>
<p>17 І Я, немов той східний вітер, розвію їх перед ворогами. Спиною повернусь до них, а не обличчям у лиху годину їхню».  </p>
<p>18 Вороги сказали: «Ходімо, змовимося проти Єремії, бо Закон, якому навчають священики, дають поради мудреці, не втрачен, з нами буде. Ходімо, посміємося з нього й не слухатимемо більше ніяких його промов».</p>
<p>19 Будь ласка, Господи, зглянься наді мною, почуй, як дорадники мої змовляються.  </p>
<p>20 Чи слід комусь платити злом за добро? А вони ж уже вирили яму, щоб мене впіймати. Згадай, як я стояв перед Тобою, як я заступався за них, щоб гнів Твій відвернути від народу цього.  </p>
<p>21 Тож віддай синів їхніх на голодування, віддай їх мечу. Бездітними й удовами хай стануть жінки їхні. Хай мужів убито буде, хай їхні юнаки поляжуть у бою.  </p>
<p>22 Хай із домівок їхніх лине лемент, коли зненацька на них військо наведеш. Адже вони вирили для мене яму, наставили пастки для ніг моїх.  </p>
<p>23 Але ж, Господи, Ти знаєш усі їхні наміри заподіють смерть мені. Не прощай беззаконь і не змивай гріха їхнього з пам’яті Своєї. Нехай перед Тобою кинуть їх, обійдися з ними за гнівом Своїм.  </p>

<h4>Розділ 19</h4>
<p>1 Ось що Господь каже: «Піди й купи глиняний глечик у гончара. * [( <em>гончара </em>На гебрейській це також може означати «творця». )]</p>
<p>2 Вийди в долину Бен-Гінном що за Череп’яною брамою, та візьми з собою старійшин з народу і священиків, і там ти промовиш те, що Я тобі скажу. * [( <em>за Череп’яною брамою </em>«Глиняна» або «Череп’яна брама» — назва брами в південній стіні Єрусалима. )]</p>
<p>3 Ти скажеш: „Царі Юдеї та мешканці Єрусалима, почуйте це слово Господа. Ось що Всемогутній Господь Бог Ізраїлю каже: „Я наведу страшну кару на це місце, аж у вухах задзвенить від страху у того, хто про те почує.</p>
<p>4 Кажу так, бо вони покинули Мене, зробивши це місце чужим. Діти Ізраїлю кадять ладан богам іншим, яких вони й батьки їхні та царі юдейські не знають, й залили це місце кров’ю невинних жертв.</p>
<p>5 Вони влаштували вівтарі на узвишшях на честь Ваала, де спалюють своїх дітей у вогні як жертви всеспалення Ваалові. Так робити Я їм ніколи не наказував, не говорив, не заповідав.</p>
<p>6 Тож настають дні, коли це місце не зватиметься більше Тофетом та долиною Бен-Гінном, а зватиметься долиною Кровопролиття.</p>
<p>7 Тут Я зведу нанівець усі задуми Юдеї та Єрусалима, призведу їх до загибелі від меча ворожого, від рук тих, хто хоче вбити їх. Віддам Я трупи їхні на поживу птахам небесним та звірям земним.</p>
<p>8 Руйнуванню піддам Я це місце, і стане посміховиськом воно. І кожен, хто повз нього проходитиме, жахатиметься, і збиткуватиметься з того, як його зруйновано.</p>
<p>9 Примушу я їх їсти тіла синів їхніх і дочок, та тіла одне одного під час облоги і під час нещастя, що спричинять їм їхні вороги й ті, хто намагається вигубити народ цей”.</p>
<p>10 Тоді розіб’єш ти той глечик перед очима людей, що з тобою йтимуть.</p>
<p>11 І скажеш їм, що мовить Господь Всемогутній: „Так само Я глечик цей розбив, як народ цей і місто це розіб’ю — так само, як гончарна посудина ламається, аж не можна її докупи скласти. Ховатимуть вони своїх померлих у Тофеті, допоки місця для погребінь не залишиться.</p>
<p>12 Таке вчиню я місцю цьому і мешканцям його. Зроблю я це місце, мов Тофет.</p>
<p>13 І будинки Єрусалима й будинки царів Юдеї нечисті стануть, мов це місце Тофет, бо на дахах усіх будинків вони кадили ладан зіркам і возливали ливні жертви богам облудним”». Так каже Господь.</p>
<p>14 По тому повернувся Єремія з Тофету, куди Господь його посилав пророкувати, й зупинився на подвір’ї храму Господнього. І сказав він народу всьому:</p>
<p>15 «Ось що Всемогутній Господь Бог Ізраїлю каже: „Слухайте, ось Я наведу на Єрусалим й на всі міста сусідні усі ті страждання, про які Я говорив, бо цей народ уперто Мені опирається, не слухаючи слів Всевишнього”».</p>

<h4>Розділ 20</h4>
<p>1 Священик Пашхур, син Іммера, який був старшим наглядачем у храмі Господа, почув, як Єремія все те пророкує.</p>
<p>2 Тоді Пашхур побив пророка Єремію і забив його в колодки, що були в горішній брамі Веніаминовій, у храмі Господа.</p>
<p>3 Наступного дня Пашхур звільнив з колодок Єремію, і Єремія так сказав: «Більше не зватиме Господь тебе „Пашхуром”, а натомість — „Терор та Жах Звідусіль”.</p>
<p>4 Бо ось що Господь каже: „Ти станеш жахом для себе самого і для всіх, кого ти любиш. Повбивають їх у битві вороги, і ти побачиш це на власні очі. Я віддам усіх юдеїв цареві Вавилона, він виведе їх до своєї країни і мечем разючим поб’є.</p>
<p>5 Віддам Я всі багатства цього міста, все, що в ньому є, усі його коштовності, все майно царів Юдеї у руки їхніх ворогів. Вони їх пограбують, заберуть усе й відвезуть до Вавилона.</p>
<p>6 А ти, Пашхуре, і всі люди дому твого в полон підете до Вавилона, там тебе й поховають. Ти пророкував брехню друзям своїм, кажучи, що нічого не трапиться, але всі вони також помруть й будуть поховані у Вавилоні”».</p>
<p>7 О Господи, пошив мене Ти в дурні, отож обдурено мене. Свою Ти силу показав, тож перемога за Тобою. Та цілий день із мене збиткувалися люди, і кожен насміхався наді мною.  </p>
<p>8 Щоразу, промовляючи, кричу від болю, бо пророкую про нещастя та насильство. Бо стало слово Господа для мене докором, тим, з чого люди цілий день глузують.  </p>
<p>9 І я сказав: «Не буду більш собі нагадувати про Бога, і більш не говоритиму ім’ям Його». Але слова Всевишнього, як палаючий вогонь в моєму серці, багаття усередині кісток моїх. Втомився я утримувати його, не в змозі більше я таке терпіти.  </p>
<p>10 Бо чув я шепіт злобний звідусіль, усі казали жахливі речі, навіть друзі. Усі знайомі лиш чатують на мою помилку: «Зведемо наклеп на Єремію, обдуримо й подолаємо його. Спровадивши його, ми зможемо йому помститись».  </p>
<p>11 Господь зі мною, як могутній воїн, тож ті, хто переслідує мене, принижені, мене їм не здолати. Їх осоромлено, бо в них немає глузду, носить їм вічний сором, що не знає забуття.  </p>
<p>12 О Всемогутній Господи, Хто випробовує праведних бажання і думки. Яви мені Твою відплату, бо лиш Тобі одному скарги я відкрив свої.  </p>
<p>13 Співайте Господу! Всевишнього хваліть! Бо від зловмисників життя убогого рятує Він.  </p>
<p>14 Хай буде проклятий той день, коли я народився! Благословення хай не буде дню тому, коли мати моя призвела мене на світ.  </p>
<p>15 Хай буде проклятий той чоловік, що батькові моєму приніс ту новину: «Син в тебе народився, хлопчик!» — що викликало радість в нього превелику.  </p>
<p>16 Хай буде чоловік той, мов міста, які Господь повинищив без жалю. Хай чує він тривоги крик уранці і звук сурми, що б’є на сполох вдень. * [( <em>міста… повинищив </em>Тобто «Содом і Ґоморра». Див.: <a href='/ukr_umt/44/19/1'>Дії 19</a>. )]</p>
<p>17 За те, що він не вбив мене в утробі, щоб мати моя стала могилою моєю, не давши мені побачити цей світ.  </p>
<p>18 Навіщо ж я з утроби вийшов, щоб бачити нещастя та страждання? В ганьбі я доживу недовгий вік.  </p>

<h4>Розділ 21</h4>
<p>1 Ось слово, що було Єремії від Господа, коли цар Седекія прислав до нього Пашхура, сина Малкії, і священика Софонію, сина Маасії. Вони сказали: * [( <em>Пашхура </em>Це інша людина на ім’я Пашхур, ніж та, про яку ведеться у <a href='/ukr_umt/24/20/1'>Єр. 20:1</a>. )]</p>
<p>2 «Спитай-но Господа, що буде далі, бо цар Вавилона воює проти нас. Господь, можливо, зробить якесь чудо, як Він колись робив, і той від нас відступить».</p>
<p>3 Та Єремія відповів їм: «Ось що скажіть Седекії,</p>
<p>4 бо Господь Бог Ізраїлю мовить: „Я оберну проти вас ті мечі, що в руках ваших, ту зброю, що ви нею воюєте проти царя Вавилона та халдеїв, які обложили вас за міським муром. Незабаром, Єрусалим перетвориться на стан ворожий.</p>
<p>5 Сам Я воюватиму проти вас, над вами занесу Свою могутню руку з гнівом, люттю і шалом.</p>
<p>6 Поб’ю Я мешканців міста цього як людину, так і тварину — усі помруть вони від страшної чуми.</p>
<p>7 А після того. Я віддам Седекію, царя Юдеї, і слуг його, й народ, і тих, що лишаться в місті тому після чуми, війни й голодомору, в руки Навуходоносора, царя вавилонського, та в руки їхніх ворогів, у руки тих, які полюють на їхні життя. Поб’є їх Навуходоносор вістрям меча, не викаже ні милосердя, ні пощади, ані жалю”». Так каже Господь.</p>
<p>8 Ти скажеш людям цим: «Ось що Господь каже: „Даю вам вибір між дорогами життя й смерті —</p>
<p>9 той, хто лишається у місті цьому, помре в бою, від голоду, чи від чуми. Хто ж вийде з міста цього і потрапить до рук халдеїв, що проти вас воюють, той збереже життя.</p>
<p>10 Кажу так, бо намір маю покарати місто це, а не нагородити. Єрусалим віддадуть у руки царя вавилонського, і спалить він його вогнем шаленим”».</p>
<p>11 І скажи дому царя Юдеї: «Почуйте слово Господа.  </p>
<p>12 Доме Давида, ось що Господь каже: „Судіть по справедливості щодня і пограбованих від рук гнобителя рятуйте, бо гнів Мій вибухне і спалить все вогнем незгасним за ті гріхи, що вчинили ви.  </p>
<p>13 Я проти тебе, хто живе в долині, мов скеля посеред рівнини. Я проти вас, які говорять: „Хто злякає нас? Хто увійде у домівку нашу?”» Так каже Господь.  </p>
<p>14 «Я покараю вас за вашими ділами, — Господь каже, — розпалю вогонь у цьому лісі і пожере він геть усе навкруг».  </p>

<h4>Розділ 22</h4>
<p>1 Ось що Господь каже: «Іди до палацу царя юдейського й промов там слово це.</p>
<p>2 Ти скажеш: „Слухай слово Господа, царю юдейський, ти, що сидиш на престолі Давидовім, слуги і люди твої, що проходять крізь брами ці”.</p>
<p>3 Ось що Господь каже: „Робіть що праведне і справедливе: рятуйте пограбованого від руки гнобителя, не кривдіть, не чиніть зла чужинцю, сироті, ані вдові, не проливайте безвинної крові у місці цьому.</p>
<p>4 Якщо сумлінно будете виконувати те, що Я кажу вам, тоді царі, які сидітимуть на престолі Давидовім, і далі проходитимуть крізь брами палацу єрусалимського: верхи на конях і колісницях, разом із вельможами й слугами.</p>
<p>5 Але якщо не будете слухати слово це, Собою клянуся, що цей палац буде зруйновано”». Так каже Господь.</p>
<p>6 Мовлю так, бо Господь каже про палац юдейського царя: «Ти, наче, ліс ґілеадський для Мене, немов вершина гір Ливанських, однак тебе пустелею безлюдною зроблю.  </p>
<p>7 Нашлю на твій палац руйнівників, зі зброєю своєю буде кожен. Вони величні кедрові колони порубають, і вкинуть у вогонь.  </p>
<p>8 Багато народів пройде цим містом, питаючи одне одного: „Чому Господь зробив таке із цим великим містом?”</p>
<p>9 І відповідатимуть їм: „Бо ці люди відцуралися Заповіту Всевишнього, їхнього Бога. Іншим богам вклонялися і служили вони”».</p>
<p>10 Не плачте за померлим царем, не побивайтеся за ним. За тим плачте гірко, хто іде із міста, бо він уже не повернеться сюди, Йоагаз не побачить більше рідної землі. * [( <em>за померлим царем </em>Це натяк на Йосію, якого щойно було вбито фараоном Неко у 609 р. до Р. Х. Див.: <a href='/ukr_umt/12/23/29-30'>2 Цар. 23:29-30</a>. Його наступник Йоагаз (Шаллум) потрапив до єгипетського полону — це Той, хто з міста йде. )]</p>
<p>11 Бо ось що Господь сказав про Шаллума, сина Йосії, царя юдейського, який посів місце батька свого. Він із цього місця вийшов, та більше сюди не повернеться. * [( <em>Шаллума </em>Або «Йоагаза». )]</p>
<p>12 Помре він там, куди його в неволю заслано, і більш ніколи не побачить Єрусалима землі.</p>
<p>13 Горе тому, хто свій палац несправедливістю будує, свої світлиці надбудовує беззаконням, хто змушує ближнього служить задурно, не платячи йому зароблених грошей. * [( <em>тому… будує </em>Тут ідеться про царя Єгоякима, який правив у 609-598 рр. до Р. Х. )]</p>
<p>14 Єгояким каже: «Я собі збудую палац великий із просторими світлицями». Він вікна прорубує, стіни кедром обшиває і червоним фарбує.  </p>
<p>15 «Чи величі додасть тобі великий кедр? Твій батько мав удосталь їжі і пиття. Чинив він те, що справедливе й чесне, тож і у нього все було гаразд.  </p>
<p>16 За скривджених і бідних він завжди був, тож і у нього все було гаразд. „Чи ж це не означає „знать Мене”?» — Господь каже.  </p>
<p>17 Ти ж дбаєш тільки про неправедну наживу, про те, як би невинну кров пролить, як би пригнобити і знищити невинних.  </p>
<p>18 Тож ось що Господь Бог каже про Єгоякима, сина Йосії, царя Юдеї: «Люди Юдеї не тужитимуть за ним: „В печалі я, о брате мій!” Чи „О горе, сестро моя!” І не тужитимуть: „О горе, володарю!” Чи „Горе, ваша величність!”  </p>
<p>19 Немов осла іздохлого його поховають, витягнуть за браму єрусалимську і кинуть.  </p>
<p>20 Ти піднімись, Юдеє, на Ливанські гори і так гукни, щоб голос твій почули у Башані. Кричи на кручах Авариму, бо всіх, кого любила ти, розбито. * [( <em>на кручах Авариму </em>Гори на схід від північного Ізраїлю. )]</p>
<p>21 Юдеє, Я попереджав тебе про небезпеку, та ти відказала: „Слухати не буду!” Така ж у тебе звичка з юних літ, ти голосу Мого не слухалась ніколи.  </p>
<p>22 Вітер віднесе всіх пастухів твоїх, всі, хто тебе любили, підуть у полон, тоді ти будеш зганьблена й принижена за нечестивість свою.  </p>
<p>23 О царю Єгоякиме, ти мешкаєш в палаці з кедра дебелого, немов в землі Ливанській. Гадаєш марно, що в небезпеці життя твоє, але стогнатимеш ти, коли настане біль, немов той біль, що в жінки при пологах».  </p>
<p>24 «Так само правда, як і те, що Я живу, — каже Господь, — навіть якби подоба Єгояхина, сина Єгоякима, царя Юдеї, був перснем на Моїй правиці, навіть тоді б Я його зірвав з пальця. * [( <em>Єгояхина </em>У гебрейському тексті — «Єхонія». «Єхонія» було інше ім’я «Єгояхина». Також див.: <a href='/ukr_umt/24/22/28'>Єр. 22:28</a> та <a href='/ukr_umt/24/37/1'>37:1</a>. )]</p>
<p>25 Я віддам тебе у руки тих, хто смерті твоєї хоче, тим, кого боїшся ти: Навуходоносору, царю вавилонському та халдеям.</p>
<p>26 Я викину тебе і матір твою в чужу землю, де ви не народились, там й помрете.</p>
<p>27 Єгояхине, не бачити тобі одвіку землі рідної, хоч як не прагнула б душа повернення.</p>
<p>28 Єгояхин — нікчемний битий глечик! Він нікому не потрібний посуд! Чому ж тоді буде відкинуто його й нащадків його в землю, якої вони не знають?  </p>
<p>29 О земле, земле, земле! Слухай слово Господа!»  </p>
<p>30 Ось що Всевишній каже: «Запам’ятайте чоловіка цього як бездітного, як такого, що успіхів не мав усе своє життя, бо жоден з його роду не сидітиме на престолі Давидовім і не царюватиме в Юдеї».  </p>

<h4>Розділ 23</h4>
<p>1 «Горе пастухам, що занедбують і розгонять овець стада Мого», — каже Господь. * [( <em>пастухам </em>Тобто «царям Юдеї». )]</p>
<p>2 Тож ось що Господь Бог Ізраїлю каже про пастухів, що народ мій пасуть: «Ви розігнали овець Моїх і вигнали їх, про них не дбаючи. Тож Я тепер вам відплачу за все те зло, що наробили ви», — каже Господь.</p>
<p>3 «Я позбираю рештки стада Мого з усіх земель, куди Я повиганяв їх, і поверну назад на пасовисько їхнє, щоб плодилися й множилися вони.</p>
<p>4 Поставлю Я над ними пастухів і тоді вівці не будуть більше боятися, ані лякатися, і жодна більше не загубиться», — каже Господь.</p>
<p>5 «Час настає, — каже Господь, — коли Я вирощу з коліна Давидова праведний „Парост” — Царя, Який мудро царюватиме, Який справедливість і праведність чинитиме в цім краю.  </p>
<p>6 За Його царювання врятовано буде Юдею, й Ізраїль житиме в безпеці, та ось ім’я його: Господь — Наша Перемога». * [( <em>Господь… Перемога </em>Це звучить подібно до імені «Седекія», що означає «Справедливість Господа», але тут йдеться про іншого царя. )]</p>
<p>7 Господь продовжує: «Ось час надходить, коли народ ізраїльський більше не казатиме: „Клянусь Всевишнім, що вивів синів Ізраїлю з землі Єгипетської”.</p>
<p>8 Натомість казатимуть: „Клянусь Господом, що вивів їх із землі північної, куди Він вигнав непокірних. І повернуться вони знов на землю праотців”».</p>
<p>9 Скажи пророкам: «Серце моє розбито в грудях, усі кістки мої тремтять. Я, Єремія, сп’янів від слів святих Всевишнього Господа мого.  </p>
<p>10 Адже розпусників доволі у Юдеї, навіть земля стенає від прокляття: пасовиська у степу повисихали, на пустелю перетворилися вони. Пророки ці ідуть шляхом брехні, і сила їхня — в кривді».  </p>
<p>11 «Адже пророки і священики — безбожні. І навіть у Моєму храмі Я нечестивість їхню бачу», — каже Господь.  </p>
<p>12 «Тож їхня путь для них слизькою стане. У темряву їх виженуть, і там вони впадуть, бо лихо наведу на них в той рік, коли Я покараю їх», — каже Господь.  </p>
<p>13 «Серед пророків самарійських таку гидоту бачив Я: пророцтво іменем Ваала вони творили й зводили на манівці народ Мій. * [( <em>Самарія </em>Столиця північного Ізраїля, винищене Господом за численні гріхи. )]</p>
<p>14 І серед пророків єрусалимських жахливе бачив Я: брехали одне одному, перелюб чинили і зміцнювали нечестивих, аби ніхто не відвертався від гріха свого. Усі вони для Мене, мов Содом, та мешканці його, немов Ґоморра. —  </p>
<p>15 Всемогутній Господь каже про тих пророків. — Я їх полин примушу їсти й пити отруйну воду, бо нечестивість розповзлась по всьому краю від пророків єрусалимських».  </p>
<p>16 Ось що Всемогутній Господь каже: «Не слухайте слів тих пророків, що пророкують вам, то все брехня! Вони вам кажуть про видіння свої власні, ті з’яви не від Господа прийшли.  </p>
<p>17 Вони все кажуть тим, хто зневажає Мене, що Господь подарує їм мир. А всі, хто Моїй волі вперто чинить опір, повторюють: „Вас не спіткає лихо”.  </p>
<p>18 Та хто з них стояв у Господа на раді? Хто Бога бачив і слово Його чув? Хто дослухався до настанов Його й почув? Ніхто! * [( <em>у Господа на раді </em>У Старому Заповіті йдеться про Господа — Верховного на раді Небесних Ангелів. Див.: <a href='/ukr_umt/11/22/19-23'>1 Цар. 22:19-23</a>; <a href='/ukr_umt/23/6/1-8'>Іс. 6:1-8</a>; <a href='/ukr_umt/18/1/1-2'>Йов 1-2</a> частини. )]</p>
<p>19 Ось йде Господня кара, наче буря, ось вихор люті, що на грішні голови впаде.  </p>
<p>20 Гнів Господа не відвернеться, доки своєї Він не досягне мети, доки не здійснить задуму Свого. А як це трапиться, ви всі збагнете, чому усе це мало статись.  </p>
<p>21 Пророків Я не посилав, але вони прибігли. Не говорив Я з ними, та все ж вони пророкували ім’ям Моїм.  </p>
<p>22 Якби вони були на раді в Мене, то Господа слова несли б до Якова народу. Тоді б вони дітей Моїх відвернули від їхньої дороги злої, від нечестивих вчинків їх».  </p>
<p>23 «Я — Господь, Я завжди поруч, — Всевишній каже, — Я з вами рядом на віки».  </p>
<p>24 «Якщо ховається у потайних місцях людина, хіба її вже не побачу Я? — Всевишній питає. — Чи Мною не заповнені земля і небо?» Так говорить Господь:</p>
<p>25 «Я чув, що ті пророки говорили, яку неправду пророкують Моїм ім’ям. Вони кажуть: „Я бачив сон! Я бачив сон!” * [( <em>Я бачив сон </em>Сон вважали посередником, через якого Бог посилав слово Своєму пророку. )]</p>
<p>26 Як довго будуть ці пророки брехати і дітей Моїх вводити в оману?</p>
<p>27 Вони вважають, що через ті сни, які вони переказують, народ ізраїльський забуде ім’я Господнє. Сподіваються вони, що Мій народ забуде Всевишнього так само, як батьки їхні забули Бога свого й вклонялися Ваалу.</p>
<p>28 Солома — не зерно, а всі ці сни не йдуть від Мене. Якщо чоловік, що бачив сон, розповідає його, це гаразд, але пророк, який має Моє слово, хай промовляє його правдиво».</p>
<p>29 «Хіба слово Моє не вогонь? — Каже Господь. — Не молот, що скелю в порох кришить?»</p>
<p>30 «Через те Я проти пророків, — каже Господь, — які одне в одного крадуть слова Мої.</p>
<p>31 Я проти пророків, що розпускають язики, щоб виголосити якесь пророцтво лживе».</p>
<p>32 «Я проти тих, хто пророкує сни облудні, — мовить Господь. — Вони оповідають їх, щоб своєю зухвалою брехнею збити з пантелику народ Мій. Я їх не посилав і не велів їм говорити. Та, насправді, вони не принесли ніякої користі людям Ізраїлю». Так каже Господь.</p>
<p>33 «Якщо цей народ, пророк, чи священик спитає: „Що таке оракул Господній?” — тоді ти їм скажеш: „Ви — той тягар! Я відштовхну вас”», — Всевишній каже. * [( <em>оракул </em>Слово «оракул» гебрейською означає також «тягар». )]</p>
<p>34 «Якщо пророк священик, чи люди скажуть: „Я маю оракул Господній”, — Я покараю того чоловіка і його дім.</p>
<p>35 Ось що кажіть одне одному: „Що відповів Господь? Що Господь сказав?”</p>
<p>36 Та не згадуйте оракула Господнього, бо ви перекручуєте слова живого Бога, Всемогутнього Господа нашого.</p>
<p>37 Ось що в пророкові спитаєш: „Що Всевишній тобі відповів? Що Господь сказав?”</p>
<p>38 Але якщо ви спитаєте: „Який тягар був тобі від Господа?” — тоді ось що Господь каже: „Оскільки ви сказали, що пророцтво Господа — це тягар, та Я заповідав вам не казати цього,</p>
<p>39 тож Я неминуче забуду вас, відкину геть від Себе: вас і місто те Єрусалим, що Я дав вам і батькам вашим.</p>
<p>40 Я наведу на вас вічну наругу й непозбутню ганьбу”».</p>

<h4>Розділ 24</h4>
<p>1 Господь показав мені два кошики з фіґами, що стояли перед храмом Господнім. Було це після того, як Навуходоносор, цар Вавилона, вислав із Єрусалима Єгояхина, сина Єгоякима, царя Юдеї, а також із ним вельможу юдейського і ремісників, і ювелірів, і привів їх до Вавилона. * [( <em>Було це… із Єрусалима </em>Тут ідеться про події, що відбувалися в 597 до Р. Х. <em>Єгояхина </em>У гебрейському тексті — «Єхонії». «Єхонія» було інше ім’я «Єгояхина». Також див.: <a href='/ukr_umt/24/27/20'>Єр. 27:20</a>; <a href='/ukr_umt/24/28/4'>28:4</a> та <a href='/ukr_umt/24/29/2'>29:2</a>. )]</p>
<p>2 В одному кошику були дуже добрі фіґи, найкращі. А в другому — дуже погані, які не можна було їсти — такі негодящі.</p>
<p>3 І спитав мене Господь: «Що ти бачиш, Єреміє?» Я відповів: «Добрі фіґи — дуже добрі, а погані — такі погані, що й не можна їсти».</p>
<p>4 І слово Господа дійшло до мене. Він сказав:</p>
<p>5 «Ось що Господь Бог Ізраїлю каже: „Як над цими добрими фіґами, так само Я зглянуся над вигнанцями юдейськими, яких із цього місця вигнано було в халдейську землю.</p>
<p>6 З прихильністю наглядатиму за ними й поверну їх назад до цієї землі. Я відбудую народ цей й не руйнуватиму більше і не викорінюватиму.</p>
<p>7 Я дам їм серце, щоб Мене пізнали, що Я — Господь. Вони народом Моїм будуть, а Я — Богом їхнім. Кажу це, бо вони повернуться до Мене всім серцем”».</p>
<p>8 Що ж до поганих фіґ, що їх не можна їсти, то ось що Господь каже: «Ось як Я чинитиму з Седекією, царем юдейським та вельможами його, і з тією рештою, хто лишився в Єрусалимі, в цьому краю, та з тими, хто мешкає в Єгипті.</p>
<p>9 Я їх виставлю на острах і огиду для царств усієї землі. У всіх на очах терпітимуть вони наругу, ставши притчею во язицех, посміховиськом і прокляттям по всіх землях, куди Я їх повиганяю.</p>
<p>10 Я нашлю на них війну, голод і хворобу, доки не буде вигублено цей народ нікчемний із землі, яку Я віддав їм і батькам їхнім».</p>

<h4>Розділ 25</h4>
<p>1 Слово, що було до Єремії про весь народ юдейський на четвертому році царювання Єгоякима, сина Йосії. То був перший рік правління Навуходоносора, царя вавилонського. * [( <em>на четвертому… Єгоякима </em>Приблизно у 605 р. до Р. Х. )]</p>
<p>2 Ось що пророк Єремія проголосив усьому народу Юдеї і всім мешканцям Єрусалима. Він сказав:</p>
<p>3 «З тринадцятого року царювання Йосії, сина Амона, царя юдейського, й досі, протягом двадцяти трьох років, проголошую я слово Господа. Я промовляю його вам невтомно, та ви не слухаєте.</p>
<p>4 Господь невтомно посилає до вас усіх Своїх слуг-пророків, але ви не слухаєте їх, не докладаєте зусиль, щоб почути.</p>
<p>5 Ті пророки говорили вам: „Відверніться кожен від нечестивого путі свого й грішних вчинків. Живіть на тій землі, що Господь вам і батькам вашим віддав на віки вічні.</p>
<p>6 За іншими богами не ходіть, щоб їм служити й поклонятися низько, і не дратуйте Мене тим, що зробили власними руками. То й від Мене вам не буде лиха. * [( <em>То… лиха </em>Цей варіант міститься у древньогебрейських текстах. Деякі древньогрецькі переклади мають «Ви самі собі лиха завдаєте». )]</p>
<p>7 Але Всевишнього не слухали ви. Прогнівив Мене цей народ тим, що зробив власними руками собі на лихо”». Так мовить Господь.</p>
<p>8 Тож ось що Господь Всемогутній каже: «Ви не слухали слів моїх.</p>
<p>9 Через те Я посилаю слово, щоб скликати всі племена півночі, та Навуходоносора, царя вавилонського, слугу Мого. І поведу Я всіх їх проти землі цієї та її мешканців і проти тих народів, що навкруги. Назавжди силою Своєю вижену їх, вигублю ущент, зробивши народ цей посміховиськом та вічною руїною». Господь мовить так:</p>
<p>10 «І знищу Я голос радощів і звуки свята, голос нареченого і нареченої, звуки жорна й світло каганця.</p>
<p>11 Увесь цей край обернеться на висушену пустелю, й народи ці служитимуть царю вавилонському сімдесят років».</p>
<p>12 «А як завершаться сімдесят років, Я покараю царя вавилонського і весь народ той, — каже Господь, — за беззаконня їхнє й покараю халдейську землю і приречу її на вічне запустіння.</p>
<p>13 Я наведу на землю цю всі обіцяні лиха, що проти неї Я промовив, усе, що написано в книзі цій, що Єремія пророкував проти всіх народів.</p>
<p>14 Багато народів і царів великих стануть їхніми рабами, навіть халдеї, які поневолили інші народи. Я відплачу їм за вчинками їхніми, за творіння нечестивих рук».</p>
<p>15 Тож ось що Господь Бог Ізраїлю сказав мені: «Візьми з руки Моєї винний келих цей, сповнений гніву Мого. Я примушу всі народи випити його.</p>
<p>16 Вони вип’ють його й захитаються, й будуть, мов божевільні перед мечем, що знище їх».</p>
<p>17 Тож взяв я з руки Господа той келих і примусив усі народи, до яких Він послав мене, випити його:</p>
<p>18 то були Єрусалим і всі міста юдейські з їхніми царями й вельможами. Я дав їм той келих, щоб зробити з них пустку й посміховисько, як і є воно зараз.</p>
<p>19 Я змусив і фараона, царя єгипетського, слуг, вельмож і усіх людей його випити той келих гніву Господа.</p>
<p>20 Я змусив випити усіх кочівників і всіх царів країни Уз, усіх царів землі Филистимської, Ашкелону, Ґазу, Екрон та решту Ашдода.</p>
<p>21 Осушили його Едом, Моав і сини Аммона.</p>
<p>22 Усі царі Тира і Сидона випили, а також і всі царі узбережжя по той бік моря.</p>
<p>23 Я змусив випити Дедан, Тему й Буц, та всі землі, де люди голять собі скроні.</p>
<p>24 Випили всі правителі Аравії і всі царі на прикордонних землях, що живуть у пустелі.</p>
<p>25 І всі царі Зимрі, Еламу і Мидії пили з цієї чаші.</p>
<p>26 І всі царі півночі, як сусідні, так і ті, що далеко одне від одного, і всі царства землі, що на тверді її існують, а цар Шешака вип’є останнім. * [( <em>Шешака </em>Криптограма Вавилона. )]</p>
<p>27 Ти скажеш їм: «Ось що Господь Всемогутній, Бог Ізраїлю, каже: „Пийте, упийтеся, хай вас повивертає, падайте й не стійте перед мечем, що Я на вас насилаю.</p>
<p>28 Але якщо відмовляться вони з руки твоєї взяти келих цей і пити, тоді ти скажеш їм, що Господь Всемогутній каже: „Ви неодмінно вип’єте!</p>
<p>29 Бо Я вже насилаю лихо на Єрусалим, місто що носить ім’я Моє, то невже ви гадаєте, що уникнете кари? Вас кара не мине, бо ось Я меч насилаю на всіх мешканців землі”». Так каже Господь Всемогутній.</p>
<p>30 Так Господь каже: «Єреміє, пророкуй їм усі ці слова. Ти скажеш їм: „Господь гукає із висоти, зі Свого святого храму Він голос подає. Могутній грім Його розноситься над паствою Його, немовби згуки тих людей, які виноградні грона топчуть.  </p>
<p>31 Цей гук доходить аж до краю землі, бо Господь призиває всі народи до суду. Він починає суд над усім людством, грішників віддаючи мечу”».  </p>
<p>32 Ось що Господь Всемогутній каже: «Лихо розходиться від народу до народу, здіймається велика буря до найвіддаленіших країн.  </p>
<p>33 Від краю землі до краю лежатимуть побиті Богом. За ними не тужитимуть, їх не попідбирають і не поховають, вони гнитимуть, кинуті просто на землі.</p>
<p>34 Пастухи, ридайте й голосіть, поводирі отари, качайтеся у поросі, бо настав час вашої страти, знищення. Я розкидаю ваше стадо, неначе черепки від розбитого посуду. * [( <em>Пастухи </em>Тобто «царі». <em>качайтеся у поросі </em>Качатися у поросі — вияв горя. )]</p>
<p>35 Не дам Я пастухам сховатися у небезпеці, і не дозволю повтікати поводирям отари.  </p>
<p>36 Я чую ридання пастухів і голосіння поводирів отари, бо їхнє пасовисько Бог спустошив».  </p>
<p>37 Луки мирні спустіли через палкий гнів Господній.  </p>
<p>38 Немов той лев, залишив Всевишній лігво Своє, а несе Він спустошення їхній землі від згубного меча гнобителя, від пекучого гніву Його.  </p>

<h4>Розділ 26</h4>
<p>1 На початку царювання Єгоякима, сина Йосії, царя юдейського, таке слово було від Господа. * [( <em>На початку… юдейського </em>Приблизно у 609 р. до Р. Х. )]</p>
<p>2 Ось що Всевишній сказав: «Стань на подвір’ї оселі Господньої і промов до людей, що приходять з міст юдейських до храму молитися, цю звістку, що Я наказую тобі. Не пропусти жодного слова.</p>
<p>3 Може, послухаються вони, і кожен з них зверне з лихого путі свого. Тоді це розчулить Мене, і не наведу Я те лихо, яке задумав їм вчинити за нечестивість вчинків їхніх.</p>
<p>4 Тож ти скажеш їм про те, що Господь мовить: „Якщо ви Бога не послухаєте й не житимете за законом Моїм, що настановив Я вам,</p>
<p>5 якщо не будете слухати слова Моїх слуг-пророків, яких раз-у-раз Я посилаю вам,</p>
<p>6 тоді зроблю Я з домом цим те ж, що зробив з Шило й перетворю це місто на прокляття для всіх народів землі”». * [( <em>Шило </em>Місто, де ковчег перебував за часів Елі. Див.: <a href='/ukr_umt/9/2/1-4'>1 Сам. 2-4</a>, <a href='/ukr_umt/24/7/12-14'>Єр. 7:12-14</a>. )]</p>
<p>7 Священики, пророки, й увесь народ чули, як Єремія промовляв ці слова у храмі Господньому.</p>
<p>8 Коли ж він закінчив говорити все, що Господь йому звелів промовити, тоді священики й пророки, і люди всі схопили його зі словами: «Смерть тобі!</p>
<p>9 Чому ти пророкуєш ім’ям Господа і кажеш: „З домом цим буде те ж, що й з Шило, й мешканців міста цього буде вигублено?”» І весь народ з’юрмився навколо Єремії в храмі Господньому.</p>
<p>10 Вельможі юдейські почули ці звинувачення, вийшли з палацу й подалися до храму Господнього. І сіли вони при вході до Нової брами, яка вела до храму.</p>
<p>11 Священики й пророки сказали вельможам і народу всьому: «Цього чоловіка приречено до смерті, бо пророкував він проти міста цього. Ви чули те на власні вуха».</p>
<p>12 Тоді Єремія сказав усім вельможам і народу всьому: «Господь послав мене пророкувати дому й місту цьому всі слова, що ви чули.</p>
<p>13 Тож виправте путі і вчинки ваші, коріться Всевишньому Богу вашому. Господь змилосердиться й відведе те лихо, що прорік вам.</p>
<p>14 Але я у руках ваших. Робіть зі мною, що вам здається добрим і справедливим.</p>
<p>15 Однак мусите знати напевне: якщо мене ви вб’єте, тоді кров невинного буде на вас і на цьому місті, і на мешканцях його, бо й справді Господь мене послав до вас вкласти всі ці слова у вуха ваші».</p>
<p>16 І вельможі, й народ увесь сказали священикам та пророкам: «Цей чоловік не заслуговує на смерть, бо він промовляв до нас іменем Господа».</p>
<p>17 Деякі мужі, дехто із старійшин цієї землі підвелися й промовили до всього зібрання:</p>
<p>18 «Михей з Морешета пророкував за часів Езекії. І він сказав усьому народу юдейському: „Ось що Господь Всемогутній каже: „Бути Сіону розораним полем, а Єрусалиму — руїною, а храмовій горі — узвишшям у лісі”. * [( <em>узвишшям </em>Такі узвишшя правили за невеликі святилища лжебогів, яких було багато по всій країні. <em>Михей з Морешета </em>Йдеться про автора пророцької книги, що також входить до Старого Заповіту. <a href='/ukr_umt/33/3/12'>Мих. 3:12</a>. )]</p>
<p>19 Хіба ж Езекія, цар юдейський, разом з усіма юдеями вбив його? Хіба він не боявся Господа й не шукав Його прихильності? Та Всевишній змилосердився й відвів лихо, на яке Він їх прирік. Тож ми робимо велику шкоду душам своїм”».</p>
<p>20 Був також іще один чоловік, який пророкував іменем Господа, — Урія, син Шемаї, з Киріат-Єарима. Він пророкував проти міста цього й проти цього краю і казав те ж саме, що й Єремія.</p>
<p>21 Цар Єгояким, всі воїни і всі вельможі чули слова його. Він намагався вбити Урію, але він почув про те і втік, опинившись в Єгипті.</p>
<p>22 Та цар Єгояким послав людей до Єгипту: Елнатана, сина Акбора, та декого з ним.</p>
<p>23 Вони повернули Урію з Єгипту й привели до царя Єгоякима. Той наказав стратити його й тіло кинути на бідняцький цвинтар.</p>
<p>24 Але Агікам, син Шафана, захистив Єремію, тож його не видали народу і не вбили.</p>

<h4>Розділ 27</h4>
<p>1 На четвертому році царювання Седекії, сина Йосії, царя юдейського, слово було Єремії від Господа. * [( <em>На четвертому році… Седекії </em>У древньогебрейському тексті — «На початку царювання Єгоякима». Можливо, це була помилка при переписуванні, бо у 3 вірші говориться про Седекію, а у <a href='/ukr_umt/24/28/1'>Єр. 28:1</a> міститься «той рік», тобто 4 рік правління Седекії (594-593 рр. до Р. Х.). )]</p>
<p>2 Ось що Всевишній сказав мені: «Зроби собі ярмо з ремінців та брусків і почепи собі на шию.</p>
<p>3 І пошли до царя едомського, моавського, аммонійського, тирського й сидонського через послів, що приходять до Єрусалима, до Седекії, царя юдейського.</p>
<p>4 Накажи їм передати своїм володарям: „Ось що каже Господь Всемогутній, Бог Ізраїлю:</p>
<p>5 „Я створив землю, людей і тварин, що на земній поверхні, Своєю силою великою і простертою правицею, і Я її надав тому, кому забажаю.</p>
<p>6 А зараз Я віддав усі ці землі в руки Навуходоносора, царя вавилонського, слуги Мого. Я навіть звірів польових примусив йому служили.</p>
<p>7 Всі народи служитимуть йому, сину і онуку його, доки не настане час, коли сам Вавилон й землю його підкорять багато народів і царів великих”».</p>
<p>8 «Та якщо десь є народ, що не служить Навуходоносору, царю вавилонському, і не підкоряється йому, то Я покараю цей народ мечем, голодом, і чумою, — каже Господь, — доки до останнього не винещу я їх.</p>
<p>9 Тож не слухайте пророків, віщунів і сновидців ваших. Не слухайте ворожбитів і знахарів, що кажуть вам: „Ви не служитимете царю вавилонському”.</p>
<p>10 Бо пророцтва їхні — брехливі. Вони і є причина, з якої вас виженуть із землі вашої. Я повикидаю вас, і ви загинете в країні далекій.</p>
<p>11 Але народу, який підставить шию під ярмо вавилонське, дам Я спокій на його землі. Люди ці житимуть на цій землі і оброблятимуть її».</p>
<p>12 І я промовив ці слова Седекії, царю юдейському: «Підстав шию під ярмо царя вавилонського, служи йому та народу його й живіть у мирі.</p>
<p>13 Навіщо тобі й твоєму народові гинути від меча, голоду й чуми, що їх Господь пообіцяв наслати на будь-яке коліно, яке не служитиме царю вавилонському?</p>
<p>14 Не слухайте тих пророків, що кажуть: „Ви не будете служити царю вавилонському”, — бо ті, хто пророкує вам таке, брешуть».</p>
<p>15 «Кажу так, бо Я не посилав їх, — каже Господь, — вони облудно брешуть, захищаючись іменем Моїм. Тому Я й вижену вас, і ви загинете разом із лжебогами, які пророкували вам!»</p>
<p>16 А священикам і всьому народу юдейському я (Єремія) сказав про те, що каже Господь: «Не слухайте своїх пророків, що кажуть вам: „Посуд храму Господнього незабаром повернеться з Вавилона”. Пророцтво їхнє — брехливе.</p>
<p>17 Не слухайте їх, служіть царю Вавилона й будете жити. Нікому не потрібно, щоб це місто стало пусткою.</p>
<p>18 Якщо ж вони й насправді пророки, і якщо слово Господа Всемогутнього із ними, то хай ублагають Бога Всеблагого, щоб решту посуду з храму Господнього та з палат царя юдейського, та з Єрусалима не було забрано до Вавилона».</p>
<p>19 Бо ось що Господь Всемогутній каже про стовпи і про бронзове Море, і про поставці, і про решту посуду, що залишились іще в храмі живого Бога. * [( <em>стовпи… посуду </em>Див.: <a href='/ukr_umt/11/7/23-37'>1 Цар. 7:23-37</a>. )]</p>
<p>20 Це те, що Навуходоносор, цар вавилонський, не взяв, коли з Єрусалима брав у полон до Вавилона Єгояхина, сина Єгоякима, царя юдейського, а також і всіх вельмож Юдеї та Єрусалима.</p>
<p>21 Бо ось що Всемогутній Бог Ізраїлю каже про посуд, що лишився в храмі Господньому і в палатах царя юдейського та в Єрусалимі:</p>
<p>22 «Їх вивезуть до Вавилона, і будуть вони там аж до того дня, коли за ними Я прибуду, їх заберу і поверну на їхнє місце». Так каже Господь.</p>

<h4>Розділ 28</h4>
<p>1 Того ж року на початку царювання Седекії, царя юдейського, на четвертий рік, п’ятий місяць Хананія, син Аззура, пророк із Ґівеона, говорив зі мною в храмі Господньому в присутності священиків та всього народу. Він сказав: * [( <em>на четвертий рік </em>Тобто у 594-593 рр. до Р. Х. )]</p>
<p>2 «Ось що Господь Всемогутній Бог Ізраїлю каже: „Я зламаю ярмо царя вавилонського.</p>
<p>3 Через два роки я поверну сюди весь посуд храму Господнього, що Навуходоносор, цар вавилонський, забрав звідси й переніс до Вавилона.</p>
<p>4 Я також поверну сюди Єгояхина, сина Єгоякима, царя Юдеї і всіх вигнанців з ізраїлевих, що пішли до Вавилона, бо Я ламаю ярмо царя вавилонського”». Так каже Господь.</p>
<p>5 Тоді пророк Єремія сказав пророку Хананії в присутності священиків і всього народу, що стояв у храмі Господньому.</p>
<p>6 І сказав пророк Єремія: «Хай так буде! Хай Господь вчинить так, як ти сказав і виконає слова, що ти прорік, і поверне сюди з Вавилона посуд храму Господнього і усіх тих, кого було забрано в полон.</p>
<p>7 Але послухай те, що я кажу тобі й усьому народу.</p>
<p>8 Пророків, що були до мене й до тебе з давніх-давен, пророкували проти багатьох земель і проти царств великих, провіщаючи війну, нещастя й чуму.</p>
<p>9 Пророка, що сповіщає про мир й слова його збуваються, визнають як пророка, якого справді Господь послав».</p>
<p>10 Тоді Хананія, знявши з шиї пророка Єремії ярмо, зламав його.</p>
<p>11 І сказав Хананія при всьому народі: «Ось що Господь каже: „Отак через два роки Я скину ярмо Навуходоносора, царя вавилонського, з шиї народів усіх”». Почувши це, пророк Єремія пішов своїм шляхом.</p>
<p>12 Тоді Слово Господа було Єремії після того, як пророк Хананія зламав ярмо на шиї пророка Єремії. Він сказав:</p>
<p>13 «Піди й скажи Хананії, що каже Господь: „Ти зламав ярмо дерев’яне, але натомість отримаєш ярмо залізне”».</p>
<p>14 Так каже Господь Всемогутній Бог Ізраїлю: «Я накладу ярмо залізне на шию всіх цих народів, щоби примусити їх служити Навуходоносору, царю вавилонському, і вони служитимуть йому. Навіть звірів диких, і тих Я віддам йому».</p>
<p>15 Тоді пророк Єремія сказав пророку Хананії: «Послухай, Хананіє, Господь тебе не посилав, ти призвів цей народ неправді вірити.</p>
<p>16 Через те ось що Господь каже: „Вишлю Я тебе з землі цієї. Цього ж року ти помреш, бо всупереч Господу ти говориш”».</p>
<p>17 Пророк Хананія помер сьомого місяця того ж року.</p>

<h4>Розділ 29</h4>
<p>1 Ось слова з сувою, що пророк Єремія послав з Єрусалима до старійшин, що лишилися у вигнанні, до священиків та пророків і до всіх людей, кого Навуходоносор вигнав з Єрусалима у заслання до Вавилона.</p>
<p>2 Це було після того, як цар Єгояхин вийшов з Єрусалима разом із царицею-матір’ю й царедворцями, й вельможами Юдеї та Єрусалима, з ремісниками й золотих справ майстрами.</p>
<p>3 Єремія послав цей сувій через Еласа, сина Шафана, та Ґемарію, сина Гилкії, яких Седекія, цар юдейський послав у Вавилон до Навуходоносора, царя вавилонського. Там мовилося:</p>
<p>4 Ось що Господь Всемогутній Бог Ізраїлю каже до всіх тих, кого виведено було з Єрусалима до Вавилона:</p>
<p>5 «Будуйте оселі й живіть у них, саджайте сади, споживайте плоди їхні.</p>
<p>6 Беріть собі дружин і народіть синів і дочок. Беріть дружин для синів ваших і віддавайте заміж дочок ваших, і нехай вони теж родять дітей. Множтеся там, а не зменшуйтеся.</p>
<p>7 Дбайте про благо міста того, куди Я вас вислав, і моліться Господу за нього, бо якщо в ньому пануватиме мир, то мир буде й вашій оселі.</p>
<p>8 Бо ось що Господь Всемогутній Бог Ізраїлю каже: „Не давайте обдурити себе вашим пророкам, що між вами, і вашим віщунам. Не слухайте тих снів, що сняться їм.</p>
<p>9 Вони ім’ям Моїм пророкують вам неправду. Я їх не посилав!”» Так каже Господь.</p>
<p>10 Кажу так, бо ось що Господь мовить: «Коли могутності Вавилона виповниться сімдесят років, Я прийду до вас і виконаю обіцянку, що дав вам повернути вас до Єрусалима.</p>
<p>11 Бо знаю Я всі задуми Свої щодо вас, задуми щодо процвітання вашого, а не лиха, щоб дати вам майбутнє і надію.</p>
<p>12 Ви звертатиметеся до Мене, ви прийдете й молитиметеся Мені, та Я вас слухатиму.</p>
<p>13 Ви будете шукати Мене і знайдете, якщо будете шукати від усього серця.</p>
<p>14 Я дозволю вам знайти Мене. Я відпущу вас із полону, зберу з усіх місць, куди повиганяв вас. Я поверну вас туди, звідки вигнав». Так каже Господь.</p>
<p>15 Ви можете сказати: «Господь для нас у Вавилоні підніс пророків».</p>
<p>16 Але ось що Господь каже царю, що сидить на престолі Давидовім, і усім людям, що мешкають у місті цьому, — братам вашим, що не пішли з вами у полон.</p>
<p>17 Ось що Господь Всемогутній каже: «Ось я нашлю на них меч, голод і чуму, я їх зроблю подібними до тих бридких фіґ, що їх не можна їсти, бо такі вони препогані.</p>
<p>18 Я переслідуватиму їх мечем, голодом і чумою й зроблю їх жахом для всіх царств на землі, прокляттям і руїною, тим, що зневажають і ганьблять серед усіх народів, куди Я їх повиганяв.</p>
<p>19 Бо вони не слухають слів Моїх, які Я постійно шлю їм через Моїх слуг-пророків.</p>
<p>20 Почуйте слово Господа, ви, вигнанці з Єрусалима до Вавилона».</p>
<p>21 Ось що Господь Всемогутній Бог Ізраїлю каже про Агава, сина Колаї, та про Седекію, сина Маасії, що пророкують вам брехню від Мого імені: «Ось Я віддам їх у руки Навуходоносора, царя вавилонського. І він повбиває їх на очах у вас.</p>
<p>22 І для всіх вигнанців з Юдеї, які зараз у Вавилоні, приживеться прокльон: „Хай Господь зробить те ж саме, що й Седекії та Агаву, яких цар Вавилона у вогні спалив”.</p>
<p>23 Кажу це, тому що ті два пророки грішили поміж людей Ізраїля: вони перелюб чинили з жінками сусідів своїх і Моїм іменем промовляли слова брехливі, яких Я їм не велів казати. Мені відомо це, бо Сам є свідком цього». Так каже Господь.</p>
<p>24 Скажіть Шемаї з Негелама:</p>
<p>25 «Ось що Господь Всемогутній Бог Ізраїлю каже: „Ти послав листи від свого імені до всіх людей у Єрусалимі й до священика Софонії, сина Маасії, та до інших священиків зі словами:</p>
<p>26 Господь зробив тебе священиком замість священика Єгояди, щоб став ти наглядачем у храмі Господнім. Кожного, хто поводиться як божевільний і пророкує, ти маєш забити в колодки.</p>
<p>27 То чому ж ти не заарештував Єремію з Анатота, що за пророка видає себе?</p>
<p>28 Бо він послав нам у Вавилон таке послання: „Ви житимете там довго. Будуйте оселі й живіть, саджайте сади й споживайте їхні плоди”».</p>
<p>29 Тоді священик Софонія прочитав цей лист пророку Єремії.</p>
<p>30 І слово Господа дійшло до Єремії. Всевишній сказав:</p>
<p>31 «Пошли цей лист усім вигнанцям: „Ось що Господь каже про Шемаю з Негелама: „Шемая пророкував вам, хоч Я його й не посилав, і призвів вас до того, що ви повірили у брехню”».</p>
<p>32 Тож ось що Господь каже: «Я покараю Шемаю з Негелама й нащадків його. Не матиме він нікого, хто лишився б жити серед народу цього, не побачить він добра, що зроблю Я народу Своєму, бо він людей повчав усупереч Всевишньому іти». Так каже Господь.</p>

<h4>Розділ 30</h4>
<p>1 Ось слово, що дійшло до Єремії від Господа:</p>
<p>2 «Ось що Господь Бог Ізраїлю каже: „Запиши в сувої всі слова, що Я сказав тобі.</p>
<p>3 Час надходить, коли Я поверну народи Мої ізраїльський та юдейський, що були забрані в полон. Я поверну їх до землі, яку батькам їхнім віддав, щоб могли вони володіти нею”». Так мовить Господь.</p>
<p>4 Ось слова, що Господь промовив про Ізраїль та Юдею.</p>
<p>5 Ось що Всевишній каже: «Ми чуєм голос тих, хто голосить від жаху, народ наляканий, немає миру на землі.  </p>
<p>6 Спитайте, будь ласка, й подумайте: Чи може чоловік дитину народити? Звичайно ні! Чому ж усі чоловіки могутні схопилися за животи, неначе жінка при пологах? Чому обличчя їхні бліді ніж полотно? Тому що всі налякані вони.  </p>
<p>7 Біда! Страшний той день! Ще не було такого. Для Якова — це лиха година, але врятований від цього буде він».  </p>
<p>8 «Того дня, — каже Господь Всемогутній, — Я скину ярмо, що на вашій шиї, та розіб’ю кайдани. Ви більше не служитиме чужинцям.</p>
<p>9 Ізраїльтяни і Юдеї служитимуть Господу їхньому Богу й царю Давиду, якого Я поставлю над ними». * [( <em>Ізраїльтяни… Давиду </em>Тут мається на увазі інший цар Ізраїлю, величний як Давид. )]</p>
<p>10 «А ти, слуга мій Якове, народ Ізраїлю, не бійся, — Господь каже, — Ізраїлю, не тремти, бо Я тебе спасу від сторони чужої, й твоїх нащадків виведу з неволі. Повернеться Яків, безпеку і спокій матиме він, ніхто його більше тремтіти не змусить». * [( <em>з неволі </em>Тобто «з вавилонського рабства». )]</p>
<p>11 «Адже, Ізраїль та Юдея, Я з вами, — каже Господь, — щоб врятувати вас, вигублю Я всі народи, поміж якими вас розкидано було. Але ж Я вас не вигублю, а покараю справедливо, а винним Я не дам уникнути покарання».  </p>
<p>12 Ось що Господь каже: «Рана твоя незагойна не лікується.  </p>
<p>13 Немає жодної людини, щоб вгамувати біль, немає ліків, щоб загоїти ту рану.  </p>
<p>14 Ізраїль та Юдея, ви друзями були для багатьох народів, але вони забули вас. Як те зробив би ворог, Я покарав суворо вас за тяжку провину вашу, за скоєнні незліченні гріхи.  </p>
<p>15 Чого ж кричите над раною своєю? Ваш біль — незцілимий. За тяжку свою провину, за гріхи незліченні, вчинив Я з вами ось таке.  </p>
<p>16 Тож усі, хто смерть несли вам, від меча падуть, усі вороги ваші — всі підуть в заслання! Всі, хто в війні грабіжкою собі скарби здобув, самі пограбовані будуть і втратять все».  </p>
<p>17 «Ви можете в тім не сумніватись, бо Я ваше здоров’я відновлю, та вилікую від ран болючих, — Господь каже, — справді бо вас „вигнанцем” називають люди, Сіоном тим, який нікому не потрібен».  </p>
<p>18 Ось що Господь каже: «Поверну тих з родини Якова, кого в полон забрали, зглянусь Я на місто Якова. Місто зросте на руїнах, стоятиме палац на своєму місці. * [( <em>на місто Якова </em>Можливо, мова йде про Єрусалим, або усі міста Ізраїлю та Юдеї. )]</p>
<p>19 Молебни вдячні будуть линути від них, до того голосу Я згуки радощів додам, Я рід примножу, щоб не вщухали. Я їх важливими зроблю, ніхто їх не зневажить.  </p>
<p>20 І сини його будуть як колись, і його громада переді Мною буде. Тож покараю всіх, хто його нищить.  </p>
<p>21 Його володар вийде з власного народу, його правитель вийде з-поміж нього. Його наближу Я, та він наблизиться до Мене, бо тільки по волі Моїй люди наближаються до Бога.  </p>
<p>22 Ви будете Моїм народом, Я ж буду вашим Богом.  </p>
<p>23 Погляньте! Буря Господня покарання несе! Лють Його вибухнула, вихором знялася. Вона кружляє над головами нечестивих.  </p>
<p>24 Палючий гнів Господній не зупиниться, скінчить покарання за наміром своїм. Настане час, і ви збагнете це».  </p>

<h4>Розділ 31</h4>
<p>1 «Тоді, — Господь каже, — Я стану Богом для всіх родів Ізраїлю, а вони стануть Моїм народом».</p>
<p>2 Господь каже: «Всі ті, хто врятувався від меча, знайшли в пустелі милість. Діти Ізраїлю шукатимуть спочинок там».  </p>
<p>3 Господь появиться здалеку і скаже: «Народе Ізраїлю, люблю тебе Я вічною любов’ю, тому й наповнив тебе добротою безмежною.  </p>
<p>4 Я побудую тебе знову, наречена Ізраїль цнотлива. Ти станеш великою країною, та знову прикрашатимеш себе дзвіночками своїми і поведеш веселий танок.  </p>
<p>5 Ти знову виноградники насадиш по горах Самарії. Садівники насадять їх й збиратимуть плоди.  </p>
<p>6 Настане день, коли кричатимуть по горах Ефраїму вартові: „Вставайте, і ходімо до Сіону, до Господа, Бога нашого!”» * [( <em>вартові </em>Можливо, мова йде про пророків. )]</p>
<p>7 Бо ось що Господь каже: «Співайте Якову щасливо і вихваляйте першого серед народів. Вигукуйте, хваліть й промовляйте: „Врятуй народ Свій, Господи, Ізраїлю останок”. * [( <em>Врятуй… Господи </em>Або «Господь врятував Свій народ!» Це був переможний крик ізраїльтян. )]</p>
<p>8 Я з півночі їх приведу, та позбираю їх з усіх кінців землі. Між ними і сліпий, і кульгавий, вагітна й та, що при пологах. Вони повернуться громадою численною.  </p>
<p>9 Ізраїльтяни із плачем прийдуть, тож Я їм мир та спокій подарую, Я поведу їх при потоках вод, дорогою прямою, щоб не спіткнутись їм, бо Я — батько Ізраїля, а Ефраїм — Мій первісток».  </p>
<p>10 Слухайте, народи, слово Господа, оповістить його далеким узбережжям: «Господь людей Ізраїлю розвіяв, але Він збере їх й доглядатиме, немов пастух отару.  </p>
<p>11 Адже Господь приведе назад Якова народ, і врятує його із рук сильнішого за нього плем’я.  </p>
<p>12 Прийдуть вони і весело співатимуть на пагорбах Сіону, й втішатимуться щедрості Господній: пшениці й вина молодому, чудовій олії, ягнятам й худобі. Ізраїль стане немов квітучий сад, напоєний водою, ніколи більш не сумуватиме йому.  </p>
<p>13 Тоді дівчата підуть у танок разом із хлопцями й сивими дідами. І їхню тугу Я на радість оберну, Я втішу їх, зміню печаль на свято.  </p>
<p>14 Достатком я священиків задовольню, народ Мій буде втішений достатком, що Я їм дам». Так каже Господь.  </p>
<p>15 Ось що Господь каже: «У Рамі чути голос, голосіння й гіркі ридання. Рахиль ридає над дітьми своїми. Їй не потрібна втіха, бо сини всі мертві». * [( <em>Рахиль </em>Мати Йосипа й Веніамина, жінка Якова. У цьому випадку це означає, що всі жінки лементують за своїми чоловіками та синами, які полягли під час війни з Вавилоном. )]</p>
<p>16 Ось що Господь каже: «Годі плакати, годі сльози лити, винагорода за все, що ти пережила». Так каже Господь. «Повернуться вони з країни ворогів.  </p>
<p>17 Тож є надія для майбутнього твого, — Господь каже. — Повернуться на власну землю твої діти».  </p>
<p>18 Я справді чув тужіння Ефраїма: «Ти покарав мене немов теля невчене, та твій урок я зрозумів. Дай повернутися мені до Тебе, бо Ти, воістину Господь, мій Бог.  </p>
<p>19 Всевишній мій Господь, я відвернувся від Тебе, та зрозумівши всі гріхи свої, розкаявся, змінивши серце і життя своє. О Господи, спіткав я сором і приниження, бо я носив наругу юності своєї».  </p>
<p>20 Всевишній каже: «Хіба ж бо Ефраїм не дорогий Мій син? Хіба ж не люба він Моя дитина? Хоч часто Я про нього говорив, а все ж його Я пам’ятаю. Тому ж Я щиро його люблю і справді йому дуже співчуваю.  </p>
<p>21 Діти Ізраїлю, поставте собі дороговкази та стовпи, які до дому приведуть. Стежте за дорогою, якою йдете. Вернись, Ізраїль цнотлива, до міст твоїх.  </p>
<p>22 Як довго ти блукатимеш, зрадлива дочко? Коли до дому ти прийдеш? Коли Господь нове в цих землях створить: як жінка піклуватися про чоловіка буде». * [( <em>як… буде </em>Цей вірш важко зрозуміти. )]</p>
<p>23 Ось що Господь Всемогутній Бог Ізраїлю каже: «Я знов робитиму добро Юдеї, та поверну народ Мій із полону. Та знов він промовлятиме слова ці в землі Юдеї та по містах її: „Нехай Господь тебе благословить, оселе праведна, Горо свята!”</p>
<p>24 Юдея і всі міста її там житимуть разом — хлібороби й ті, хто за отарою ходять,</p>
<p>25 бо освіжу Я їхню стомлену душу, кожну знесилену душу зміцню».</p>
<p>26 Тут я прокинувся і подивився навколо. То був солодкий сон.</p>
<p>27 «Надходять дні, — каже Господь, — коли народ Ізраїля й Юди дім зросте немов насіння з під опікою Моєю».</p>
<p>28 «Так само пильно, як Я наглядав за ними, щоб вирвати й кинути, розвалити й зруйнувати їх, спричинити лихо, так пильно наглядатиму за ними, щоб відбудувати й насадити, — каже Господь. —</p>
<p>29 У ті часи не говоритимуть більше люди: „Батьки зелений їли виноград, а у дітей оскома на зубах”. * [( <em>Батьки… зубах </em>Це означає, що діти страждали за гріхи батьків. )]</p>
<p>30 Натомість кожен умиратиме за свою провину. Кожен, хто їстиме зелений виноград, сам оскомину матиме».</p>
<p>31 «Надходять дні, — каже Господь, — коли Я укладу Нову Угоду з домом Ізраїля та домом Юди — новий Заповіт.</p>
<p>32 Він не буде схожий на той Заповіт, що Я уклав з батьками їхніми. Ту Угоду я уклав з ними того дня, коли взяв їх за руку, щоб вивести з землі Єгипетської. Вони порушили той Заповіт, хоч Я був Володарем їхнім». Так каже Господь.</p>
<p>33 «В майбутньому, Я укладу той Заповіт з домом Ізраїлю. Я напишу його на їхнім серці. Я буду їхнім Богом, а вони — Моїм народом.</p>
<p>34 Не буде більше сусід навчати сусіда, а брат — брата: „Взнайте Господа”. Всі вони Мене знатимуть із найменшого до найбільшого, — каже Господь, — бо Я прощу провину їхню й більш не згадуватиму їхнього гріха».</p>
<p>35 Ось що Господь каже: «Хто сонце дав, щоб вдень світило? Хто сяяти зіркам і місяцю звелів вночі? Хто море так розбурхує, що його хвилі аж ревуть? Господь Всемогутній — ось Його ім’я.  </p>
<p>36 Хіба як що Я владу втрачу над сонцем і місяцем, зірками і морем, тоді нащадки Ізраїля перестануть буть Моїм народом».  </p>
<p>37 Ось що Господь каже: «Хіба що коли люди вимірять все небо угорі, чи зможуть дослідити глибину земних основ, тоді лиш Я відкину весь ізраїльський народ, за все те, що вони вчинили». Так каже Господь.  </p>
<p>38 Господь каже: «Дні настають, коли Єрусалим буде перебудовано від вежі Гананел до Кутової брами для Господа.</p>
<p>39 І знову межа проляже перед пагорбом Ґарев, а тоді поверне до Ґоа.</p>
<p>40 Вся долина, де мертві тіла та попіл, і всі поля, що тягнуться аж до Кідронської долини й рогу Кінської брами на сході, святою для Господа буде. Ніколи більше в віках не повалять і не зруйнують його».</p>

<h4>Розділ 32</h4>
<p>1 Ось слово, що було Єремії від Господа на десятому році правління Седекії, царя Юдеї. То був вісімнадцятий рік царювання Навуходоносора. * [( <em>на десятому… Седекії </em>Це був 588-587 рр. до Р. Х., у якому Навуходоносор зруйнував Єрусалим. )]</p>
<p>2 Тоді військо царя вавилонського облягло Єрусалим, а пророка Єремію ув’язнили в тюремному дворі в палаці царя Юдеї.</p>
<p>3 Седекія, цар Юдеї ув’язнив його, кажучи: «Чому ти так пророкуєш? Ти кажеш, що Господь віддасть це місто в руки царя Вавилона, який його й захопить.</p>
<p>4 Та Седекія, цар Юдеї, не уникне рук вавилонських, бо його напевно віддадуть у руки царя Вавилона, й розмовлятиме з ним віч-на-віч і побачить його на власні очі.</p>
<p>5 Він поведе Седекію до Вавилона, й перебуватиме він там, доки Я не покараю його, бо ви воюватимете з вавилонянами, але вам не пощастить». Так каже Господь.</p>
<p>6 І сказав Єремія: «Слово Господа було мені.</p>
<p>7 Ганамел, син Шаллума, дядько твій, прийде до тебе. Він скаже: „Купи собі моє поле, що в Анатоті, бо ти маєш право викупу, щоб придбати його”». * [( <em>бо ти… його </em>Закон визначає, що коли чоловік продає частину власності, його найближчі родичі мають привілей купувати цю власність перші. Мета цього — утримати майно у власності великої родини. Ця практика звалася «викуп». )]</p>
<p>8 Тож Ганамел, син дядьки мого, прийшов до мене на подвір’я в’язниці, саме так, як про це сказав Господь. Він сказав: «Купи моє поле, що в Анатоті, у Веніаминовій землі, бо ти маєш право спадкування й викупу». Тож я впевнився, що то було слово Господа.</p>
<p>9 І купив я поле у Ганамела, сина дядьки мого, що було в Анатоті, й заплатив за нього сімнадцять шекелів срібла. * [( <em>сімнадцять шекелів </em>Приблизно 195,5 гр. )]</p>
<p>10 Я записав це на сувої й запечатав. І уклав я Угоду й сплатив гроші.</p>
<p>11 Тоді я взяв Угоду про купівлю, запечатаний примірник, що містив настанови й умови, і незапечатаний,</p>
<p>12 й віддав їх Варуху, сину Нерії, сину Масеї, у присутності Ганамела, дядьки мого, і в присутності свідків, що підписали Угоду про купівлю, на очах у всіх юдеїв, що сиділи на тюремному подвір’ї.</p>
<p>13 І наказав я Варухові у присутності їхній:</p>
<p>14 «Ось що Господь Всемогутній Бог Ізраїлю каже: „Візьми ці документи, цю Угоду про купівлю: запечатаний примірник і цей незапечатаний і поклади їх у глиняну посудину, щоб вони могли там зберігатися довгий час”.</p>
<p>15 Бо ось що Господь Всемогутній, Бог Ізраїлю каже: „Мій народ знову купуватиме будинки й поля, й виноградники в землі цій”».</p>
<p>16 І молився я Господу після того, як віддав Угоду про купівлю Варуху, сину Нерії:</p>
<p>17 «О Господи Боже! Ти небо й землю сотворив великою Своєю силою й простертою правицею. Нічого неможливого немає для Тебе.</p>
<p>18 Ти Той, Хто виказує любов до тисяч і воздає синам за злочини батьків їхніх. Ти величний Бог і могутній, чиє ім’я — Господь Всемогутній.</p>
<p>19 Наміри Твої — величні, діла — потужні. Очі Твої стежать за всіма вчинками людськими, щоб дати кожному за поведінку його і згідно з плодами його діянь.</p>
<p>20 Ти, хто творив знамення й чудеса в землі Єгипетській і далі робиш це по сьогодні. І в Ізраїлі, й серед будь-яких народів Ти звеличив ім’я Своє, що вшановується й нині.</p>
<p>21 Ти вивів народ наш ізраїльський з Єгипту зі знаменнями й чудесами, силою рук Своїх зробив ти це. Твоя сила — незбагненна.</p>
<p>22 Ти дав їм землю цю, яку присягнувся батькам їхнім віддати, землю, що тече молоком і медом.</p>
<p>23 Діти Ізраїлю прийшли і взяли її собі у власність, але вони не слухалися Тебе й не дотримувалися Твоїх законів, які звелів Ти їм виконувати. Тож Ти наслав на них усе це лихо.</p>
<p>24 Поглянь, облогові вежі навколо Єрусалима, щоб захопити його. Місто віддано до рук вавилонян, які воюють проти нього мечем, голодом і чумою. Те, що сказав Ти, сповнилося!</p>
<p>25 Ти, Господи Боже, сказав мені: „Купи собі поле за срібло, і хай ця угода буде при свідках”. Однак місто переходить до рук вавилонян, тож навіщо я ці втратив гроші».</p>
<p>26 Слово Господа було Єремії:</p>
<p>27 «Я — Господь Бог усього живого. Чи є для Мене щось занадто складне?»</p>
<p>28 Тож ось що Господь каже: «Я віддам це місто у руки вавилонян, у руки Навуходоносора, царя вавилонського, и він захопить його.</p>
<p>29 Прийдуть вавилоняни, що воюють проти міста, й підпалять його. Вони спалять його і ті будинки, що на дахах їхніх люди воскурювали запашне куріння Ваалу та возливали ливні жертви богам іншим і тим розгнівали Мене.</p>
<p>30 Бо народ Ізраїлю та Юдеї і справді змолоду те чинив, що Я вважаю за гидоту, тому сини Ізраїля й розгнівали Мене своїми вчинками.</p>
<p>31 Справді, Я був страшенно розлючений цим містом від того дня, як його побудували, й донині. Я мушу розвалити вщент його геть з очей</p>
<p>32 за все лихо синів Ізраїля та Юди, яке вони скоїли, щоб роздратувати Мене: вони, царі, князі, священики та пророки їхні, всі мужі Юдеї й мешканці Єрусалима.</p>
<p>33 Спиною повернулися ізраїльтяни та юдеї до Мене, та не питали допомоги. Хоч Я їх раз-у-раз навчав, вони науку Мою не сприймали.</p>
<p>34 Вони поставили своїх мерзотних бовванів у храмі, що носить ім’я Моє, і осквернили його.</p>
<p>35 Вони спорудили узвишшя Ваалу в долині Бен-Гінном, щоб приносити в жертву Молоху синів і дочок своїх, чого Я ніколи не наказував їм робити. Мені й на думку ніколи не спадала, що вони на те спроможні. Це й призвело Юдею до гріха». * [( <em>долина Бен-Гінном </em>Або «геєна» — долина на південь від Єрусалима, де ізраїльтяни приносили своїх дітей у жертву лжебогам. )]</p>
<p>36 Ви кажете: «Єрусалим буде відданий в руки царя Вавилону мечем, голодомором і чумою». Але Господь Бог народу ізраїльського каже:</p>
<p>37 «Я позбираю їх докупи з усіх земель, куди повиганяв їх у гніві Своєму й люті Своїй. Я поверну їх до цього місця й дам їм жити в безпеці.</p>
<p>38 Вони будуть Моїм народом, а Я — їхнім Богом.</p>
<p>39 Я дам їм одне серце й одну мету, так щоб вони і їхні діти завжди покорялися Мені.</p>
<p>40 Я укладу вічну Угоду з народами Ізраїлю та Юдеї, від якої не відвернуся ніколи. Я буду творити їм добро і в серця їхні вкладу повагу до Мене, тож ніколи й вони від Господа не відвернуться.</p>
<p>41 Я буду радий добро для них творити й насаджу їх у цій землі від усього Свого серця і від усієї Своєї душі».</p>
<p>42 Бо ось що Господь каже: «Так само, як Я наслав усі ті великі страждання на цей народ, так Я пошлю на них усе благо, що обіцяв їм.</p>
<p>43 Ви кажете: „Країна спустошена, не живе там ні людина, ні тварина, вавилоняни захопили її”. Та згодом люди знову купуватимуть поля в цій землі.</p>
<p>44 Поля купуватимуть за срібло, угоди записуватимуть і прикладатимуть печатку, і свідків братимуть у землі Веніаминовій та по околицях Єрусалима, і в містах Юдеї, і в горах, у містах Шефелу й у містах Негеву, бо Я їх поверну з неволі». Каже так Господь. * [( <em>Шефел </em>Західний район підніжжя гір, 12-15 км вглиб країни від Середземного моря. )]</p>

<h4>Розділ 33</h4>
<p>1 І було Єремії слово Господа вдруге, коли він усе ще був ув’язнений на храмовому подвір’ї.</p>
<p>2 Ось що Господь каже: «Господь — це Той, Хто створив небо і землю, Той, Хто надав форми й утвердив її. Господь — ім’я Його!</p>
<p>3 Юдея, звернись до Мене, і Я відповім тобі. Я розповім тобі великі й незбагнені речі, яких ти не знаєш.</p>
<p>4 Бо ось що Господь Бог Ізраїлю каже про будинки міста цього й про палаци царів Юдеї, які зруйновано було, щоб зробити облогові укріплення:</p>
<p>5 „Вавилоняни йдуть воювати проти міста. Вони наповнять його тілами тих людей, яких Я повбивав у гніві й люті. Я відвернувся від міста цього за все те лихо, що накоїли вони”. * [( <em>Вавилоняни… міста </em>Древньогебрейський текст неясний. )]</p>
<p>6 Я принесу їм ліки й зцілення, відкрию їм мир і безпеку.</p>
<p>7 Я поверну полонених в Юдею та Ізраїль, Я відбудую все так, як було спершу.</p>
<p>8 Очищу Я їх від гріхів усіх, які проти Мене скоїли, прощу все зло, яким ображали Мене.</p>
<p>9 І тоді відомим стане це місце, як місто, що радість, хвалу і славу дає Мені перед усіма народами землі, які почують про все добро, що роблю їм. Вони злякаються і затремтять від усього добра і миру, що Я роблю для Єрусалима».</p>
<p>10 Ось що Господь каже: «Ви кажете, що місто спустошене, без людей і тварин». Та знайте, що по міста Юдеї й вулиці Єрусалима, почують знову</p>
<p>11 звуки співу й веселощів, і голос молодого й молодої, й голос тих, хто мовить: «Славте Господа Всемогутнього, бо Господь — це благо, Його любов — назавжди! Це знову буде чутно від тих, що приносять жертви дяки в дім Господній. Так станеться, бо Я поверну те, що було забрано з краю, і поновлю все, як спершу це було». Так каже Господь.</p>
<p>12 Ось що Господь каже: «У цім спустошенім місці, без людини й тварини, і також по всіх містах знову будуть люди, знову будуть пасовиська, щоб отари спочивали.</p>
<p>13 По містах гірської країни, на західному підгір’ї, й по містах Неґеву, у землі Веніамина, й по містах Юдеї знову будуть вівці, що ходитимуть під рукою пастухів, хто їх рахують».</p>
<p>14 «Надходять дні, — Господь каже, — коли Я виконаю обіцянку, що дав Ізраїлю й народу Юдеї.</p>
<p>15 У ті дні вирощу Я з коліна Давидова праведний парост. І правитиме він у країні добром і справедливістю.</p>
<p>16 Тоді Юдею врятовано буде, і Єрусалим житиме в безпеці. І ось як зватимуть його „Господь — наш звитяжець”». * [( <em>наш звитяжець </em>Або «Наша справедливість». )]</p>
<p>17 Бо ось що Господь каже: «Ніколи в Давида не переведеться потомок, що сидітиме на царському престолі дому Ізраїля.</p>
<p>18 Та й у священиків-левитів не переведеться муж, що стоятиме переді Мною і приноситиме Мені жертви всеспалення, воскурюватиме офіри й щодня приноситиме пожертви».</p>
<p>19 Слово Господа було Єремії.</p>
<p>20 Ось що Господь каже: «Якщо зможете ви скасувати Угоду Мою з днем і ніччю, щоб вони не наставали у призначений час,</p>
<p>21 тоді Угоду Мою зі слугою Моїм Давидом, щоб не було в нього сина, який би царював на престолі його, і Угоду Мою зі слугами Моїми священиками-левитами буде скасовано.</p>
<p>22 Так само як військо Небесне незліченне, як пісок морський неміряний, так Я примножу нащадків слуги Мого Давида й левитів, що служать йому».</p>
<p>23 Слово Господа було Єремії:</p>
<p>24 «Хіба ти не чув, що ці люди кажуть: „Колись два роди Господь обрав: Ізраїль та Юдею, а зараз Він відштовхнув їх, та не приймає їх як Свій народ”».</p>
<p>25 Ось що Господь каже: «Якби Моя угода з днем і ніччю не виконувалася, якби Я не визначив законів щодо неба й землі,</p>
<p>26 можливо б тоді відштовхнув Я нащадків Якова й слуги Мого Давида й не брав би з його синів тих, хто править нащадками Авраама, Ісаака та Якова, бо поверну Я народ їхній, що забраний був у полон, і змилосерджуся над ним».</p>

<h4>Розділ 34</h4>
<p>1 Слово Господа було Єремії, коли Навуходоносор, цар Вавилону, і все його військо, й усі царства землі, підлеглі йому, і всі їхні народи воювали проти Єрусалима та всіх довколишніх міст.</p>
<p>2 Ось що Господь Бог Ізраїлю каже: «Піди до Седекії, царя Юдеї, та скажи йому, що Господь так мовить: „Віддам Я це місто в руки царя Вавилону, й він спалить його.</p>
<p>3 І ти не уникнеш руки його. Ти побачиш царя Вавилону на власні очі й розмовлятимеш з ним віч-на-віч, а потім підеш до Вавилону”.</p>
<p>4 Але почуй слово Господа, Седекіє, царю Юдеї. Ось що Господь каже про тебе: „Ти не загинеш у бою від меча.</p>
<p>5 Помреш ти в мирі, й так само як на честь твоїх предків, царів колишніх, що були до тебе, палено було погребальне багаття, так люди палитимуть вогні і на твою честь. Вони тужитимуть за тобою, кажучи: „О горе, володарю!” — бо Я так наказав”». Так каже Господь.</p>
<p>6 І пророк Єремія всі ці слова промовив до Седекії, царя Юдеї, в Єрусалимі.</p>
<p>7 І військо царя Вавилону воювало проти Єрусалима й усіх міст Юдеї, що ще лишилися: Лахиша й Азеки — єдині укріплені міста Юдеї, що лишилися.</p>
<p>8 Це слово було Єремії від Господа після того, як цар Седекія уклав угоду зі всіма людьми, що перебували в Єрусалимі, щоб проголосити звільнення від рабства.</p>
<p>9 Кожен із них мав відпустити на волю своїх рабів-юдеїв, чоловіків і жінок, щоб жоден юдей не був рабом у свого брата-юдея.</p>
<p>10 І всі вельможі, і всі люди, погодилися відпустити своїх рабів-чоловіків і жінок-рабинь, щоб більше ніколи їм не служили;</p>
<p>11 та після цього вони вирішили знов поневолити всіх тих, кого повідпускали. * [( <em>після цього </em>Див.: <a href='/ukr_umt/24/37/7'>Єр. 37:7</a>, де розповідається про те, як вавилонська армія відступила від Єрусалима для битви з єгипетським військом. Тоді ізраїльтяни знову поневолили всіх тих, кого відпустили. )]</p>
<p>12 І слово Господа було Єремії.</p>
<p>13 Він сказав: «Ось що Господь Бог Ізраїлю каже: „Я уклав Угоду з вашими батьками, коли вивів їх із Єгипту, з дому рабства. Я їм сказав:</p>
<p>14 „Наприкінці кожного сьомого року кожен із вас дасть волю своєму братові-єврею, який себе продав вам. Він тобі служитиме шість років, і ти його відпустиш, і він буде вільний. Але батьки ваші не слухали Мене і уваги на це не звертали.</p>
<p>15 Не так давно ви змінили серця, та поклялися робити, що є праведним. Ви навіть уклали Угоду у храмі Господньому, у присутності Моєї, та поклялися ім’ям Моїм відпустити усіх братів-євреїв.</p>
<p>16 Але ж ви передумали й знечестили ім’я Моє. Кожен із вас повернув собі раба свого й рабиню, яких ви позвільняли, та ви примусили їх знову стати вашими рабами й рабинями”».</p>
<p>17 Тож ось що Господь каже: «Ви Мене не слухали, ви не проголосили волі для своїх братів-юдеїв, тож Я проголошую звільнення для вас, волю впасти від меча, чуми й голоду. І зроблю з вами таке, що нажахає всі царства на землі.</p>
<p>18 Тих, хто порушував Мою Угоду, хто не додержувався слів Угоди, що вони уклали зі Мною, з тими Я вчиню як із телям, яке вони розтинають навпіл і проходять між його частинами. * [( <em>розтинають… частинами </em>Це церемонія пожертви, коли люди підтверджують умови Угоди, мовлячи: «Нехай зі мною трапиться теж саме, як що я порушу наш договір». Див.: <a href='/ukr_umt/1/15/1'>Буття 15</a>. )]</p>
<p>19 Вожді Юдеї та вожді Єрусалима, євнухи й священики, й усі люди краю — це вони проходили між половинами теляти.</p>
<p>20 Я їх віддам до рук ворогів їхніх, що прагнуть убити їх. Тіла їхні стануть поживою для птаства небесного й для звірів земних.</p>
<p>21 Я віддам Седекію, царя Юдеї, й вельмож його в руки ворогів їхніх й у руки тих, хто прагне вбити їх, в руки війська царя Вавилону, не зважаючи навіть не те, що вони вже залишили Єрусалим».</p>
<p>22 «Ось що Я накажу, — каже Господь, — Я їх знову поверну до Єрусалима й воюватимуть вони проти нього, й захоплять його, і спалять. І оберну Я міста Юдеї на пустку, де ніхто не житиме».</p>

<h4>Розділ 35</h4>
<p>1 Ось слово, що було Єремії від Господа за часів Єгоякима, сина Йосії, царя Юдеї:</p>
<p>2 «Піди до дому Рехавіїв, поговори з ними й приведи їх до храму Господнього, до однієї кімнати, і дай їм випити вина». * [( <em>Рехавії </em>Нащадки Йонадава, сина Рехава. Ця родина була дуже богобоязлива. Див.: <a href='/ukr_umt/12/10/15-28'>2 Цар. 10:15-28</a>. )]</p>
<p>3 Тож узяв я Яазанію, сина Єремії, який був сином Гаваззінії, і братів його, і всіх дітей його, і весь дім Рехавіїв, * [( <em>Яазанія </em>На той час він був головою родини Рехавіїв. <em>Єремія </em>Це була інша людина на ім’я «Єремія», а не пророк. )]</p>
<p>4 і привів їх до дому Господнього, до кімнати синів Ганана, сина Іґдалії, Божого чоловіка, що була поруч із кімнатою вельмож, над кімнатою Манассії, сина Шаллума, одвірного. * [( <em>Божого чоловіка </em>Тобто «пророка». <em>одвірного </em>Офіційна посада або титул, що належить тому, хто підтримував порядок і належний стан у храмі. )]</p>
<p>5 І поставив я перед Рехавіями глечики, повні вина, й келихи. І промовив я до них: «Пийте вино».</p>
<p>6 Але вони відповіли: «Ми не п’ємо вина, бо предок наш Йонадав, син Рехава, так нам наказав: „Ні ви, ані нащадки ваші ніколи вина не пийте.</p>
<p>7 Будинків не будуйте, не сійте й не насаджуйте виноградників. Ви не повинні мати всього цього. Натомість усе життя мешкайте у наметах, щоб довгі дні були ваші на землі, якою мандруватиме ви із краю в край як чужинці”.</p>
<p>8 Тож маємо слухатися кожного наказу, що Йонадав, син Рехава, предок наш, дав нам. Ми не п’ємо вина все життя своє, ні жінки, ні сини чи дочки наші.</p>
<p>9 Ми не будуємо будинків, щоб жити, не маємо виноградників, ні ланів, ні врожаю не маємо.</p>
<p>10 Ми живемо в наметах й слухняно виконуємо все, що нам наказав предок наш Йонадав.</p>
<p>11 Але коли Навуходоносор, цар Вавилону, напав на цю землю, ми сказали: „Ходімо, мусимо піти до Єрусалима, щоб уникнути війська вавилонського і війська арамійського. І ми лишилися в Єрусалимі”».</p>
<p>12 Слово Господа було Єремії.</p>
<p>13 Ось що Господь Всемогутній Бог Ізраїлю каже: «Іди й скажи народу Юдеї та всім мешканцям Єрусалима: „Хіба ви не приймаєте науки, слухаючи слова Мої?”» Так каже Господь:</p>
<p>14 «Слово Йонадава, сина Рехава, що він повелів синам своїм: вина не пити — виконується. Вони вина не п’ють і понині, бо слухаються наказу свого предка. Я раз-у-раз до вас звертався, але ви Мене не слухаєтеся.</p>
<p>15 Знову й знову Я невтомно посилаю до вас слуг Своїх пророків». Вони казали: «Кожен із вас хай зверне з путі лихої й виправить вчинки свої. Не ходіть за іншими богами й не служіть їм. Тоді ви житимете на землі, що її дав Я вам і батькам вашим, але ви не звернули уваги, не слухали Мене.</p>
<p>16 Сини Йонадава, сина Рехава, додержувалися наказу, що їм дав їхній предок, а ці люди Мене не слухали».</p>
<p>17 Тож ось що Господь Всемогутній Бог Ізраїлю каже: «Ось Я нашлю на Юдею і всіх мешканців Єрусалима всі нещастя, про які Я прорікав їм, бо до них Я промовляв, але вони не слухали Мене. Я кликав їх, вони не озивалися».</p>
<p>18 А до родини Рехавіїв Єремія сказав: «Ось що Господь Всемогутній Бог Ізраїлю каже: „За те, що слухалися ви наказу предка вашого Йонадава й дотримувалися всіх його наказів, і все робили, що він велів вам,</p>
<p>19 тому ось що Господь Всемогутній Бог Ізраїлю каже: „Не переведеться в родині Йонадава, сина Рехава, нащадок, що служитиме Мені”».</p>

<h4>Розділ 36</h4>
<p>1 На четвертому році царювання Єгоякима, сина Йосії, царя Юдеї, слово Господа було пророку Єремії: * [( <em>четвертому… Єгоякима </em>Приблизно у 605 р. до Р. Х. )]</p>
<p>2 «Візьми сувій і напиши на ньому всі слова, що Я до тебе промовив щодо Ізраїлю, Юдеї і всіх народів від найпершого дня, коли Я говорив до тебе, з часів Йосії аж до сьогодні.</p>
<p>3 Може, дім Юди почує про всі кари, що Я надумав на них наслати, і кожен із них відвернеться від лихого путі свого. Тоді Я прощу їхню провину й гріхи їхні».</p>
<p>4 Тож покликав Єремія Варуха, сина Нерії, і Варух написав на сувої зі слів Єремії всі слова Господа, які Він промовив до нього.</p>
<p>5 І сказав Єремія Варуху: «Мене ув’язнено, не можу я піти до храму Господнього.</p>
<p>6 Ти підеш і прочитаєш із сувою слова Господа, що записав з моїх слів, людям у домі Господньому в день посту. І прочитаєш їх також усім юдеям, що приходять сюди з міст своїх.</p>
<p>7 Може, прохання їхнє дійде до Господа, і кожен із них зверне зі свого лихого шляху, бо дуже великі гнів і обурення Господа проти народу цього».</p>
<p>8 І Варух, син Нерії, все зробив, що пророк Єремія наказав йому. Він прочитав слова Господа з сувою в храмі Господньому.</p>
<p>9 На п’ятий рік царювання Єгоякима, сина Йосії, царя Юдеї, на дев’ятий місяць вони оголосили піст перед Господом для всього народу єрусалимського й усіх людей, що приходять із міст Юдеї до Єрусалима.</p>
<p>10 Варух прочитав усім людям сувій зі словами Єремії в храмі Господньому, в покоях Ґемарії, сина писаря Шафана, на верхньому подвір’ї, біля Нової брами храму Господнього.</p>
<p>11 Коли Михей, син Ґемарії, сина Шафана, почув усі слова Господа із сувою,</p>
<p>12 він пішов до царського палацу, до покоїв писаря, де були всі вельможі: писар Елішама, і Делая, син Шемаї, та Елнатан, син Акбора, Ґемарія, син Шафана, Седекія, син Хананії, і всі інші вельможі.</p>
<p>13 Коли Михей переповів їм усе, що чув він, коли Варух читав людям сувій,</p>
<p>14 вельможі послали Єгуді, сина Натанії, сина Шелемії, сина Куші, до Михея з таким наказом: «Візьми сувій, що ти читав людям, і приходь». Тож Варух, син Нерії, взяв сувій і прийшов до них.</p>
<p>15 Вони йому сказали: «Сідай і прочитай нам твій сувій». І Варух прочитав їм.</p>
<p>16 Коли вони все почули, то перелякано перезирнулися. І сказали вони Варуху: «Ми, безумовно, передамо все це царю».</p>
<p>17 Тоді вони спитали Варуха: «Скажи нам, як ти написав ці слова? З уст Єремії?»</p>
<p>18 І Варух відповів: «Так, із уст його. Він промовляв до мене всі ці слова, а я для нього записував їх на сувої».</p>
<p>19 Тож сказали Варуху вельможі: «Іди й сховайся з Єремією, і хай ніхто не знає, де ви».</p>
<p>20 Вони лишили сувій у кімнаті писаря Елішама, а самі пішли до царя Єгоякима і доповіли йому все, що сталося.</p>
<p>21 Цар послав Єгуді принести сувій, і той забрав його з кімнати писаря Елішама. І прочитав його Єгуді царю і всім вельможам, що були з ним.</p>
<p>22 То був дев’ятий місяць, цар сидів у своєму зимовому будинку, й перед ним у жаровні палав вогонь. * [( <em>дев’ятий місяць </em>Тобто «листопад-грудень». )]</p>
<p>23 Щоразу, як Єгуді прочитував три або чотири стовпчики сувою, цар відрізав їх невеличким писарським лезом і кидав у вогонь, доки не спалив увесь сувій у жаровні.</p>
<p>24 Ні цар, ні його слуги, які чули ці слова, не злякалися й не подерли одяг свій. * [( <em>не подерли одяг </em>Подерти одяг — вияв горя. )]</p>
<p>25 І хоч Елнатан, Делая і Ґемарія благали царя не палити сувій, але він їх не послухав.</p>
<p>26 Натомість цар наказав Єрамеелові, сину царя, Сераї, сину Азріела, і Шелемії, сину Авдеела, схопити писаря Варуха і пророка Єремію. Та не в змозі вони були заарештувати Варуха і Єремію, бо Господь сховав їх.</p>
<p>27 Слово Господа було Єремії після того, як цар спалив сувій зі словами, що написав Варух зі слів Єремії:</p>
<p>28 «Піди візьми інший сувій і напиши в ньому всі ті слова, що написав раніше, що були в іншому сувої, який Єгояким, цар Юдеї, спалив.</p>
<p>29 А Єгоякиму, царю Юдеї, скажи, що Господь каже йому: „Ти спалив сувій і сказав: „Чому ти написав на ньому, що цар Вавилону неодмінно прийде і зруйнує цю землю і забере звідси людей і худобу у полон?”</p>
<p>30 Тож ось що Господь каже Єгоякиму, царю Юдеї: „Не матиме він нащадка, що сидітиме на Давидовім престолі. Коли він помре, його не поховають як царя. Тіло його викинуте буде, щоб від спеки вдень всихало й на холоді вночі мерзло.</p>
<p>31 Я покараю Єгоякима й нащадків і слуг його за їхнє зло. І наведу Я на них і на мешканців Єрусалима, і на народ Юдеї все те лихо, що Я обіцяв їм, тому що вони не слухали Мене”».</p>
<p>32 Тож Єремія взяв інший сувій і дав його писарю Варуху, сину Нерії. І той записав на ньому з уст Єремії всі вісті того сувою, що Єгояким, цар Юдеї, спалив у вогні. І багато інших послань додав до них.</p>

<h4>Розділ 37</h4>
<p>1 Цар Седекія, син Йосії, царював замість Єгояхина, сина Єгоякима. Навуходоносор, цар Вавилону, призначив його царем Юдеї.</p>
<p>2 Ні Седекія, ні слуги його, ані народ землі цієї не слухали слів Господа, які Він говорив через пророка Єремію.</p>
<p>3 Однак цар Седекія послав Югукала, сина Шелемії, та Софонію, сина священика Маасії, до пророка Єремії з таким посланням: «Помолись за нас Господу нашому Богу».</p>
<p>4 Тоді Єремія ще вільно ходив серед людей, його ще не посадили до в’язниці.</p>
<p>5 Тим часом військо фараона вирушило з Єгипту, і коли вавилоняни, що облягли Єрусалим, почули про це, то відступили від Єрусалима, щоб битися з Єгиптянами.</p>
<p>6 Тоді слово Господа було пророку Єремії:</p>
<p>7 «Ось що Господь Бог Ізраїлю каже царю Юдеї, який послав вас до Мене спитати: „Військо фараона, що вирушило на допомогу вам, повернеться назад у власну землю, в Єгипет.</p>
<p>8 Та після того вавилоняни повернуться воювати проти міста цього, захоплять його і спалять”».</p>
<p>9 Ось що Господь каже: «Не обдурюйте самі себе, кажучи, що вавилоняни напевне відійдуть, залишивши вас з миром. Бо те ніколи не здійсниться!</p>
<p>10 Навіть якщо ви поб’єте усе вавилонське військо, що воює з вами, так що лишаться тільки поранені, кожний у своїм наметі, то навіть невелика кількість воїнів тих у змозі буде повстати і спалити місто це».</p>
<p>11 Коли вавилонське військо відступило від Єрусалима, оскільки наближалося фараонове військо,</p>
<p>12 Єремія вийшов з Єрусалима й пішов до землі Веніаминової, щоб отримати там спадщину, яка належала його родині. * [( <em>Єремія… Веніаминової </em>Єремія прямував до міста Анатота, в якому народився. Це місто знаходилося у землі Веніаминовій. )]</p>
<p>13 Коли він підійшов до Веніаминової брами, начальник варти на ім’я Іріжа, син Шелемії, сина Хананії, заарештував пророка Єремію зі словами: «Ти зрадив нас. Ти йдеш, щоб приєднатися до вавилонян?» * [( <em>Веніаминової брами </em>Ця брама вела до шляху до землі Веніаминовій, яка вела до Єрусалима. )]</p>
<p>14 Та Єремія мовив: «Неправда. Не йду я до вавилонян». Але той його не слухав. Тож Іріжа схопив Єремію й привів його до можновладців.</p>
<p>15 Ті були розлючені на Єремію, побили його й ув’язнили в домі писаря Йонатана, який вони перетворили на в’язницю.</p>
<p>16 Тож Єремія потрапив до каземату, в темницю, де й лишався багато днів.</p>
<p>17 Тоді цар Седекія послав по нього, і наодинці розпитував його у царському палаці. Він сказав: «Чи є якесь слово від Господа?» Єремія відповів: «Є», — а потім додав: «Віддадуть тебе в руки царя вавилонського».</p>
<p>18 Тоді Єремія сказав царю Седекії: «Чим звинив я перед тобою і слугами твоїми, і цим народом, що ти мене у в’язницю посадив?</p>
<p>19 Де твої пророки, що пророкували, казавши: „Цар вавилонський не піде проти вас і проти цього краю?</p>
<p>20 А зараз, мій володарю-царю, будь ласка, вислухай мене, хай моє благання до тебе дійде. Не повертай мене у дім писаря Йонатана, бо я там помру”».</p>
<p>21 Тож цар Седекія віддав наказ ув’язнити Єремію на тюремному подвір’ї. Йому давали щоденно окраєць хліба з вуличних пекарень, доки не скінчився весь хліб у місті. Тож весь цей час Єремія перебував на тюремному подвір’ї.</p>

<h4>Розділ 38</h4>
<p>1 Шефатія, син Маттана, Ґедалія, син Пашхура, Єгукал, син Шелемії, та Пашхур, син Малкії, почули слова, що Єремія говорив усім людям:</p>
<p>2 «Ось що Господь каже: „Хто залишиться в цьому місті, помре від меча, голоду або чуми, а той, хто скориться вавилонянам уникне смерті й житиме”».</p>
<p>3 Ось що Господь каже: «Це місто буде неодмінне віддано в руки царя вавилонського, й він його захопить».</p>
<p>4 Тоді можновладці сказали цареві: «Треба вбити цього чоловіка, бо він цими балачками віднімає завзяття у воїнів та всього народу, що лишилися в місті. Напевно, чоловік цей не бажає добра народу своєму, а тільки — лиха».</p>
<p>5 Цар Седекія відповів: «Він у ваших руках. Цар нічого не може вчинити проти вас».</p>
<p>6 І взяли вони Єремію, й кинули його у водозбірню Малкії, царського сина. Та водозбірня була на храмовому подвір’ї. Вони спустили туди Єремію на мотузках, але там не було води, сама твань. І Єремія занурився в твань.</p>
<p>7 Та ефіоп Евед-Мелех, євнух, який служив у палаці, почув, що Єремію кинуто у водозбірню. А цар сидів тоді у Веніаминовій брамі.</p>
<p>8 Евед-Мелех вийшов з палацу й промовив до царя:</p>
<p>9 «Володарю, мій царю, ці люди неправедне вчинили, заподіявши таке пророку Єремії. Вони кинули його у водозбірню. Він там помре від голоду, бо в місті немає більше хліба». * [( <em>Він там… хліба </em>Або «Вони на смерть там полишили Єремію». )]</p>
<p>10 Тоді цар наказав Евед-Мелеху, ефіопу: «Візьми трьох чоловіків і витягни пророка Єремію з водозбірні, поки він не помер». * [( <em>трьох </em>Цей варіант міститься в одному з древньогебрейських текстів. У більшості древньогебрейських рукописів — «тридцять». )]</p>
<p>11 Евед-Мелех узяв людей і пішов до палацу, до комори, що під скарбницею. Він узяв там подерте шмаття, старе ганчір’я і спустив його на мотузках до Єремії у водозбірню.</p>
<p>12 Евед-Мелех, ефіоп, сказав Єремії: «Візьми це подерте шмаття і ганчір’я і поклади собі під пахви, між мотузками і тілом своїм, щоб не поранити себе». І Єремія зробив так, як той сказав.</p>
<p>13 Тоді вони підняли Єремію на мотузках і витягли його з водозбірні. І лишився Єремія на храмовому подвір’ї.</p>
<p>14 Тоді цар Седекія покликав пророка Єремію до себе, до третього входу, що в храмі Господа. І сказав цар Єремії: «Ось я спитаю тебе дещо. Нічого не приховуй від мене».</p>
<p>15 Єремія відповів Седекії: «Навіть якщо я дам тобі чесну відповідь, ти мене вб’єш. Навіть якщо я дам тобі пораду, ти мене не слухатимеш».</p>
<p>16 Седекія потай присягнувся Єремії: «Клянуся Господом, що створив нас і дав життя нам, я тебе не вб’ю і не віддам до рук тих людей, які хочуть убити тебе».</p>
<p>17 Тоді Єремія сказав Седекії: «Ось що Господь Всемогутній, Бог Ізраїлю, каже: „Якщо ти справді вийдеш до князів царя вавилонського та скоришся йому, тоді житимеш, і місто це не буде спалене вогнем, і дім твій врятовано буде.</p>
<p>18 Але якщо не вийдеш ти до князів царя вавилонського, тоді місто це потрапить до рук вавилонян, і спалять вони його вогнем, і не врятуєшся ти від їхніх рук”».</p>
<p>19 Тоді сказав Седекія Єремії: «Боюсь я тих євреїв, що перейшли на сторону вавилонян, щоб мене не віддали в їхні руки — їм на поталу».</p>
<p>20 Тож Єремія відповів: «Вони не видадуть тебе. Послухайся слова Господа, від Якого я до тебе промовляю. Тоді все буде добре, й ти житимеш.</p>
<p>21 Але якщо відмовишся вийти, тоді ось що мені Господь відкрив:</p>
<p>22 усіх жінок, що лишилися в палаці царя Юдеї, відведуть до князів царя вавилонського і скажуть вони: „Зрадили і ошукали тебе спільники твої. Загрузли ноги твої в болоті, вони ж покинули тебе”.  </p>
<p>23 Усіх жінок твоїх і дітей вавилонянам віддадуть. І сам ти не уникнеш їхніх рук, бо цар Вавилону тебе захопить, і місто це буде спалене вогнем».</p>
<p>24 Тоді Седекія сказав Єремії: «Якщо нікому не скажеш про цю розмову, ти не помреш.</p>
<p>25 Якщо можновладці почують, що я з тобою розмовляв, прийдуть до тебе і скажуть: „Скажи нам чесно, що ти царю сказав і що Седекія казав тобі, та ми не вб’ємо тебе”.</p>
<p>26 Тоді ти їм відкажеш: „Я благав царя не відсилати мене знов у дім Йонатана, щоб я там не вмер”».</p>
<p>27 Усі вельможі справді прийшли до Єремії й питали його, і він сказав їм саме те, що йому наказав цар. Тож припинили вони розпитувати його, та геть пішли, бо жоден із них не чув розмови.</p>
<p>28 Лишався Єремія на храмовому подвір’ї, аж доки не було захоплено Єрусалим.</p>

<h4>Розділ 39</h4>
<p>1 На дев’ятому році правління Седекії, царя Юдеї, на десятий місяць Навуходоносор, цар вавилонський і все його військо підійшли до Єрусалима й узяв місто в облогу.</p>
<p>2 На одинадцятому році царювання Седекії, на дев’ятий день четвертого місяця мур міста було проломлено.</p>
<p>3 Всі князі царя Вавилону прийшли й сіли біля Середньої брами міста: Нерґал-Шарезер самґарський, Нево-Сарсекім, головнокомандуючий, Нерґал-Шарезер, головний урядовець, і всі інші урядовці царя вавилонського.</p>
<p>4 Коли Седекія, цар Юдеї, і всі воїни його побачили їх, то, вийшовши вночі з міста через царський сад і ворота між двома мурами, вони повтікали, прямуючи до Арави. * [( <em>Арава </em>Пустеля між Єрусалимом та Мертвим морем. )]</p>
<p>5 Але вавилонське військо погналося за царем і наздогнало Седекію в степах єрихонських. Його схопили й привели до Навуходоносора, царя Вавилону, у Ривлу, у землі Гамат, де він проголосив йому вирок.</p>
<p>6 Цар Вавилону у Ривлі стратив синів Седекії на його очах, а також стратив усіх можновладців Юдеї.</p>
<p>7 Тоді він наказав осліпити Седекію й закувати його в кайдани, щоб відвести до Вавилона.</p>
<p>8 Вавилоняни спалили царський палац та оселі людей і зруйнували мури Єрусалима.</p>
<p>9 Решту людей, що лишилися в місті, і тих, хто перебіг до нього, й усіх людей, що вціліли, Невузарадан, начальник царської охорони, вислав у Вавилон.</p>
<p>10 Декого з бідних, хто нічого не мав, Невузарадан, начальник охорони, лишив у землі юдейській. І дав він їм виноградники й поля.</p>
<p>11 Тоді Навуходоносор видав наказ через начальника охорони Невузарадана щодо Єремії:</p>
<p>12 «Знайди Єремію і дбай про нього. Не завдавай йому ніякої шкоди і роби для нього все, що він попросить».</p>
<p>13 Тож Невузарадан, начальник охорони, Навушазбан, головний урядовець, Нерґал-Шарезер, великий сановник, і всі урядовці царя вавилонського</p>
<p>14 послали по Єремію, і його привели з храмового подвір’я й передали Ґедалії, сину Агікама, сина Шафана, який мав відвести його до дому. Так він лишився серед свого народу. * [( <em>Ґедалія </em>Людина, яку призначив Навуходоносор правити на Юдейській землі. )]</p>
<p>15 Коли ще він був ув’язнений на тюремному подвір’ї, слово Господа було Єремії:</p>
<p>16 «Піди й скажи Евед-Мелеху, ефіопу, що Господь Всемогутній Бог Ізраїлю так каже: „Ось Я здійсню Мої слова про місто, про лихо, а не про добро. І вони здійсняться в належний час. * [( <em>Евед-Мелеху </em>Див.: <a href='/ukr_umt/24/38/7-13'>Єр. 38:7-13</a>. )]</p>
<p>17 Але тебе Я врятую, тож не віддадуть тебе до рук тих людей, яких ти боявся.</p>
<p>18 Будь певен, Я тебе врятую, ти не поляжеш від меча, бо ти на Мене покладався”». Так каже Всевишній.</p>

<h4>Розділ 40</h4>
<p>1 Це слово, що було Єремії від Господа після того, як Невузарадан, начальник охорони, відпустив його з Рами. Він знайшов Єремію закутого в кайдани серед невільників, яких вислали з Єрусалима та Юдеї до Вавилона.</p>
<p>2 Начальник охорони взяв Єремію і сказав йому: «Господь, твій Бог, прорік страшне лихо на місце це.</p>
<p>3 Та Всевишній наслав його і вчинив саме так, як Він сказав, бо ви згрішили перед Господом, не слухали Його й тому спіткало воно вас.</p>
<p>4 Тепер звільняю я тебе від кайданів, що на руках твоїх. Це вибір твій: якщо вважаєш, що тобі краще піти зі мною до Вавилона, ходім, і я про тебе піклуватимуся; коли ж гадаєш, що нерозумно зі мною йти до Вавилона, не йди. Подивись, уся земля перед тобою. Мандруй туди, куди вважаєш за потрібне й правильне,</p>
<p>5 або повернися до Ґедалії, сина Агікама, сина Шафана, якого цар вавилонський призначив наглядати за містами Юдеї. Лишайся з ним й мешкай з його народом або йди куди завгодно, як ти забажаєш». Тож начальник охорони дав йому харчів і подарунок, і відпустив його. * [( <em>повернися до Ґедалії </em>Або «до того, як Ґедалія повернеться, піди до нього». )]</p>
<p>6 І пішов Єремія до Ґедалії, сина Агікама, у Міцпу і жив там серед людей, що залишились у краї.</p>
<p>7 Коли всі командири тих військ, що були у вільній країні, і люди їхні почули, що цар Вавилону призначив Ґедалію, сина Агікама, намісником, наглядачем за всіма чоловіками й жінками, й дітьми малими, над нужденними цієї землі, яких не було вислано до Вавилона,</p>
<p>8 вони прийшли до Ґедалії в Міцпу: Ізмаїл, син Нетанії, Йоханан і Йонатан, сини Кареа, Серая, син Тангумета, сини Ефаї нетофатійського та Яазанія, син маакатійця, та їхні люди.</p>
<p>9 І Ґедалія, син Агікама, сина Шафана, присягнувся їм і їхнім людям: «Не бійтеся служити вавилонянам. Живіть на цій землі і служіть цареві Вавилона, тоді для вас все буде гаразд.</p>
<p>10 Я сам лишуся в Міцпі, щоб представляти вас перед вавилонянами, що до нас прийшли. А ви збирайте сік винограду і літні плоди, й олію і складайте все це в свої посудини. І лишайтеся в містах своїх, що ви посіли».</p>
<p>11 Коли всі євреї, що були у Моаві й серед аммонійців та в Едомі, і в інших землях почули, що цар вавилонський залишив рештки юдеїв і зробив Ґедалію, сина Агікама, сина Шафана, намісником,</p>
<p>12 всі вони повернулися з міст, куди їх було порозкидано в землю юдейську, до Ґедалії в Міцпу. І зібрали вони багато вина і плодів.</p>
<p>13 Йоханан, син Кареа, й усі начальники військ у краї прийшли до Ґедалії в Міцпу.</p>
<p>14 І вони сказали: «Чи знаєш ти, що Вааліс, цар аммонійський, послав Ізмаїла, сина Нетанії, щоб тебе вбити?» Але Ґедалія, син Агікама, їм не повірив.</p>
<p>15 Тоді Йоханан, син Кареа, потай сказав Ґедалії в Міцпі: «Давай я піду і вб’ю Ізмаїла, сина Нетанії, і ніхто про це не знатиме. Навіщо допускати, що він убив тебе, адже тоді всі євреї, що позбиралися навколо тебе, порозкидані будуть, а решту євреїв винищать».</p>
<p>16 Але Ґедалія, син Агікама, сказав Йоханану, сину Кареа: «Не роби цього, бо ти кажеш неправду про Ізмаїла».</p>

<h4>Розділ 41</h4>
<p>1 На сьомий місяць Ізмаїл, син Нетанії, сина Елішама, прийшов до Ґедалії, сина Агікама, в Міцпу. Він був царського роду й один з вельмож царя, а з ним ще десять чоловік. І їли вони разом у Міцпі.</p>
<p>2 Тоді Ізмаїл, син Нетанії, і десять чоловік, що були з ним, підвелися і вбили Ґедалію, сина Агікама, сина Шафана, мечами, тому що цар вавилонський призначив його намісником у краї.</p>
<p>3 Ізмаїл також убив усіх євреїв, що були з Ґедалією в Міцпі, а також воїнів вавилонських, яких він там знайшов.</p>
<p>4 На другий день після вбивства Ґедалії, прийшли люди з Сихему, Шило й Самарії, їх було вісімдесят. Усі вони поголили бороди свої, подрали одяг і порізали себе ножами. Усі чоловіки несли пожертви й запашне куріння, щоб принести жертву у храмі Господнім, та ніхто з них не знав, про смерть Ґедалії. * [( <em>Усі вони… ножами </em>В знак скорботи, що храм Єрусалимський було зруйновано. )]</p>
<p>6 Тоді Ізмаїл, син Нетанії, вийшов із Міцпи зустріти їх і плакав, ідучи. І коли він їх зустрів, він їм сказав: «Йдемо до Ґедалії, сина Агікама». * [( <em>плакав </em>Він лише робив вигляд, що сумував з приводу руйнування Єрусалима. )]</p>
<p>7 А коли вони ввійшли до міста, Ізмаїл, син Нетанії, і люди, що були з ним, позабивали їх і кинули у водозбірню.</p>
<p>8 Та серед них було десятеро, які сказали Ізмаїлу: «Не вбивай нас, бо маємо ми пшеницю, ячмінь, оливу й мед, що сховані в полі». Тож він стримався й не повбивав їх разом із іншими.</p>
<p>9 Водозбірня, в яку він поскидав тіла всіх людей, яких убив, була тією самою, яку цар Аса зробив, коли на нього напав Вааша, цар Ізраїлю. Ізмаїл заповнив водозбірню тілами.</p>
<p>10 Ізмаїл забрав у полон решту всіх людей, що були в Міцпі, а також і дочок царя разом з усіма іншими, що лишилися, над ким Невузарадан, начальник охорони, поставив намісником Ґедалію, сина Агікама. Ізмаїл, син Нетанії, взяв їх у полон і відіслав через Йордан до аммонійців.</p>
<p>11 Коли Йоханан, син Кареа, і всі воєначальники, що були з ним, почули про злочин, що скоїв Ізмаїл, син Нетанії,</p>
<p>12 вони взяли всіх своїх людей і пішли воювати проти Ізмаїла, сина Нетанії. Вони зійшлися біля великого ставу в Ґівеоні.</p>
<p>13 Коли всі люди, що були з Ізмаїлом, побачили Йоханана, сина Кареа, і всіх воєначальників, що були з ним, вони зраділи.</p>
<p>14 І всі люди, що їх Ізмаїл захопив у полон у Міцпі, пішли до Йоханана, сина Кареа.</p>
<p>15 Але Ізмаїл, син Нетанії, з вісьмома людьми втік від Йоханана до аммонійців.</p>
<p>16 Тоді Йоханан, син Кареа, і всі воєначальники, що були з ним, забрали решту людей, яких Ізмаїл, син Нетанії, вивів із Міцпи, коли вбив Ґедалію, сина Агікама: воїнів, жінок, дітей, та судових приставів (скопців), яких він привів із Ґівеона.</p>
<p>17 Вони пішли й залишилися в Ґерут-Кімгамі, що біля Віфлеєма, на шляху до Єгипту,</p>
<p>18 щоб уникнути вавилонян. Вони боялися їх, бо Ізмаїл, син Нетанії, вбив Ґедалію, сина Агікама, якого цар вавилонський призначив намісником у краї.</p>

<h4>Розділ 42</h4>
<p>1 Усі воєначальники, разом з Йохананом, сином Кареа, й Єзанією, сином Гошаї, та усіма людьми від малого до великого, прийшли</p>
<p>2 і сказали пророку Єремії: «Хай прохання наше дійде до тебе. Молись Господу Богу нашому за нас всіх, хто лишився, бо колись нас було багато, а стало мало, як сам ти бачиш.</p>
<p>3 Хай Господь Бог твій вкаже, куди нам іти і що робити».</p>
<p>4 Пророк Єремія відповів їм: «Я вас почув, я помолюся Господу вашому Богу, як ви бажаєте. І все, що Господь скаже, я розповім вам, не приховавши нічого».</p>
<p>5 Тоді вони сказали Єремії: «Нехай Господь буде надійним і правдивим свідком проти нас, якщо не зробимо ми все, що Господь твій Бог через тебе накаже робити.</p>
<p>6 Чи до вподоби, чи не до вподоби буде це, ми слухатимемо Господа, до Якого тебе посилаємо, що добре нам було, коли ми Господа нашого Бога слухатимемося».</p>
<p>7 Через десять днів слово Господа було Єремії.</p>
<p>8 І покликав він Йоханана, сина Кареа, і всіх воєначальників, що з ним були, і всіх людей від мала до велика.</p>
<p>9 Він сказав: «Ось що Господь, Бог Ізраїлю, каже, до Якого ви мене послали, щоб передати прохання ваше:</p>
<p>10 „Якщо й справді ви лишитесь жити на цій землі, то Я вас відбудую, а не повалю, Я насаджу вас, а не повириваю, бо Я буду добрішим через усі нещастя, що накликав на вас.</p>
<p>11 Не бійтеся царя вавилонського, якого зараз боїтеся”». «Не бійтеся його, — Господь каже, — бо Я з вами, щоб рятувати вас, щоб визволити з рук його.</p>
<p>12 Я буду милосердним і він змилосердиться над вами і поверне вас на землю вашу.</p>
<p>13 Однак якщо ви скажете: „Не житимемо ми на цій землі”, — і не послухаєте Господа Бога вашого,</p>
<p>14 а також скажете: „Ні, ми підемо жити в землю єгипетську, де не побачимо війни, й не почуємо голосу бойової сурми, й не голодуватимемо, дозволь нам жити там”.</p>
<p>15 Якщо таке бажання ваше, то почуй слово Господа, народе Юдеї, що лишився». Ось що Господь каже: «Якщо й справді вирішили ви йти до Єгипту й підете туди жити чужинцями,</p>
<p>16 тоді той меч, якого ви так боїтеся, там, у землі Єгипетській, вас наздожене. І голод, що вас так лякає, піде за вами слідом у Єгипет. І там ви помрете.</p>
<p>17 Всі люди, що вирішили піти в Єгипет і жити там чужинцями, від меча поляжуть або від голоду, або від чуми. Жоден не врятується й не втече від страшного лиха, яке нашлю Я на них».</p>
<p>18 Бо ось що Господь Всемогутній Бог Ізраїлю каже: «Так само, як Мій гнів і лють Моя вилилися на мешканців Єрусалима, так гнів Мій виллється на вас, коли ви підете до Єгипту. Ви станете прокляттям і жахом, наругою і посміховиськом, і ніколи більше не побачите Юдеї».</p>
<p>19 Господь каже вам, решткам Юдеї: «Не ходіть до Єгипту. Запам’ятайте добре, що нині Я вас застеріг».</p>
<p>20 Ви тяжко помилилися, коли послали мене до Господа, Бога вашого, зі словами: «Помолися за нас Господу нашому Богу. Скажи нам усе, що Господь наш Бог каже, і ми це зробимо».</p>
<p>21 Сьогодні ж я сказав вам, але ви не послухалися Господа вашого Бога, і нічого того, що Він послав мене вам переповісти.</p>
<p>22 Тож тепер знайте, що загините ви чи від меча, чи від голоду, чи від чуми в місці тому, куди надумали йти, щоб жити чужинцями.</p>

<h4>Розділ 43</h4>
<p>1 Коли Єремія скінчив переказувати людям усі слова Господа їхнього Бога: все, що Господь їхній Бог передав їм</p>
<p>2 — Азарія, син Гошаї, та Йоханан, син Кареа, і всі інші люди, що закликали до непокори, сказали: «Ти брешеш! Господь Бог наш не посилав тебе до нас, кажучи: „Не ходіть до Єгипту, щоб жити чужинцями!”</p>
<p>3 То Варух, син Нерії, нацьковує тебе на нас, щоб видати нас вавилонянам, щоб нас убили чи заслали до Вавилона».</p>
<p>4 Тож Йоханан, син Кареа, і всі воєначальники, і всі люди не послухали Господнього наказу лишитися в Юдеї.</p>
<p>5 Йоханан, син Кареа, і усі воєначальники взяли решту юдеїв, що повернулися в землю Юдеї з усіх народів, серед яких їх порозкидано було, —</p>
<p>6 всіх чоловіків, жінок, дітей, і синів царя, кожного, кого Невузарадан, начальник варти при Ґедалії, синові Агікама, сина Шафана, лишив разом із пророком Єремією та Варухом, сином Нерії.</p>
<p>7 Тож вони прийшли до землі Єгипетської, бо не послухалися Господа. І дійшли аж до Тапанеса. * [( <em>Тапанеса </em>Місто у північно-східному Єгипті. )]</p>
<p>8 І слово Господа було Єремії в Тапанесі:</p>
<p>9 «Візьми в руку велике каміння і на очах у євреїв зарий у глиняну долівку коло входу в дім фараона в Тапанесі.</p>
<p>10 Тоді скажи їм: „Ось що Господь Всемогутній Бог Ізраїлю каже: „Я пошлю по слугу Мого Навуходоносора, царя вавилонського. Я його престол поставлю над отим камінням, що зарив, і він напне свій царський намет над ним.</p>
<p>11 Він прийде й нападе на землю єгипетську: вбивати, брати в полон, карати — хто на що заслуговує.</p>
<p>12 Навуходоносор запалить багаття у домах єгипетських богів, спаливши або захопивши їх. Як пастух чистить свій одяг від бруду, так само і він вичистить усю землю єгипетську і спокійно лишить її.</p>
<p>13 Він порозбиває кам’яні стовпи в домі бога Сонця, що в землі Єгипетській, і віддасть вогню дома богів Єгипту”». * [( <em>в домі… Сонця </em>Найважливіший бог в Єгипті. )]</p>

<h4>Розділ 44</h4>
<p>1 Це слово було Єремії щодо євреїв, які жили в Єгипті: в Миґдолі, Тапанесі й Мемфісі, та у південному Єгипті.</p>
<p>2 Ось що Господь Всемогутній Бог Ізраїлю каже: «Ви бачили все те лихо, що Я наслав на Єрусалим та всі міста Юдеї. Нині лежать вони спустошені, й ніхто в них не живе</p>
<p>3 через те лихо, що Я вчинив. Вони Мене дратували тим, що воскурювали ладан і молилися іншим богам, яких ви й батьки ваші не знали.</p>
<p>4 Я знову й знову посилав до вас пророків, слуг Моїх, вони казали: „Не робіть цієї гидоти, яку Я ненавиджу”.</p>
<p>5 Але не слухали вони Мене, уваги не звертали, не кидали погані, що коїли. І особливо не кидали вони кадити ладан іншим богам.</p>
<p>6 Тож Я страшенно розлютився на міста Юдеї й вулиці Єрусалима. І стали вони руїнами й пустками сьогодні».</p>
<p>7 Тож ось що Господь Всемогутній Бог Ізраїлю каже: «Навіщо ви на себе накликаєте таке велике лихо, розділяючи чоловіка й жінку з Юдеї, дитину й немовля, не лишаючи собі нащадка?</p>
<p>8 Навіщо розлючуєте Мене ділами рук своїх? Навіщо кадите ладан іншим богам у землі Єгипетській, де збираєтеся жити чужинцями? Ви вигубите себе самі, й станете прокляттям і наругою серед усіх народів на землі.</p>
<p>9 Ви забули все зло батьків своїх і зло царів Юдеї, і своє зло, і зло жінок своїх, все зло, що накоїли в землі юдейській та по вулицях Єрусалима.</p>
<p>10 І досі вони не скорилися. Вони не мають страху переді Мною, не живуть за Моїм законом і настановами Моїми, що Я поклав перед вами й вашими батьками».</p>
<p>11 Тож ось що Господь Всемогутній Бог Ізраїлю каже: «Я вирішив вас покарати й вигубити всіх юдеїв.</p>
<p>12 Я тих візьму, що лишилися в Юдеї й вирішили піти в землю єгипетську і жити там чужинцями — всі вони помруть у землі Єгипетській. Вони поляжуть від меча або від голоду — загинуть усі, від мала до велика. І будуть їх згадувати в прокляттях, як приклад повного зруйнування, як насмішку, як засудження.</p>
<p>13 Я покараю тих, хто мешкає в Єгипті так само, як я покарав Єрусалим: мечем, голодом і чумою.</p>
<p>14 І ніхто не врятується й не втече з решти юдеїв, що збираються жити чужинцями в Єгипті, ніхто не повернеться до Юдеї з тих, хто прагне повернутися й жити там, лиш кілька втікачів».</p>
<p>15 Багато чоловіків знали, що жінки юдейські приходили на велике зібрання, та кадили ладан іншим богам, але не зупиняли їх. Тож всі чоловіки, що жили в південному Єгипті, казали Єремії так:</p>
<p>16 «Ми не послухаємося слова, що ти нам сказав ім’ям Господа.</p>
<p>17 Натомість ми будемо робити все те, що ми обіцяли, курити ладан цариці небесній і приносити їй ливні жертви так само, як робили ми й батьки наші, й царі наші, й князі наші в містах Юдеї і на вулицях Єрусалима, коли мали ми багато їжі й не знали лиха.</p>
<p>18 Відтоді, як ми припинили кадити ладан цариці небесній й приносити їй ливні жертви, ми потерпаємо невдачі у всьому. Нас вигублено мечем і голодом».</p>
<p>19 І мовили жінки: «Коли ми кадили ладан цариці небесній, коли приносили ливні жертви, хіба ж не знали наші чоловіки, що ми пекли коржі з її обличчям?» * [( <em>І мовили жінки </em>Цей варіант міститься у деяких древньогебрейських та сирійських текстах. )]</p>
<p>20 Тоді Єремія сказав усьому народу: чоловікам і жінкам, і всім людям, що йому відповідали:</p>
<p>21 «Хіба ж Господь не пам’ятає і не думає про те, що ви кадили ладан у містах Юдеї і по вулицях Єрусалима, і ви, й батьки ваші, і царі ваші, і князі ваші, й усі люди краю?</p>
<p>22 Господь не може більше терпіти лихі ваші вчинки й гидоту, що накоїли ви. Тож і стала земля ваша безлюдною, нікчемною та проклятою, як зараз.</p>
<p>23 Через те, що ви кадили ладан й грішили перед Господом і не слухались Господа, і не ходили за Його законами, та наказами й настановами Його, тому й маєте зараз це нещастя».</p>
<p>24 Тоді Єремія сказав усьому народу, в тому числі жінкам: «Усі люди Юдеї в Єгипті, послухайте слово Господа.</p>
<p>25 Ось що Господь Всемогутній, Бог Ізраїлю, каже: „Ви й жінки ваші виявили своїми діями те, що обіцяли, коли казали, що безумовно виконаєте ту клятву, якою присягнули курити ладан цариці небесній і приносити їй ливні жертви. Отож промовляйте клятви свої і виконуйте те, у чому клялися!”»</p>
<p>26 Однак почуйте слово Господа, уся юдея, що живе в Єгипті. «Я присягнувсь Своїм великим іменем, — каже Господь, — що ніхто з юдеїв ніде в Єгипті більше вже ніколи не присягатиметься іменем Моїм.</p>
<p>27 Я наглядатиму за ними пильно, вам на погибель, а не на добро. Усі люди Юдеї в Єгипті поляжуть від меча або голоду, аж доки нікого більше не зостанеться.</p>
<p>28 Лиш декілька з них від меча врятуються і повернуться до Юдеї з Єгипту. І тоді всі рештки юдеїв, що пішли жити до Єгипту дізнаються, чиє слово справдиться — Моє чи їхнє».</p>
<p>29 «Це буде для вас знаком, — каже Господь, — що Я караю вас в Єгипті, щоб знали ви: слова Мої про лихо здійсняться напевне».</p>
<p>30 Ось що Господь каже: «Ось віддам я фараона Хофру, царя єгипетського, в руки ворогів його, в руки тих, хто прагне його вбити. Так само, як я віддав Седекію, царя Юдеї, в руки Навуходоносора, царя вавилонського, ворога його, який хотів його вбити».</p>

<h4>Розділ 45</h4>
<p>1 Ось що пророк Єремія сказав Варухові, сину Нерії, коли той написав ці слова в сувої з уст Єремії на четвертому році царювання Єгоякима, сина Йосії, царя Юдеї: * [( <em>на четвертому… Єгоякима </em>Тобто приблизно у 605 р. до Р. Х. )]</p>
<p>2 «Ось що Господь Бог Ізраїлю каже про тебе, Варуху.</p>
<p>3 Ти сказав: „Горе мені! Бо Господь додав мені смутку до болю мого. Я знесилений стогоном, і немає мені спочинку”».</p>
<p>4 Господь каже, щоб я сказав йому таке: «Те, що збудував я, те Я зруйную; те, що насадив Я, викореню по всій землі.</p>
<p>5 Чи ж шукатимеш для себе чогось великого? Не шукай, бо ось пошлю Я нещастя на все живе. Але хоч би де ти йшов, Я дам тобі порятунок». Так каже Господь.</p>

<h4>Розділ 46</h4>
<p>1 Ось слово Господа пророку Єремії щодо народів.</p>
<p>2 Це послання про військо фараона Неко, царя Єгипту, розбитого при Карчеміші на річці Євфрат Навуходоносором, царем вавилонським, на четвертому році царювання Єгоякима, сина Йосії, царя Юдеї: * [( <em>на четвертому… Єгоякима </em>Приблизно у 605 р. до Р. Х. )]</p>
<p>3 «Готуйте щити, великі й малі, до бою ставайте!  </p>
<p>4 Коней сідлайте, шикуйтеся, шоломи вдягніть, списи шліфуйте, у панцир вберіться.  </p>
<p>5 Та що це я бачу? Вони налякані, вони тікають. Побито їхніх воїнів, вони п’ятами накивали. Не обертаючись, тікають, бо жах їх охопив». Так каже Господь:  </p>
<p>6 «Та спритним не втекти, не врятуватись дужим. На півночі біля ріки Євфрату вони спіткнулися і впали.  </p>
<p>7 Хто то здіймається, мов Ніл, немов високі хвилі річкові?  </p>
<p>8 Здіймається Єгипет, наче Ніл, немов високі хвилі річкові. Він каже: „Я здіймуся, покрию землю, змету міста із мешканцями разом”.  </p>
<p>9 Рушайте, коні! Колісниці, мчіть шалено! Вперед, бійці, чоловіки із Кушу й Путу зі щитами, мужі і з Лідії із луками своїми. * [( <em>Куш </em>Інша назва Ефіопії. )]</p>
<p>10 Той день належатиме Богу, Господу Всемогутньому, то день відплати Його люті. Меч буде жерти, доки не насититься, аж доки спрагу не вгамує кров’ю ворогів. Господь, Господь Усемогутній принесе пожертву в землі північній на ріці Євфрат.  </p>
<p>11 Єгипет, йди до Ґілеада і візьми бальзаму! Але даремно шукати ліки, бо зцілення тобі не буде.  </p>
<p>12 Народи про твою ганьбу почують, а твій плач наповнить землю, твої бійці одне об одного спіткнулися і впали».  </p>
<p>13 Ось слово Господа пророку Єремії про те, як Навуходоносор, цар Вавилону, прийшов напасти на Єгипет.</p>
<p>14 «Оголоси в Єгипті, проголоси в Миґдолі і об’яви в Мемфісі й Тапанесі: „Лаштуйтеся до бою, бо меч пожер усіх навколо”.  </p>
<p>15 Єгипте, армії твої побито. Вони не билися проти ворога їхнього, бо Господь покарав їх.  </p>
<p>16 Примусив Він спіткнутися людей, одне на одного попадали вони. Вони казатимуть: „Вставайте, повернемось до нашого народу, і до землі, де народились, втечем від цього згубного меча гнобителя”».  </p>
<p>17 Вони кричали там: «Той фараон, Єгипту цар — лиш галас, велику славу втратив він».  </p>
<p>18 «Так само правда, як і те, що Я живу, — каже Цар, чиє ім’я Господь Усемогутній, — загарбник невблаганно наближається, він, мов Тавор серед гір, мов Кармел понад морем. * [( <em>Тавор </em>Помітна гора, так само і цар Єгипту просто помітний, як і ці гори. )]</p>
<p>19 Складай собі для виселення речі, дочко Єгипту, адже Мемфіс обернеться на пустелю і буде спалений, безлюдний буде.  </p>
<p>20 Єгипет — прекрасна телиця, але на неї ґедзь із півночі летить. * [( <em>на неї… півночі </em>Мається на увазі армія Вавилонян. )]</p>
<p>21 У її лавах найманці, і ті немов вгодовані телята, але й вони втекли, встояти неспроможні, бо прийшов день жаху, кари день.  </p>
<p>22 Вона шипить, мов змія повзуча, бо вороги ідуть у повній силі, до неї приступають із сокирами, мов дроворуби».  </p>
<p>23 «Вони рубатимуть її ліси, — Господь каже, — хоч їх неміряно було, було їх більше, аніж сарани, — нелічені і неозорі. * [( <em>ліси </em>Тобто «армію Єгипту». )]</p>
<p>24 Єгипет буде зганьблено, північним зайдам буде віддано його».  </p>
<p>25 Господь Всемогутній, Бог Ізраїлю, каже: «Я покараю Амона, бога Тевеса, фараона, Єгипет і всіх богів й царів його та тих, хто покладається на фараона. * [( <em>Амон, бог Тевеса </em>Один з головних богів в Єгипті. )]</p>
<p>26 Я їх віддам у руки тих, що прагне вбити їх: Навуходоносору, царю вавилонському, і слугам його. А потім, однак, Єгипет заселено буде, як у давнину». Так каже Господь:  </p>
<p>27 «А ти, слуго Мій Якове, не бійся, не бентежся, Ізраїле, бо Я поверну вас із країв далеких, нащадків ваших поверну з вигнання. Повернеться Яків, спокійний буде і безпечний, і не лякатиме його ніхто».  </p>
<p>28 «Не бійся, Якове, слуго Мій, — Господь каже, — бо Я з тобою, Я вигублю усі народи, поміж яких тебе розкидав. Я тебе не вигублю, але Я тебе покараю справедливо».  </p>

<h4>Розділ 47</h4>
<p>1 Це слово Господа, що було пророку Єремії щодо филистимлян перед тим, як фараон напав на Ґазу.</p>
<p>2 Ось що Господь каже: «Армії чужинців-ворогів ринуть із півночі, стануть вони як води бурхливі. Затоплять вони усю землю і все що на ній живе: міста і мешканців усіх. Кричатиме люд, і голоситиме кожен живий.  </p>
<p>3 Під тупіт бойових могутніх його коней, під гуркіт колісниць його, під стук коліс. Батьки на допомогу дітям не прийдуть, бо руки в них зомліють.  </p>
<p>4 Бо день настане той, щоб вигубити всіх филистимлян, які лишилися у Тирі і Сидоні. Бо вигубить Господь филистимлян на березі Кафтора. * [( <em>Кафтора </em>Тобто «Крит». )]</p>
<p>5 Чоловіки у Ґазі поголили голови свої, а люди Ашкелона оніміли. Останки в полі, доки різати будете себе? * [( <em>поголили… свої </em>В ознаку суму. <em>різати… себе </em>Див.: прим. <a href='/ukr_umt/24/47/5'>47:5</a>. )]</p>
<p>6 О меч Господній! Коли ти вже спочинеш! Сховайся в піхву, відпочинь і заспокойся!  </p>
<p>7 Та як же заспокоїтись йому? Господь віддав йому наказ, націлив Він його на Ашкелон і узбережжя».  </p>

<h4>Розділ 48</h4>
<p>1 Щодо Моава, ось що Господь Всемогутній, Бог Ізраїлю, каже: «Горе тобі, гора Нево, бо буде спустошення тобі, Киріатаїму — сором і загарбання, а твердині — розпач і руїна. * [( <em>Щодо… каже </em>Той же самий вірш знаходиться в Ісаї 15. <em>Горе… Нево </em>Гора в країні Моав, яка знаходиться на сході від Ізраїлю. )]</p>
<p>2 І більше не величатимуть Моав; в Хешбоні змова проти неї: „Ходімо й винищимо цей народ дощенту”. І ти, Мадмене, змовкнеш, бо меч іде на тебе. * [( <em>Мадмене </em>Слово «Мадмен» походить від одного кореня зі словом «замовкати». <em>в Хешбоні </em>«Хешбон» походить від того ж кореня, що й «змова». Назви гебрейських міст мають жіночий рід. )]</p>
<p>3 Прислухайся до криків із Хоронаїма: спустошення, біда велика.  </p>
<p>4 Моав розбито буде вщент, крик дітлахів її лунатиме навколо.  </p>
<p>5 Вони ридатимуть усю дорогу до Лугіта, униз в Хоронаїм вони в сльозах йтимуть.  </p>
<p>6 Тікайте! Своє життя рятуйте. Прикиньтеся кущем, що вітер несе по пустелі. * [( <em>кущем </em>Або «Ароером» — це назва міста на схід від ріки Йордан. )]</p>
<p>7 Оскільки покладався на свої діла й багатство, в полон захоплять і тебе. Хемош піде в неволю зі священиками й своїми князями. * [( <em>Хемош </em>Головний бог у Моаві. )]</p>
<p>8 У кожне місто прийде руйнівник, і жодне місто не врятується. Долини загинуть, рівнини спорожніють, бо так сказав Господь.  </p>
<p>9 Дайте Моавові крила, щоб полетіти могла, бо справді руїною стане вона, усі міста її спустошаться і обезлюдніють. * [( <em>Дайте… крила </em>Або «Сипте сіль по полях Моава». Древньогебрейське значення незрозуміле. )]</p>
<p>10 Прокляття тим, хто недбайливий у ділах Господніх, прокляття тим, хто стримує свій меч кровопролиття. * [( <em>у ділах Господніх </em>Діла Господні — покарання Моаву. )]</p>
<p>11 У спокої Моав від юних днів, відпочиває, мов вино, що відстоюється. Вона в неволю не пішла. Тому ж і смак лишився, й запах не змінився».  </p>
<p>12 «Та дні надходять, — так Господь каже, — коли пошлю переливачів до неї, і виллють її, а глечики порозбивають». * [( <em>до неї </em>Можливо, міста Моава. )]</p>
<p>13 Тоді Моав засоромиться Хемоша, як і народ Ізраїлю засоромився, що покладався на Бетел. * [( <em>Хемош </em>Бог народу Моаву. )]</p>
<p>14 «Та як ви можете казати: „Ми — воїни, хоробрі та могутні?”  </p>
<p>15 Впаде Моав, міста її стоятимуть порожні; найкращі парубки в різні впадуть, — говорить Цар, чиє ім’я — Господь Усемогутній. —  </p>
<p>16 Моавова погибель на порозі, не за горами вже її біда.  </p>
<p>17 Тужіть по ній, усі її сусіди, усі, кому вона відома. Скажіть: „Як зламано цей скіпетр могутній, як переламано це берло дивовижне!”»  </p>
<p>18 Зійди з височини своєї слави, сядь поміж спраглих на засушеній землі, дочки Дівона мешканець, бо руйнівник Моаву на тебе повстає, зруйновано твої твердині. * [( <em>Дівон </em>Головне місто Моаву. )]</p>
<p>19 Стань при дорозі і дивися, той, хто живе у Ароері. Спитай у втікача і у втікачки, спитай їх: «Що сталося?»  </p>
<p>20 «Зганьблено Моав, бо побито. Голосіть і ридайте! Оголосіть в Арноні, що зруйновано Моав. * [( <em>Арнон </em>Головна річка Моаву. )]</p>
<p>21 Суд прийшов на рівнину: в Холон, в Ягзу і в Мефаат,  </p>
<p>22 в Дівон, в Нево і в Бет-Дівлатаїмі,  </p>
<p>23 і на Киріатаїм, і в Бет-Ґамул, і в Бет-Меон,  </p>
<p>24 у Керіот і в Боцру — у всі міста землі Моаву, далекі і близькі.  </p>
<p>25 Зрубаю ріг Моаву, правицю її зламаю, — каже так Господь. — * [( <em>ріг </em>Символ могутності. )]</p>
<p>26 Напоїть її п’яною, бо Господа зневажила вона. Нехай Моав качається в блювотині своїй, хай посміховиськом стане для народів!»  </p>
<p>27 «Моав, чи насміхалася з Ізраїлю не ти? Чи не зі злодіями зловлено її, що ти хитала головою, коли про неї говорила?  </p>
<p>28 Міста покиньте і живіть на скелях, мешканці Моаву, як голуби, що гніздяться при вході у печеру.  </p>
<p>29 Наслухалися ми вже про Моава пиху, його зухвальство й вихвалення, про його бундючність.  </p>
<p>30 Її зухвальство знаю Я, та воно марне, — Господь каже, — не дасть воно нічого.  </p>
<p>31 Тому Я за Моавом голосити буду, Я за Моавом буду сльози лити. Лементуватиму по людях Кир-Гаресета.  </p>
<p>32 З народом Язера Я плачу за Язер, о винограднику Сівми. Твої галуззя досягали моря, сягнули до моря Язерського. Руйнівник напав на твої плоди і на твій виноград.  </p>
<p>33 Радість і щастя пішли з плодючих ланів і городів Моаву, зробив Я таке, що вино із чавила не ллється. І не радіє більше винороб, хоча й кричить, та не від радості».  </p>
<p>34 «Кричать від болю люди від Хешобона до Елеале й до Ягаза, від Зоара до Хоронаїма, і до Еґлат-Шелішії, бо навіть води Німріма повисихали.</p>
<p>35 Я покладу в Моаві край, — Господь каже, — жертвоприношенням по узвишшях і ладану кадіння богам його.</p>
<p>36 Тож Моє серце тужить над Моавом, мов сопілка, і серце, мов сопілка, плаче за людьми Кир-Гаресета. Багатство, що вони надбали, пішли у небуття.</p>
<p>37 Кожна голова поголена, кожна борода обтята, порізи на руках й веретище на кожнім». * [( <em>Кожна… обтята </em>Поголене волосся на голові й борода — це ознаки суму за померлим. )]</p>
<p>38 «На всіх дахах Моава і на кожному майдані міста — лемент, бо Я розбив Моав, як посуд непотрібний, — Господь каже. —</p>
<p>39 Як же її розбито! Голосіть! Як відвернулася вона в ганьбі! Тепер то посміховисько і страх для всіх довкола».</p>
<p>40 Бо ось що Господь каже: «Стережися! Ось з небес орел ширяє, і простирає крила над Моавом.  </p>
<p>41 Міста країни цієї будуть здобуті, а твердині зруйновані. І того дня у воїнів Моаву серце перелякане буде, немов у жінки при пологах.  </p>
<p>42 Моав пощезне із-поміж народів, бо вище Господа він возвеличував себе».  </p>
<p>43 Так каже Господь каже: «Жах, яма й пастка жде тебе, о мешканець Моаву.  </p>
<p>44 Той, хто тікатиме від жаху, в яму упаде, хто вибереться з ями, в пастку втрапить, бо наведу Я все це на Моав в рік покарання». Так Господь каже:  </p>
<p>45 «В тіні Хешбона втікачі безсилі, вогонь з Хешбона вийшов, а полум’я з Сихона і пожерло моавську старшину, та всіх пихатих галасунів. * [( <em>Сихона </em>Ще одна назва Хешбону. Див.: <a href='/ukr_umt/4/21/25-30'>Числ. 21:25-30</a>. )]</p>
<p>46 Горе тобі, Моаве! Загинули люди Хемоша, в неволю забрали синів твоїх і дочок твоїх погнали в полон».  </p>
<p>47 «Та Я поверну із неволі Моав у прийдешні дні», — Господь каже. Отак кінчається пророцтво про суд над Моавом.</p>

<h4>Розділ 49</h4>
<p>1 Щодо Аммона. Ось що Господь каже: «Хіба нема в Ізраїля синів? Хіба немає спадкоємця в нього? Тоді чому Мілком загарбав землю Ґада?» * [( <em>Мілком </em>Бог аммонійців. <em>Ґада </em>Одна з сімей Ізраїльтян. Її земля знаходилася на сході від ріки Йордан, поблизу країни Амнон. )]</p>
<p>2 «Та дні надходять, — так Господь каже, — коли примушу Я почути звук сурми бойової проти Равви аммонійської». «Й обернеться вона на звалище безлюдне, а селища довкола погорять. Тоді чи вижене Ізраїль тих, хто вигнав був його, — Господь каже. — * [( <em>Равва </em>Столиця землі Аммонійців. )]</p>
<p>3 Голоси, Хешбоне, бо місто Аї зруйновано. Крик здійміть, дочки Равви. Вдягніться у волосяницю, тужіть і безпритульно тиняйтеся, бо Мілком іде у заслання разом із священиками і князями своїми.  </p>
<p>4 Навіщо вихваляєшся силою своєю? Вона спливе, зрадлива дочко, що покладається на власні скарби зі словами: „Хто проти мене виступить?”»  </p>
<p>5 «Ось наведу Я страх на тебе, — Господь Всемогутній каже, — із усіх твоїх околиць. І не буде кого забирати з полону.  </p>
<p>6 А після того поверну з неволі аммонійців», — так каже Господь.</p>
<p>7 Щодо Едому, ось що Господь Всемогутній каже: «Хіба немає більше мудрості в Темані? Хіба не стало ради у розумних? Хіба ж то загубилась мудрість синів їхніх? * [( <em>Теман </em>Місто на півночі Едому. )]</p>
<p>8 Тікайте, поселіться у глухих печерах, мешканці Дедану, бо наведу нещастя на Ісава, бо напущу на нього кару.  </p>
<p>9 Як прийдуть збирачі винограду, чи не залишать кілька бростей? Коли по ночі прийдуть крадії, чи не потрощать все, що заманеться?  </p>
<p>10 Бо Я до нитки обдеру Ісава, Я схованки його відкрив, тож сховатись він не зможе. Його дітей і родичів, й сусідів його вигублено буде, не існуватиме він більше. * [( <em>Ісав </em>Брат Якова, але тут мається на увазі місто Едом, мешканці якого були нащадками Ісава. )]</p>
<p>11 Діти стануть сирітами, та жінки стануть вдовами».  </p>
<p>12 Бо ось що Господь каже: «Якщо ті, хто заслуговує випити келих, мусять випити його, то чому ж ти ходиш непокараний? Ти не ходитимеш непокараний, ти вип’єш келих гніву Божого».</p>
<p>13 «Бо присягнувся Я Собою, — Господь каже, — що Боцра стане пусткою, посміховиськом, руїною і прокляттям, і міста її — вічною руїною».</p>
<p>14 Від Господа почув я звістку, Його послання досягло народів: «Збирайтеся усі разом і йдіть на Едом, ставайте всі до бою.  </p>
<p>15 Бо Я зробив тебе малим серед народів, і зневажатимуть тебе поміж людьми.  </p>
<p>16 Посіяний тобою жах і пиха серця завели тебе в оману, тебе, хто мешкає у схованках по скелях, і хто вершини пагорбів посів. Хоч, мов орел, ти й звив собі гніздо, тебе Я звідти скину». Так Всевишній каже.  </p>
<p>17 «Едом обернеться на пустку. Злякається подорожній, присвисне від жаху.  </p>
<p>18 Так як Содом і Ґоморру зруйновано було, — Господь каже, — отак і тут ніхто не житиме, і жоден чоловік тут не оселиться».  </p>
<p>19 Як лев виходить з чагарів Йордану на рясне пасовисько, так вмить Едом Я прожену з землі його. Хто ж той обранець, кого на це призначу? Хто Мені рівня? Хто викличе Мене? Хто той пастух, що проти Мене встоїть?</p>
<p>20 Тому послухайте рішення Господа, яке Він прийняв щодо Едому, послухайте плани Його щодо мешканців Темана. Найменших з отари повитягують геть, ворог спустошить усе пасовисько через гріхи міста цього.  </p>
<p>21 Від гуку падіння Едому земля здригнеться, звук плачу полине аж до Червоного моря.  </p>
<p>22 Поглянь, орел злітає високо і падає донизу, полюючи на здобич. Тож і Господь, як той орел, крила розкриває понад Боцрою, тож воїни Едома того дня від жаху ридати будуть, мов жінка та, що при пологах.  </p>
<p>23 Щодо Дамаска: «Налякані Гамат і Арпад, бо вони почули лиху звістку. Вони хвилюються, як неспокійне море, яке не можна вгамувати.  </p>
<p>24 Дамаск заслаб і повернувся, щоб тікати, жах охопив його. Схопили його біль і муки, мов жінку, що народжує дитя.  </p>
<p>25 Чому це славне місто не полишено людьми, місто радості і щастя?  </p>
<p>26 Напевно юнаки його поляжуть на його майданах, всі воїни його замовкнуть того дня, — Господь каже, —  </p>
<p>27 Я розпалю вогонь на мурах Дамаска, і він пожере фортеці Бен-Гадада». * [( <em>Бен-Гадад </em>Або «син Гадада». Гадад — головний Бог Сирії, Бен-Гадад — типове ім’я царів Сирії. )]</p>
<p>28 Щодо Кедару і царств Хазора, які знищено було Навуходоносором, царем Вавилона. Ось що Господь каже: «Вставайте й рушайте на Кедар, і розбийте синів Сходу.  </p>
<p>29 Намети їхні і отари заберуть; оселі їхні понесуть разом з верблюдами й усім добром. І їм кричатимуть: „Жах навкруги!”»  </p>
<p>30 «Біжіть! Тікайте швидко! Ховайтесь, мешканці Хазора, — так Господь каже, — Навуходоносор, цар вавилонський, змову проти вас плете, він наміри лихі виношує проти вас».  </p>
<p>31 «Вставайте, киньтесь на народ спокійний, що почувається безпечно, — так Господь каже. — Ані воріт, ані засувів він не має, і люди там живуть відлюдно».  </p>
<p>32 «Верблюди їхні стануть здобиччю для вас, численні отари їхні захопите ви. Я їх розсію по чотирьох вітрах, тих, хто підрізає бороди собі. Я наведу на них погибель зусібіч, — Господь каже. — * [( <em>хто… собі </em>Юдеї не підрізали бороди, як це робили араби. )]</p>
<p>33 Хазор стане лігвом шакалів, спустошений навіки. Ніхто не житиме там більше, жоден не оселиться там».  </p>
<p>34 Ось слово Господа, що було пророку Єремії щодо Еламу на початку царювання Седекії, царя Юдеї. * [( <em>Елам </em>Країна на схід від Вавилону. )]</p>
<p>35 Ось що Господь Всемогутній каже: «Я зламаю військову міць Елама, його велику силу.  </p>
<p>36 Я наведу на Елам чотири вітри з чотирьох сторін неба, Я їх розкидаю по вітру навсібіч, і не буде жодного народу, хоч би куди пішли вигнанці із Еламу».  </p>
<p>37 «Я розвію Елам перед ворогами його, перед тими, хто хоче розбити його. Я на них біду наведу, щоб побачили, як розлютили Мене, — Господь каже. Я переслідуватиму їх мечем, доки не винищу вщент».  </p>
<p>38 «Я Свій престол поставлю в Еламі, вигублю його царя й князів», — Господь каже.  </p>
<p>39 «Але в майбутньому я поверну все те, що забрано було з Елама», — так Господь каже.  </p>

<h4>Розділ 50</h4>
<p>1 Це слово, що Господь через пророка Єремію сказав про Вавилон і про землі вавилонян.</p>
<p>2 «Оголосіть народам, повідомте всім, стяг підійміть, проголосіть, нічого не приховуйте, скажіть, що Вавилон здобуто буде, Бел ганьби зазнає. Мардука охопив жах, лжебоги Вавилона посоромлені, його боввани налякані. * [( <em>Мардук </em>Найголовніший бог вавилонян. )]</p>
<p>3 Із півночі на нього вирушить народ. Він землю цю оберне на пустелю. Ніхто не буде жити там, люди й тварини повтікають.  </p>
<p>4 В ті дні й у ті часи, — Господь каже, — народ Ізраїлю разом з народом Юди прийде. Вони прийдуть і плакатимуть, ідучи, й шукатимуть Господа Бога свого.  </p>
<p>5 Питатимуть дороги на Сіон, та йдучи вірним шляхом скажуть: „Із Господом з’єднаємося завітом вічним, який забути неможливо”.  </p>
<p>6 Народ Мій був заблудлою вівцею, його з путі збивали пастирі його, вони по горах розганяли їх. Від пагорба ходили до узвишшя й позабували пасовиська власні.  </p>
<p>7 Хоч хто знаходив їх, той пожирав, і їхні вороги сказали: „Ми невинні. Вони грішили перед Господом, вони полишили Його, праведне місце спочинку їхнє, Бога, Який був надією їхніх батьків”.  </p>
<p>8 Тікайте з Вавилону, із землі вавилонян, будьте подібні козлам, які ведуть отару.  </p>
<p>9 Бо на Вавилон підніму й поведу Я зібрання великих народів північних. Вони проти нього стануть до бою й полонять його. Їхні стріли, мов воїни вправні, що не повертаються, не виконавши завдання».  </p>
<p>10 «Тож стануть вавилоняни здобиччю, насититься кожен, хто халдеїв грабує, — так Господь каже. —  </p>
<p>11 Бо ви радієте, бо ви веселі, хто спадщину Мою пограбував, бо скачете, немов телиця, неначе жеребець іржете.  </p>
<p>12 Мати ваша в ганьбі, та, що вас породила, принижена. Остання вона між народами — пустка й посуха пустеля.  </p>
<p>13 Через гнів Господній обезлюдніла вона, через гнів Господній геть спустошиться вона. Хоч хто б проходив Вавилоном, жахнеться й зневажливо похитає головою, побачивши руїни Вавилону.  </p>
<p>14 О лучники, Вавилон оточіть, стріляйте в неї, не жалійте стріл, бо перед Господом вона згрішила.  </p>
<p>15 Крик проти неї здійміть повсюди. Вона не здається, башти її впали, мури розвалено, бо це відплата Господа, Він їй помстився. Зробив із нею те ж, що з іншими зробив.  </p>
<p>16 Вигубіть у Вавилоні того, хто сіє, і того, хто жне серпом на нивах. Перед мечем гнобителя хай кожен повернеться до свого народу і кожен утече до землі своєї.  </p>
<p>17 Ізраїль — отара, що розбрелася, її переслідували леви. Перший, хто їх пожер, був цар Ассирії, а останній, хто зламав їм кістки — Навуходоносор, цар вавилонський».  </p>
<p>18 Тож ось що Господь Всемогутній Бог Ізраїлю каже: «Ось Я покараю царя Вавилону і край його так само, як покарав Я царя Ассирії.  </p>
<p>19 Я зберу Ізраїль на його пасовисько, пастися він буде у Кармелі і Башані, й на горах Ефраїма, і у Ґілеаді, він їжі матиме удосталь». * [( <em>Кармел, Башан </em>Райони на захід і схід від Галилейського моря. )]</p>
<p>20 «В ті дні і в ті часи, — Господь каже, — шукатимуть провину Ізраїлю й не знайдуть її. Вони шукатимуть гріхи Юдеї і не знайдуть їх, бо Я врятую тих, чиї гріхи простив».  </p>
<p>21 «На землі Мератаїма напади, на мешканців Пекода. Побий мечем і вигуби дощенту, — так Господь каже. — Виконуйте усі Мої накази.  </p>
<p>22 Грім битви над землею лунає, погибелі голос!  </p>
<p>23 Який розламаний, розбитий молот землі всієї! Яким спустошеним серед народів став Вавилон! * [( <em>молот </em>Тут йдеться про Вавилон, який завоював багато народів. )]</p>
<p>24 Я поставив на тебе пастку і впіймаю тебе, Вавилоне, а ти не знала про це. Знайшли тебе й схопили, бо воювала ти проти Господа.  </p>
<p>25 Відчинив Господь Свій арсенал і ось виносить всі знаряддя гніву Свого, бо мій Володар Господь Всемогутній роботу має в землях вавилонських.  </p>
<p>26 Прийдіть до Вавилону із далечини і винищіть ущент її комори. Збирайте мертвих в купи, як снопи, хай не лишиться від неї і останку.  </p>
<p>27 Забийте всіх її волів, віддайте різникові. Тож горе їм, бо їхній день, час покарання їхнього настав.  </p>
<p>28 Лунає голос втікачів із Вавилона, в Сіоні сповіщає про відплату Господа Бога нашого. Помста Його за те, що вавилоняни зганьбили храм Його.  </p>
<p>29 Збирайте лучників на Вавилон, скликайте всіх, хто луки напинає. Довкола оточіть її, щоб не втекла. Уповні відплатіть за все, що учинила, бо проти Господа постала, проти Святого Ізраїлю».  </p>
<p>30 «Тож всі її найкращі юнаки поляжуть на майданах, всі воїни її замовкнуть того дня», — Всевишній каже.  </p>
<p>31 «Поглянь, Я проти тебе, о пихата, — Господь каже, Всемогутній наш Господь, — бо день настав, настав той час, коли тебе скараю.  </p>
<p>32 Спіткнеться бунтівник, впаде, ніхто її не підведе. Я запалю вогонь по всіх її містах, він пожере усіх довкола».  </p>
<p>33 Ось що Господь Всемогутній каже: «Пригноблено синів Ізраїля і Юдеї, усі, хто їх в полон забрав, тримають їх і відмовляються їх відпускати.  </p>
<p>34 Та Визволитель їхній дужий, ім’я його Господь Усемогутній. Напевно Він розгляне їхню справу, та так, що край Свій змусить Він зрадіти, не буде спокою у вавилонян».  </p>
<p>35 «Меч проти вавилонян, — так Господь каже, — на всіх, хто мешкає у Вавилоні: і на князів її, й на мудреців.  </p>
<p>36 Меч на її лжепророків, щоб їх перетворить на дурнів. Меч на її воїнів могутніх, щоб винищити їх.  </p>
<p>37 Меч на коней її й колісниці, на всю мішанину народів, бо стануть вони налякані, мов жінки. Меч знищить скарби її, їх пограбують.  </p>
<p>38 Меч знищить води її й висохнуть вони, бо це земля бовванів, тож збожеволіють вони від жаху.  </p>
<p>39 І житимуть там дикі звірі й шакали, і страуси мешкатимуть там. Ніхто там не оселиться повік, ніхто не житиме з прийдешніх поколінь».  </p>
<p>40 «Так само, як Господь спалив Содом й Ґоморру, і їхні довколишні міста, та винищив усіх людей, що мешкали у них, — Господь каже. — Так жоден тут не житиме, ніхто сюди не прийде.  </p>
<p>41 Народ надходить з півночі, народ великий, царі численні разом постають з усіх кінців землі.  </p>
<p>42 Вони тримають луки й списи. Вони жорстокі і немилосердні. Голос їхній реве, наче море, коли вони на конях мчать. Вишикувані вони, як воїни для битви проти тебе, Вавилон.  </p>
<p>43 Цар Вавилона довідався про них, і руки в нього від жаху заніміли. Смуток охопив його, біль, мов при пологах».  </p>
<p>44 Всевишній каже: «Як лев виходить з чагарів Йордану на рясні пасовиська, та худоба вмить тікає, так вмить Едом Я прожену з землі його. Хто ж той обранець, кого на це призначу? Хто Мені рівня? Хто викличе Мене? Який пастух переді Мною встоїть?»  </p>
<p>45 Тож слухайте Господню пораду, яку дає Він Вавилону, що Він замислив проти краю вавилонян: «Найменших із отари заберуть, спустошить їхнє пасовисько Він за все, що наробили.  </p>
<p>46 Від галасу, що Вавилон здобуто, здригнеться край увесь, поміж народів пролунає новина, що Вавилона більш немає».  </p>

<h4>Розділ 51</h4>
<p>1 Ось що Господь каже: «Погляньте, здійму дух руйнівника на Вавилон і мешканців Лев-Камая. * [( <em>мешканців Лев-Камая </em>Або «Вавилонян». На гебрейській мові це було секретне слово, що означало «Халдеї». )]</p>
<p>2 Нашлю чужинців Я на Вавилон, і вони її розвіють наче вітром й спустошать землю, бо прийдуть зусібіч, коли настане час її біди.  </p>
<p>3 Хай жоден лучник не опустить лука, хай зброї не кидає. Не щадіть її найкращих юнаків, дощенту вигубіть все його військо.  </p>
<p>4 Убиті падатимуть у землі Вавилонській, від ран смертельних падатимуть на вулицях його.  </p>
<p>5 Бо Ізраїль і Юдея Богом їхнім Господом Всемогутнім не кинуті, мов та вдова, хоча і сповнена земля виною їхньою проти Святого Ізраїлю.  </p>
<p>6 Втікайте з Вавилона! Своє життя рятуйте! Не згиньте через всі її гріхи, бо час настав Господньої помсти. Він сповна платить!  </p>
<p>7 Вавилон — то келих золотий у Господа в руці, Він змусить край увесь упитися. Народи напились його вина, тому й поводяться, мов божевільні.  </p>
<p>8 Зненацька Вавилон впаде і розіб’ється. Тож голосіть по ній, візьміть бальзам для ран її, можливо, зможете загоїть їх.  </p>
<p>9 Ми б Вавилон зцілили, та зцілить її не можна. Тож покиньте, кожен з вас нехай іде до власної землі, бо тільки Бог вирішує, яке покарання надати їй.  </p>
<p>10 Господь за нас помстився. Ходім, розповімо в Сіоні про Господа Бога нашого діла.  </p>
<p>11 Стріли гостріть, щити наготуйте, Господь вже збудив дух мидіанських царів, бо гнів Його — проти Вавилона. Господь намірився знищити її, Він воздасть їй за Свій храм.  </p>
<p>12 Стяг підніміть на мурах Вавилона, посильте варту, розставте вартових, засідки налаштуйте, бо що Господь задумав, те Він вчинить, що проти вавилонян наказав.  </p>
<p>13 Ти, що живеш над могутніми водами, зі скарбами великими, прийшов кінець твій, час спустошення прийшов».  </p>
<p>14 Господь Всемогутній Собою присягнувся: «Людьми тебе наповню Я напевно, нелічено їх буде, наче сарани, тож здіймуть переможний над тобою крик».  </p>
<p>15 Всевишній силою Своєю землю створив, Хто Своєю мудрістю утвердив світ і розумом Своїм небо розпростер.  </p>
<p>16 Коли мов грім лунає голос Його, ревуть у небі води, з усіх кінців землі здіймаються у небо хмари. Він посилає блискавки для зливи, виходить вітер зі сховищ Його.  </p>
<p>17 Але кожен в світі — дурень, бо не розуміє, що Господь зробив. Коваль, що золото кує, зганьблений своїм бовваном, подоби його — хибні, духу в них нема.  </p>
<p>18 Вони нічого не варті, вони — привід для глузування, коли настане кари час, вони загинуть.  </p>
<p>19 Хто частка Якова, Той не такий, бо Він творець всього. Ізраїль — це коліно спадщини Його, Господь Всемогутній — ім’я Його. * [( <em>частка Якова </em>Тобто Бог, Який був призначений для Ізраїля бути Богом його. )]</p>
<p>20 Ти — бойова моя палиця, війни знаряддя. Я тобою народи розбиваю, тобою царства нищу.  </p>
<p>21 Тобою вигублю коня і вершника на ньому, тобою розбиваю колісницю й візника у ній,  </p>
<p>22 тобою я вбиваю чоловіка й жінку, тобою я старого і малого убиваю, тобою я вбиваю молодого й молоду,  </p>
<p>23 тобою вигублю я пастуха й отару, тобою я трощу і орача, й вола. Тобою я намісників вбиваю і вельмож.  </p>
<p>24 «Я на твоїх очах і Вавилону відплачу, і вавилонянам усім за все те зло, що заподіяли Сіону», — так Господь каже.  </p>
<p>25 «Я проти тебе, о Вавилоне, горо руйнівна, — Господь каже, — ти руйнівниця всього на землі. Я проти тебе руку простягаю, тебе примушу Я зі скель упасти, перетворю тебе на вигорілу гору».  </p>
<p>26 «З тебе не можна буде взяти наріжного каменя, ні каменя на підвалину, бо будеш ти спустошена навік, — Господь каже. — * [( <em>наріжного… на підвалину </em>Ці камені мають бути дуже великими й міцними. Після того, як Господь зруйнує Вавилон, там таких не лишиться. )]</p>
<p>27 Стяг війни підніміть у краї, сурміть серед народів в сурми. Освятіть народи на битву проти Вавилону, скликайте царства проти неї: Арарат, Мінні й Ашкеназ. Призначте наглядача над нею, нашліть на неї коней, мов рій сарани.  </p>
<p>28 Підготуйте й посвятіть народи проти неї, мидіанського царя, й намісників, й усіх правителів, і край увесь, що підданий був їй.  </p>
<p>29 Земля двигтить і труситься, бо проти Вавилона Господь зробив все, що замишляв, щоб обернути вавилонський край на безлюдну пустелю.  </p>
<p>30 Воїни Вавилона припинили битву, вони засіли у своїх фортецях, бо вичерпалась сила їхня, вони ж перелякались, мов жінки. Палають їхні житла, розламано засуви.  </p>
<p>31 Один гонець біжить за іншим, один посланець за другим, щоб сповістити царю Вавилона, що місто вже його захоплене з усіх боків.  </p>
<p>32 Захоплено броди і спалено чагарі на болотах, а воїни у розпачі».  </p>
<p>33 Бо ось що Господь Всемогутній Бог Ізраїлю каже: «Місто Вавилон, мов тік, коли утоптують його. Час жнив уже не за горами.  </p>
<p>34 В минулому, Навуходоносор, цар Вавилону, нам болю завдавав, приносячи руїну. Він наш народ в неволю забирав, до тих пір, доки для нього ми не стали мов пуста чаша. Немов дракон той ненажерний, усе найкраще він зжирав, та черево напхавши ласощами, подалі викинув він нас».  </p>
<p>35 «Нехай наруга над нашою плоттю, що він вчинив, впаде на Вавилон», — кажуть мешканці Сіону. «Хай кров Моя на Вавилоні буде», — каже Господь.  </p>
<p>36 Тому ось що Господь каже: «Я заступлюся в твоїй справі й відплачу за тебе. Зроблю пустелю з її моря і повисушую її джерела.  </p>
<p>37 І стане купою каміння Вавилон, шакалів лігвом: спустошеним, осміяним, безлюдним.  </p>
<p>38 Ревуть вавилоняни, мов левенята, скиглять, мов леви молоді».  </p>
<p>39 «Ті люди поводяться немов могутні леви, та Я приготую їм бенкет, примушу пити так, що сп’янілі, вони сміятимуться без упину. Тоді спочиють вічним сном, і не прокинуться вони, — Всевишній каже. —  </p>
<p>40 Я поведу їх ніби вівці на забій, немов баранів разом із козлами.  </p>
<p>41 Коли ж Шешак здобутий буде, то найвеличніша й найпихатіша країна світу поневолена буде! Яким же жахом буде Вавилон серед народів! * [( <em>Шешак </em>Єремія використовував секретний код для назви Вавилону. )]</p>
<p>42 Накотить море на Вавилон, шум хвиль її накриє.  </p>
<p>43 Її міста обернуться на пустку, сухе та дике поле. Не житиме ніхто в них більше, жоден ними не пройде.  </p>
<p>44 Я покараю Бела в Вавилоні, у нього з рота витягну Я людей, що він ковтнув. Народи більше не підуть до нього, і впадуть мури Вавилону.  </p>
<p>45 Виходь із нього, мій народе, від гніву Господа палкого рятуйте всі життя своє.  </p>
<p>46 Нехай не мліє серце ваше, не бійтеся чуток, що поповзуть по краї. Одного року буде одна чутка, а інша чутка — на наступний рік. Чутки поширяться про насильства в краї, про те, що правитель на правителя іде.  </p>
<p>47 Тож дні надходять, коли Я бовванів Вавилона покараю. І посоромленою буде вся її земля, і вбиті її лежатимуть посеред неї».  </p>
<p>48 «Тоді і небо, і земля, і все, що є в них, від радості кричатимуть над Вавилоном, бо з півночі руйнівники надходять, які винищать її», — Всевишній каже. * [( <em>з півночі </em>Тут іще раз нагадується, що Юдея надходить з півночі. Див.: попередні глави Єремії. )]</p>
<p>49 «Тож Вавилон приречений упасти, тому що смерть приносила Ізраїлю, та всій землі.  </p>
<p>50 Ви ж, хто врятувався від меча, ходім, не стійте. Пам’ятайте Господа вдалечині, думайте з любов’ю про Єрусалим.  </p>
<p>51 Нам соромно, бо ми образу чули, сором вкрив обличчя наші, бо прийшли чужинці у святиню дома Господа.  </p>
<p>52 Тож дні надходять, — Господь каже, — коли Я покараю бовванів її, і по всьому краю поранені стогнатимуть».  </p>
<p>53 «Навіть якщо Вавилон до неба піднесеться, якщо зміцнить свої фортеці, однак все ж від Мене прийдуть руйнівники до нього, — Господь каже. —  </p>
<p>54 Крик чути в Вавилоні, великий гук розвалу чутно з краю вавилонян.  </p>
<p>55 Господь зруйнує Вавилон і вгамує її галас невгамовний. Накриють хвилі ворогів, немов ріка, відлунювати буде крик її.  </p>
<p>56 Бо руйнівник насувається на Вавилон, і воїнів її могутніх бере у полон. Потрощені луки їхні, бо Господь є Бог, Який потребує повної відплати, напевне Він відплатить».  </p>
<p>57 «Я доп’яна напою вельмож і мудреців, правителів, начальників і воїнів її. Вони заснуть навічно, і не прокинуться ніколи», — Цар каже, Господь Всемогутній ім’я Його.  </p>
<p>58 Ось що Господь Всемогутній каже: «Великі мури Вавилона будуть зрівняні з землею, високі брами у вогні згорять. Дарма народи виснажували себе, намагаючись врятувати місто це — усі вони пожерті вогнищем шаленим».  </p>
<p>59 Це послання пророка Єремії начальнику Сераї, сину Нерії, сину Масеї, коли він пішов із Седекією, царем Юдеї, до Вавилона на четвертому році свого царювання. * [( <em>на четвертому… царювання </em>Тобто у 594-593 рр. до Р. Х. )]</p>
<p>60 Єремія написав у сувої про всі ті нещастя, що мали статися з Вавилоном, все те, що було написано про Вавилон.</p>
<p>61 І сказав Єремія Сераї: «Коли ти прийдеш до Вавилона, дивись зачитай усі ці слова вголос.</p>
<p>62 І скажеш ти: „Господи, Ти сказав, що вигубиш це місто. Не буде там жодного мешканця: ні людини, ні тварини — бо стане воно пусткою навіки”.</p>
<p>63 Коли скінчиш читати цей сувій, прив’яжи до нього камінь і кинь його на середину Євфрату.</p>
<p>64 Тоді промовиш: „Саме так Вавилон потоне й більш не випірне ніколи через усе те лихо, що Я нашлю на нього”». На цьому закінчуються слова Єремії.</p>

<h4>Розділ 52</h4>
<p>1 Седекії був двадцять один рік, коли він став царем Юдеї, і правив він протягом одинадцяти років. Його матір звали Гамутал, дочка Єремії. Була вона родом з Ливни. * [( <em>Єремія </em>Це була інша людина на ім’я «Єремія», а не пророк. )]</p>
<p>2 Він чинив зле в очах Господа, так само, як Єгояким чинив.</p>
<p>3 Тому Господь так розгнівався на Єрусалим і на Юдею, що геть їх відкинув. Седекія повстав проти царя Вавилона.</p>
<p>4 Тож на дев’ятому році правління Седекії, на десятий день десятого місяця Навуходоносор, цар вавилонський, виступив з усім військом проти Єрусалима. Він узяв місто в облогу, збудувавши навколо нього вали. * [( <em>на дев’ятому… десятого місяця </em>Тобто у січні 588 р. до Р. Х. )]</p>
<p>5 Місто було в облозі аж до одинадцятого року правління царя Седекії. * [( <em>до одинадцятого… царя Седекії </em>Тобто 587 р. до Р. Х. )]</p>
<p>6 На дев’ятий день четвертого місяця облоги, голод став таким нестерпним, що у місті не лишилося ні крихітки їжі.</p>
<p>7 Того дня мур міста було проломлено, і все ізраїльське військо вночі втекло через пролом між двома стінами біля царського саду, прямуючи до Арави, хоча вавилоняни й тримали облогу міста. * [( <em>Арава </em>Пустеля між Єрусалимом та Мертвим морем. )]</p>
<p>8 Але вавилонське військо погналося за царем наздогнало Седекію в степах єрихонських, а усі ізраїльські воїни порозбігалися від нього.</p>
<p>9 Його схопили й привели до царя Вавилону у Ривлу, у землі Гамат, де він проголосив йому вирок.</p>
<p>10 Навуходоносор у Ривлі стратив синів Седекії на його очах, а також стратив усіх можновладців Юдеї.</p>
<p>11 Тоді він наказав осліпити Седекію й закувати його в кайдани, щоб відвести до Вавилона, де й кинув у в’язницю аж до самого дня його смерті.</p>
<p>12 Десятого дня п’ятого місяця, дев’ятнадцятого року царювання Навуходоносора, вавилонського царя, до Єрусалима прийшов представник вавилонського царя Невузарадан, який командував царською охороною. * [( <em>Десятого… Навуходоносора </em>Тобто 587 р. до Р. Х. )]</p>
<p>13 Він спалив Господній храм, царський палац і всі будинки в Єрусалимі, та кожен важливий будинок було спалено вогнем.</p>
<p>14 Вавилонське військо, очолюване командиром охорони, зруйнувало мури довкола Єрусалима.</p>
<p>15 Командир охорони Невузарадан захопив у полон усіх людей, які ще залишалися на той час у місті разом з залишками ремісників, а також всіх тих, перейшов на бік вавилонського царя. * [( <em>людей… у місті </em>Цей варіант міститься виключно у древньогрецьких текстах. У древньогебрейських рукописах — «декого з найбідніших людей краю». Це речення було помилково переписано з 16 вірша. )]</p>
<p>16 Та Невузарадан залишив декого з найбідніших людей краю, щоб ті працювали на виноградниках та полях.</p>
<p>17 Вавилоняни порозбивали у Господньому храмі бронзові стовпи, поставці й бронзове Море, яке на них трималося. Всю цю бронзу вони вивезли до Вавилона.</p>
<p>18 Вони також захопили з собою горщики, лопатки, ножиці для обрізання гноту, кропильниці та весь бронзовий посуд, що використовувався у храмі під час відправи.</p>
<p>19 Командир царської охорони позабирав всі золоті і срібні казани, кадильниці, келихи, тарелі, світильники, мисочки й чаші.</p>
<p>20 Щодо двох стовпів, одне Море та дванадцяти бронзових биків, що були під ним, й рухливі поставці, зроблені Соломоном для Господнього храму, то бронзу всіх цих предметів зважити було неможливо.</p>
<p>21 Кожен із стовпів досягав вісімнадцять ліктів заввишки, дванадцять ліктів довкола, а завтовшки по краю — чотири пальці. * [( <em>дванадцять ліктів </em>Приблизно 6 м. <em>вісімнадцять ліктів </em>Приблизно 9 м. <em>чотири пальці </em>Приблизно 7 см. )]</p>
<p>22 Капітелі стовпів зроблено було з бронзи, п’ять ліктів заввишки, мереживо й гранатові плоди довкола всієї капітелі виготовлені були з бронзи. Друга колона і плоди гранату були такі самі. * [( <em>п’ять ліктів </em>Приблизно 2,5 м. )]</p>
<p>23 На них було дев’яносто шість плодів гранату, а всього по сітці їх було сто.</p>
<p>24 Начальник царської охорони захопив у полон первосвященика Сераю, головного священика Софонію і ще трьох охоронців брам.</p>
<p>25 А з тих, хто ще залишився в місті, він узяв військового командира та сімох царських вельмож. Він також узяв писаря який був начальником служби набору до війська краян і шістдесят чоловік з місцевих.</p>
<p>26 Невузарадан, командир царської охорони, забрав їх з собою й привів до царя Вавилона в Ривлу.</p>
<p>27 У Ривлі, в Гаматській землі, Навуходоносор віддав їх на смерть. Отак пішла Юдея зі своєї рідної землі в полон.</p>
<p>28 Ось кількість людей, яких Навуходоносор вислав з Юдеї: на сьомому році — три тисячі двадцять три юдеї; * [( <em>на сьомому році </em>Тобто у 598-597 рр. до Р. Х. )]</p>
<p>29 на вісімнадцятому році правління Навуходоносора — вісімсот тридцять дві душі з Єрусалима; * [( <em>на вісімнадцятому році </em>Тобто у 588-587 рр. до Р. Х. )]</p>
<p>30 на двадцять третьому році правління Навуходоносора, Невузарадан, начальник охорони, вислав сімсот сорок п’ять юдеїв. Разом було їх чотири тисячі шістсот чоловік, яких забрали в полон. * [( <em>на двадцять третьому році </em>Тобто у 582-581 рр. до Р. Х. )]</p>
<p>31 На тридцять сьомому році вигнання царя Юдеї Єгояхина, двадцять п’ятого дня дванадцятого місяця Евіл-Меродах став царем Вавилону. Він помилував Єгояхина, царя Юдеї, і визволив його з в’язниці. * [( <em>На тридцять сьомому році </em>Тобто у 561 р. до Р. Х. )]</p>
<p>32 Він прихильно з ним розмовляв й дав йому почесне місце — вище, ніж іншим царям, які були з ним у Вавилоні.</p>
<p>33 Отак Єгояхин скинув одяг в’язня й до кінця своїх днів завжди сидів за царським столом.</p>
<p>34 День у день цар вавилонський давав Єгояхину постійне утримання, аж до самісінької смерті.</p>


