<h2>Друге послання до Тимофія</h2>
<h4>Розділ 1</h4>
<p>1 Вітання від Павла, волею Божею апостола Ісуса Христа, посланого розповісти людям про обітницю життя в Ісусі Христі, до Тимофія, улюбленого сина. Нехай благодать, милість і мир від Бога Отця і від Господа нашого Ісуса Христа будуть з тобою.</p>
<p>3 Я дякую Богові, Якому служу, як і прабатьки мої, з чистим сумлінням, що постійно згадую тебе у своїх молитвах вдень і вночі.</p>
<p>4 Пам’ятаючи сльози твої, я палко бажаю побачити тебе, щоб сповнитися радістю.</p>
<p>5 Я згадую про твою щиру віру, яку перше мали твоя бабуся Лоїда і твоя матір Евнікія. Я певний, що ти маєш таку ж саму віру.</p>
<p>6 Тому нагадую тобі, і надалі розпалюй полум’я дару Божого, що ти дістав, коли я поклав свої руки на тебе.</p>
<p>7 Бог дарував нам не Дух боягузства, а дух сили, любові й самовладання.</p>
<p>8 Тож не соромся свідчити про Господа нашого і не соромся мене, кинутого за грати заради Нього. Приєднайся до мене в стражданнях моїх за Добру Звістку з силою, дарованою тобі Богом.</p>
<p>9 Всевишній спас нас і покликав до святого життя не за те, що ми зробили, а через волю Його і благодать, які були вже дані нам в Христі Ісусі перед початком часів.</p>
<p>10 Але лише тепер вона виявилася нам, коли прийшов Ісус Христос, наш Спаситель. Він знищив смерть й, через Добру Звістку, відкрив нам шлях до життя і безсмертя.</p>
<p>11 Для того, щоб поширювати цю Добру Звістку, мене було призначено проповідником, апостолом і вчителем.</p>
<p>12 І саме з цієї причини зараз я страждаю, але не соромлюся, бо знаю Того, в Кого повірив. Я певний, що Він здатний захистити усе, що довірив мені, аж поки той День не настане. * [( <em>довірив мені </em>Або «довірив Йому». )]</p>
<p>13 Тримайся того зразка істинного вчення, що почув від мене, роби це з вірою і любов’ю, які ми маємо в Ісусі Христі.</p>
<p>14 Зберігай це дорогоцінне вчення, яке було довірено тобі Духом Святим, котрий живе в нас.</p>
<p>15 Як ти знаєш, усі, хто з Азії, покинули мене. Серед них Фіґел та Ґермоґен.</p>
<p>16 Нехай Бог явить милість дому Онисифора, бо він багато разів підбадьорював мене і не соромився, що я знаходився у в’язниці.</p>
<p>17 Навпаки, прибувши до Рима, він наполегливо розшукував мене, аж поки не знайшов.</p>
<p>18 Нехай же Господь пішле йому милість того Дня. Ти сам дуже добре знаєш, скільки він допомагав мені в Ефесі.</p>

<h4>Розділ 2</h4>
<p>1 Щодо тебе, Тимофію, сину мій, будь сильним благодаттю, яка в Ісусі Христі.</p>
<p>2 Все, що ти чув від мене у присутності багатьох свідків, довір надійним людям, які будуть спроможні навчати також й інших.</p>
<p>3 Як добрий воїн Ісуса Христа, приєднайся до моїх страждань.</p>
<p>4 Жоден воїн не зв’язує себе з цивільним життям, бо намагається догодити своєму командирові.</p>
<p>5 А якщо хтось бере участь у змаганнях, то не одержить вінця переможця, борючись не за правилами.</p>
<p>6 Землероб, який старанно працює, повинен першим одержати свою частку врожаю.</p>
<p>7 Я хочу, щоб ти подумав над тим, що я кажу, а Господь дасть тобі розуміння всього.</p>
<p>8 Завжди пам’ятай про Ісуса Христа, нащадка Давидова. Він воскрес із мертвих і у цьому суть Доброї Звістки, що я проповідую.</p>
<p>9 Заради неї я страждаю, мене навіть закували в кайдани, мов злодія якогось. Але Слово Боже не закуєш!</p>
<p>10 Тому я терплю все заради людей, вибраних Богом, щоб і вони одержали спасіння в Ісусі Христі разом з вічною славою.</p>
<p>11 Ось істина, що заслуговують на довіру: Якщо ми померли разом із Христом, то також і житимемо з Ним.  </p>
<p>12 Якщо ми тримаємося віри нашої навіть у стражданнях, то царюватимемо разом із Ним. Якщо ми скажемо, що не знаєм Його, то й Він зречеться нас.  </p>
<p>13 Якщо ми станемо невірними, то Він лишатиметься вірним, бо Він не може зректися Самого Себе.  </p>
<p>14 Постійно нагадуй людям про ці істини. Попереджай їх урочисто перед Богом не сперечатися про слова. Такі суперечки не приводять до добра, а лише шкодять тим, хто слухає.</p>
<p>15 З усіх сил намагайся бездоганним постати перед Богом, як той робітник, якому немає чого соромитися і який навчає Послання Божої правди з усією прямотою.</p>
<p>16 Уникай порожніх, нечестивих розмов, бо вони все далі відвертають людей від Бога.</p>
<p>17 Їхнє хибне вчення ширитиметься, мов ракова хвороба. Серед таких людей Ґіменей і Філет.</p>
<p>18 Вони відступили від істинного вчення, кажучи, що воскресіння уже відбулося. Тож вони руйнують віру в деяких людей.</p>
<p>19 Проте міцна і надійна основа, що Бог заклав, стоїть непохитно. Вона позначена такими словами: «Господь знає тих, хто належить Йому». І ще: «Кожен, хто визнає ім’я Господнє, повинен відвернутися від зла». * [( <a href='/ukr_umt/4/16/5'>Числ. 16:5</a>. )]</p>
<p>20 У великому домі є посуд не лише із золота та срібла, але й дерев’яний чи глиняний: один для урочистостей, а інший — для повсякденного використання.</p>
<p>21 Господь має для тебе особливе призначення! Тож очистися від усього зла, і тоді ти станеш немов та посудина для почесного використання, яка є святою і корисною Господарю, придатною до всякої доброї справи.</p>
<p>22 Сторонися хибних бажань юнацьких, але прагни праведного життя, віри, любові та миру разом з усіма тими, хто закликає Господа від щирого серця.</p>
<p>23 Завжди уникай нерозумних і безглуздих суперечок, адже сам знаєш, що вони призводять до сварок.</p>
<p>24 Бо слуга Господній повинен не сперечатися, а бути люб’язним до всіх людей, терпеливим і здібним у навчаннях своїх.</p>
<p>25 Ти маєш з лагідністю навчати своїх опонентів, маючи надію, що Бог подарує їм каяття і приведе їх до пізнання істини.</p>
<p>26 Тоді, можливо, вони отямляться й звільняться від диявольських тенет, які їх тримали у полоні.</p>

<h4>Розділ 3</h4>
<p>1 Запам’ятай, що в останні дні для нас настануть тяжкі часи.</p>
<p>2 Люди будуть себелюбними, пожадливими, хвальками, зухвалими, зневажливими, непокірними своїм батькам, недобрими й безбожними.</p>
<p>3 В них не буде любові до інших, вони не вибачатимуть, будуть наклепниками, втратять самовладання, стануть жорстокими ненависниками всього доброго.</p>
<p>4 Вони будуть зрадниками, необачними, пихатими, любитимуть розваги, а не Бога.</p>
<p>5 Вони будуть удавати себе за побожних людей, але відкинуть істинну силу віри. Завжди уникай таких!</p>
<p>6 Кажу тобі, бо дехто з них прокрадеться в оселі й заволодіє душами легковажних жінок, обтяжених гріхами й керованих усілякою хіттю.</p>
<p>7 Такі жінки завжди бажають вчитися чомусь новому, але ніколи не можуть досягти певного розуміння істини.</p>
<p>8 Як Яній та Ямврій супротивилися Мойсею, так і ці люди противляться істині. Ці спантеличені люди відступилися від справжньої віри, та проповідують хибне вчення. * [( <em>Яній та Ямврій </em>Можливо, вони були магами, які виступали про Мойсея у суді перед фараоном. Див.: <a href='/ukr_umt/2/7/11-12'>Вих. 7:11-12</a>, <a href='/ukr_umt/2/7/22'>22</a>. )]</p>
<p>9 Та недалеко вони підуть, бо їхня нерозсудливість виявиться для всіх так само, як і безглуздя Янія та Ямврія стала очевидна.</p>
<p>10 Та тобі відомо про мене все: вчення і життя моє, прагнення і віра моя, довготерпіння, любов і стійкість моя.</p>
<p>11 Ти знаєш про мої гоніння і страждання й про те, що зі мною трапилося в Антиохії, Іконії та Лістрі, про ті страшні гоніння, що я зазнав! Але Господь врятував мене від них усіх.</p>
<p>12 Зрештою всіх, хто хоче жити праведно у відданості Богу в Ісусі Христі, будуть переслідувати.</p>
<p>13 Злі люди й шахраї стануть ще гіршими, та, обманюючи інших, дуритимуть саміх себе.</p>
<p>14 Що ж до тебе, то й далі роби те, чого навчився і у чому переконався, бо ти знаєш тих людей, які вчили тебе й можеш довіряти їм.</p>
<p>15 Ти також знаєш з самого дитинства Святе Писання. Воно може наділити тебе мудрістю, що веде до спасіння через віру в Ісуса Христа.</p>
<p>16 Усе Святе Писання, оскільки воно надихане Богом, корисне для навчання істини затятих грішників, для виправлення помилок і для виховання в праведності,</p>
<p>17 щоб кожна людина Божа була здатна й готова виконати будь-яку добру справу.</p>

<h4>Розділ 4</h4>
<p>1 Я закликаю тебе перед Богом та Ісусом Христом, Який судитиме живих і мертвих, й роблю це заради нового пришестя Христа і заради Його Царства.</p>
<p>2 Проповідуй усім Слово Боже! Будь готовий виконувати своє завдання повсякчасно і за будь-яких обставин. Переконуй, попереджай, підбадьорюй людей, уважно і терпляче навчаючи!</p>
<p>3 Кажу я все це, бо час прийде, коли люди не захочуть слухати істинне вчення, а за своїми власними бажаннями вибиратимуть собі вчителів, які своїм навчанням будуть лестити їхній слух.</p>
<p>4 І відвернуть вони свої вуха від істини, й привернуть свою увагу до брехливих балачок.</p>
<p>5 Але ти повинен володіти собою за будь-яких обставин, терпіти страждання, виконуючи труд проповідника Доброї Звістки і не полишаючи служіння, дорученого тобі Богом.</p>
<p>6 Прийшов вже час мені полишити цій світ, та життя моє незабаром буде принесене в пожертву Всевишньому.</p>
<p>7 Я брав участь у благородних змаганнях, я завершив біг і не полишив вірного служіння Богу.</p>
<p>8 Тепер вінець переможця чекає на мене — нагорода за життя праведне. Господь, справедливий Суддя, даруватиме його мені того Дня. І не лише мене Він нагородить, але й усіх тих, хто з любов’ю чекає на Його прихід.</p>
<p>9 Постарайся прийти до мене якомога швидше, бо Димас залишив мене і пішов до Солуні, оскільки він занадто сильно любив цей світ. Крескент пішов до Ґалатії, а Тит — до Далматії.</p>
<p>11 Лука — єдиний, хто ще залишився зі мною. Знайди Марка і приведи його з собою, бо він може мені допомогти в моїй праці.</p>
<p>12 Я посилаю Тихика до Ефеса.</p>
<p>13 Коли йтимеш, то захопи плаща мого, що я залишив у хаті Карпа в Троаді, а також мої книги, особливо пергаментні сувої.</p>
<p>14 Олександр, коваль, завдав мені багато шкоди. Господь відплатить йому за все, що він скоїв.</p>
<p>15 Остерігайся його й ти, бо він противився нашому вченню.</p>
<p>16 Коли я вперше мав захищатися, то ніхто не прийшов підтримати мене — всі залишили мене. Нехай це не буде зараховане Богом проти них.</p>
<p>17 Але Сам Господь був зі мною і дав сили, щоб мені вдалося усюди проголосити Добру Звістку, й щоб усі погани могли почути її. Тож, я вирвався з пащі лева.</p>
<p>18 Господь рятуватиме мене від усілякого злого нападу і благополучно приведе до Свого Царства Небесного. Слава Йому на віки вічні. Амінь.</p>
<p>19 Вітай Прискиллу та Акилу, а також родину Онисифора.</p>
<p>20 Ераст зоставатися в Коринті. Я лишив Трохима в Мілеті через те, що він був хворий.</p>
<p>21 Постарайся прийти до початку зими. Евул вітає тебе, а також Пуд, Лін, Клавдія та всі брати і сестри.</p>
<p>22 Нехай Господь буде з тобою. Нехай благодать Божа буде з вами.</p>


