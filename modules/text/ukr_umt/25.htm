<h2>Плач Єремiї</h2>
<h4>Розділ 1</h4>
<p>1 Єрусалиме, яке ж самітне місто ти, хоча було колись могутнє, велелюдне! Воно тепер, немов вдова. Княгинею була, поміж людей пишалась, а тепер працювати мусить, як рабиня та! * [( <em>Єрусалиме </em>У цьому вірші Єрусалим порівнюється з дівчиною. )]</p>
<p>2 Єрусалим тепер вночі ридає гірко, пекучі сльози на її щоках. Ніхто з коханців не прийде втішити, бо зрадили і стали ворогами їй.  </p>
<p>3 Пішла у вигнання Юдея, в життя тяжкої праці й рабства. Між іншими народами їй не знайти спочинку. Нападники її зловили на тісних стежках. * [( <em>на тісних стежках </em>Або «там, де виходу немає». )]</p>
<p>4 О суму сповнені шляхи Сіона! Прочан не буде на її святах, зітхають проповідники її, порожні її брами, сумні її дівчата, гірко їй самій. * [( <em>сумні </em>Цей варіант міститься виключно у древньогебрейських текстах. У древньогрецьких перекладах — «у полоні». )]</p>
<p>5 Таки перемогли вороги Єрусалима, тепер задовольняються життям. Хіба не за гріхи численні Господь її страждати змусив? За те й дітей її в полон забрали.  </p>
<p>6 Чи не за те й краса її змарніла? Князі її, мов олені, що пасовиська не знайшли, ледь-ледь плетуться, утікаючи від ворогів.  </p>
<p>7 Лише за днів приниження і безпритульності народу Єрусалим пригадує усі скарби свої прадавні. Коли народ її потрапив до ворожих рук і нікому допомогти їй. Збиткуються з її поразки вороги.  </p>
<p>8 Єрусалим великий гріх вчинила, тож і нечистою зробилася вона. Хто вихваляв її колись, тепер принижує, бо бачить голизну її. Вона ж лиш стогне і ховає очі.  </p>
<p>9 Нечистота на пелені у неї. Не думала, що з нею станеться таке. Всі вражені її падінням, і нікому утішити її. Вона благає: «Зглянься, Господи, на мої муки, бо ворог переміг мене».  </p>
<p>10 Наклав він руку на усі її скарби. Вона побачила, що погани увійшли в її святиню — храм Господній. Це саме ті, про кого Ти казав: «Вони не повинні вступати до Твого зібрання».  </p>
<p>11 Народ її стогне у пошуках хліба. Вони свої скарби віддали за харчі, щоби лишитися живими. Говорить Єрусалим: «Дивися, Господи, якою нікчемою я стала».  </p>
<p>12 Нехай таке нікого не спіткає, хто цим шляхом іде, отож пильнуйте. Чи є ще біль такий! Таке страждання заподіяв Господь мені у день Свого палкого гніву.  </p>
<p>13 Послав вогонь Він з неба на кістки мої, зсередини мене він палить. Напнув тенета, щоб мене зловити, і притяг мене. Спустошив Він мене, я геть недужа.  </p>
<p>14 З гріхів моїх зробив ярмо, докупи сплетено гріхи Його рукою. Воно на шиї в мене і знесилює мене. Господь віддав мене у руки тих, проти кого я встояти не можу.  </p>
<p>15 Господь забракував усіх могутніх воїнів моїх, тих, що захищали місто це. Потім Він військо спорядив, щоб воїнів тих згубити. Наче виноград в давильні, Господь потоптав Юдеї цнотливу дочку, доки сік, як кров струмив з давильні тієї. * [( <em>Юдеї… дочку </em>Або «місто Єрусалим». )]</p>
<p>16 Тому я й плачу, й сльози по щоках течуть. Далеко ж бо від мене мій розрадник, що буде здатний відновити мої сили. Сини мої розорені, здолав їх ворог.  </p>
<p>17 Руки простягає Сіон, і нікому розрадити її. Господь звелів ворогам Якова оточити її. І став Єрусалим огидним серед них.  </p>
<p>18 Зараз Єрусалим говорить: «Я не послухалась Його, тож Він поводиться зі мною справедливо. Почуйте всі народи, побачте біль мій, бо моїх дівчат і хлопців взято всіх в неволю.  </p>
<p>19 Покликала я своїх коханих, однак вони всі зрадили мене. Мої священики й старійшини загинули у місті, шукаючи окраєць хліба — сили відновить.  </p>
<p>20 О зглянься, Господи, бо я в журбі, у мене все всередині палає. У мене серце обірвалося, бо була я непокірна. На вулицях повбивано дітей, а вдома — смерть сама.  </p>
<p>21 Вони почули стогін мій, нема розрадника у мене. Всі вороги мої почули про біду мою, зраділи, що таке мені зробив Ти. Пришвидши той день, який проголосив Ти, щоб і вони зазнали всіх моїх страждань.  </p>
<p>22 Нехай все їхнє зло перед Тобою стане, будь з ними, як зі мною був Ти за мої гріхи. Неміряні мої страждання, хворе моє серце».  </p>

<h4>Розділ 2</h4>
<p>1 Дочку Сіону Господь зневажив у Своєму гніві. З небес на землю гордість Ізраїлю скинув. Він не згадав про Свій підніжок у день Свого гніву. * [( <em>Свій підніжок </em>Тобто «храм Єрусалимський». )]</p>
<p>2 Господь усе понищив, не пожалів Він жодного із Якового дому. У люті повалив твердині дочки Юдеї. Зрівняв Він їх з землею. Ганьбою вкрив і царство, і його вельмож. * [( <em>дочки Юдеї </em>Тобто «Юдеї». Також у 5 вірші. Див.: «Юдея». )]</p>
<p>3 В палкому гніві вигубив всю міць Ізраїлю. Від ворога Свою правицю відвернув і запаливсь на Якова, мов той вогонь пекучий, що пожирає все довкола.  </p>
<p>4 Напнув Він лук Свій, наче ворог, немов противник, напростав правицю і повбивав усе, що оку миле. В намет дочки Сіону Він вилив лють Свою, немов вогонь.  </p>
<p>5 Став ніби ворогом Господь. Він Ізраїль пожер, понищив Він усі її твердині. Він зруйнував усі її укріплені міста, примножив голосіння й плач, і стогін по землі Юдеї.  </p>
<p>6 Спустошив Він притулок Свій, неначе сад, Він знищив Своє місце зібрання. Господь призвів до забуття в Сіоні свят і субот. Царя й священика Він відштовхнув у Своїй люті. * [( <em>притулок Свій </em>Тобто «храм Єрусалимський». )]</p>
<p>7 Господь відкинув Свій вівтар, від власної святині відсахнувся: у руки ворогам віддав мури твердині. Вороги у домі Всевишнього кричали з радості, мов у свята Господнього день.  </p>
<p>8 Господь намислив зруйнувати мур дочки Сіону. Мотузкою відміряв все, що зруйнувати хоче, і Він не стримував Себе. Примусив Він укріплення й мури тужити, та їхня міць пропала геть.  </p>
<p>9 Ввійшли у землю брами Єрусалима. Він розламав і потрощив залізні засуви. Царя й князів її розкидано між племенами, й ніяких правил не існує. Пророки більше з’яв від Господа не мають.  </p>
<p>10 Старійшини дочки Сіону сидять, мовчать й ридають на землі. Золою голови посипали вони, вдяглися у вереття. Дівчата у Єрусалимі додолу голови схилили. * [( <em>Золою… вереття </em>Два найбільш типових вияви горя. )]</p>
<p>11 Немає більше сліз в очах моїх, у мене все всередині кипить. До самих печінок знедужаю від гибелі дочки мого народу, бо діти й немовлята мліють від голоду на вулицях міських.  </p>
<p>12 Вони питають матерів своїх: «Де хліб, що пити?» Неначе поранені бійці на вулицях міста, вони непритомніють від безсилля. Та згодом, вони вмирають в материнських обіймах.  </p>
<p>13 Що можу я тобі сказати, до чого ти подібна, дочко Єрусалим? З чим можу порівняти тебе, щоб втішити, дочко Сіону? Твоя руїна неосяжна, ніби море. Хто тебе зцілить?  </p>
<p>14 Були твоїм пророкам з’яви, пусті й оманливі про тебе. Вони не викривали провин твоїх, аби неволю відвернути. Натомість бачили тебе в брехливих та пустих пророцтвах.  </p>
<p>15 Руками сплескують на тебе подорожні. Вони свистять й хитають головами над Єрусалимом: «Невже це місто, про яке розповідали, що то неперевершена краса, утіха світу всього?»  </p>
<p>16 Пащекували проти тебе вороги твої. Вони свистять, зубами скреготять і кажуть: «Ми проковтнули їх, це саме той день! Його чекали ми, і він настав, ми побачили його»!  </p>
<p>17 Те учинив Господь, що Він замислив. Свою погрозу Він виконав, яку проголосив давно. Він без пощади усе зруйнував. Примусив ворога позбиткуватися з тебе, зміцнив могутність ворогів твоїх.  </p>
<p>18 До Господа взивайте серцем, мури дочки Сіону. Хай сльози твої плинуть, мов потік, і вдень, і уночі. Не зупиняйтеся, очам своїм спокою не давайте. * [( <em>До Господа… серцем </em>Або «Їхні серця до Господа взивають». )]</p>
<p>19 Вставай і голоси вночі з початком кожної сторожі. Благай про милосердя перед Господом своїм. Здійми до Нього руки задля життя дітей своїх, що знепритомніли від голоду на кожній вуличці міста.  </p>
<p>20 О Господи, поглянь і зглянься, кому Ти все це заподіяв. Хіба так можна, що жінки їдять своїх дітей, яких плекали? В святині Господа священика й пророка вбито!  </p>
<p>21 Малі й старі на вулицях лежать. Мої дівчата й хлопці полягли від меча. Ти вбив їх у день гніву Свого, Ти їх забив немилосердно.  </p>
<p>22 Ти поскликав людей здовкола, щоб мордувати мене. Ти їх немов на свято скликав, тому ніхто й не втік, не врятувався в день гніву Господа. Мій ворог винищив усіх, кого я випестила і виховала.  </p>

<h4>Розділ 3</h4>
<p>1 Я чоловік, який зазнав страждань, від палиці, що нею Він бив мене у гніві.  </p>
<p>2 Він вів мене, іти примусив у темряві, а не при світлі.  </p>
<p>3 Заносить знову й знов Свою правицю Він на мене.  </p>
<p>4 Він моє тіло й шкіру виснажив, Він потрощив кістки мої.  </p>
<p>5 Він обложив мене і оточив нуждою й тягарями.  </p>
<p>6 По темних закутках мене сидіть примусив, неначе тих, що вже давно померли.  </p>
<p>7 Він мур побудував навколо мене, щоб мені не вийти, і в бронзові тяжкі кайдани взяв мене.  </p>
<p>8 І навіть як кричу й благаю про спасіння, Він не відповідає.  </p>
<p>9 Дороги ті, якими йти хотів я, Він камінням завалив. Він викривив стежки мої.  </p>
<p>10 Він, наче той ведмідь, що ладен кинутись на мене, Він, наче лев, що в засідці сидить.  </p>
<p>11 На манівці Він заманив мене, пошматував і безпорадного самого кинув.  </p>
<p>12 Напнув Він лук Свій, з мене ціль для стріл зробивши.  </p>
<p>13 І стрілами з сагайдака Свого мені Він вцілив просто в серце.  </p>
<p>14 Весь мій народ сміється з мене, вони про мене цілий день глузливі пісеньки співають.  </p>
<p>15 Мене Він сповнив гіркотою, полином покарання напоїв.  </p>
<p>16 Він розкришив на гальку мої зуби, у порох Він мене втоптав.  </p>
<p>17 Я будь-яку надію на розраду втратив. Забув я вже, що то таке добро.  </p>
<p>18 Сказав собі: «Залишили мене і міць моя, й на Господа надія».  </p>
<p>19 Гірка отрута покарання — пам’ять про приниження й бездомність.  </p>
<p>20 Душа моя усі мої турботи пам’ятає, душа моя в мені зігнулась долу.  </p>
<p>21 Та серце пригадає все це знову, і знов розбурхає надію.  </p>
<p>22 Бо ласка Господа безмежна, бо Його милосердя — невичерпне.  </p>
<p>23 Вони оновлюються знов щоранку, адже велика праведність Твоя.  </p>
<p>24 Душа моя говорить: «Господь — мій Бог», тому надію покладаю я на Нього. * [( <em>Господь… Бог </em>Або «то моя частка». )]</p>
<p>25 Господь благий до тих, хто сподівається на Нього, той до душі Йому, хто Його прагне.  </p>
<p>26 Яке то благо сподіватись тихо на Господа прихід!  </p>
<p>27 То благо в юні дні ярмо носити.  </p>
<p>28 Нехай на самоті сидить спокійно, адже Господь наклав ярмо на нього.  </p>
<p>29 Хай навіть упаде обличчям в порох, бо, можливо, є іще надія.  </p>
<p>30 Нехай щоку підставить він тому, хто вдарив, хай сповна він зневагу прийме.  </p>
<p>31 Бо не відштовхує Володар Мій назавжди.  </p>
<p>32 Адже якщо Він і пошле страждання, то змилосердиться, такі величні прояви Його любові.  </p>
<p>33 Бо Він не хоче завдавати болю чи накликати страждання на людей.  </p>
<p>34 Хіба Господь не бачить, як розтоптують всіх в’язнів,  </p>
<p>35 як зазнає несправедливості людина, коли вона стоїть перед Всевишнім.  </p>
<p>36 Коли ошукано когось, чи ж не Господня воля то була?  </p>
<p>37 Хто б міг пообіцяти і зробити те, якби на те не була воля Всевишнього?  </p>
<p>38 Хіба не все, і радість, і біда, із уст Всевишнього завжди виходить?  </p>
<p>39 Навіщо нарікати на покарання, яких зазнав ти за гріхи свої?  </p>
<p>40 Давайте вивчим, переглянем вчинки наші й повернемось до Господа.  </p>
<p>41 Серця давайте піднесемо наші й до Бога на небесах піднімем руки.  </p>
<p>42 Ми проти Господа повстали, непокірливі були, і Ти нас не простив.  </p>
<p>43 Ти оповив нас гнівом, переслідував, немилосердно убивав нас.  </p>
<p>44 Себе Ти в хмару огорнув, щоб жодна із молитв не дійшла до Тебе.  </p>
<p>45 Зробив Ти з нас сміття, непотріб між народів.  </p>
<p>46 Всі наші вороги пащекують на нас.  </p>
<p>47 Зазнали ми і розпачу, і пастки, спустошення й руїни.  </p>
<p>48 Річками сльози ллються із моїх очей, адже зруйновано дочку мого народу.  </p>
<p>49 Я очі виплакав, опанувати себе я безсилий,  </p>
<p>50 поки Господь з Небес не кине погляд і не побачить все те.  </p>
<p>51 Що очі бачать, то засмучує моє серце, через усе, що сталося з дівчатами мого міста.  </p>
<p>52 Ті, що були моїми ворогами безпідставно, мене полюють, наче того птаха.  </p>
<p>53 Вони все прагнуть мені віку вкоротити в ямі, закидати мене камінням.  </p>
<p>54 Вода піднялась вище голови моєї. «Кінець мені», — сказав я.  </p>
<p>55 О Господи, я промовляв Твоє ім’я із ями.  </p>
<p>56 Ти чув мої благання, не затуляй вуха, почуй мій крик по допомогу, моє волання про спасіння!  </p>
<p>57 Прийшов Ти, коли я Тебе покликав, сказав мені: «Не бійся».  </p>
<p>58 Господи, ти бився й захистив мене, повернувши мені життя моє!  </p>
<p>59 О Господи, Ти зглянувся на кривду, що зазнав я, благаю, мою справу розсуди в суді.  </p>
<p>60 Ти бачив мстивість їхню, і їхню змову проти мене!  </p>
<p>61 Ти чув всі їхні докори, і їхню змову проти мене!  </p>
<p>62 Розмови ворогів і їхні наміри спрямовано на мене цілий день.  </p>
<p>63 Зверни увагу, хоч стоять або сидять вони, глузливими піснями збиткуються із мене.  </p>
<p>64 О Господи, Ти відплати їм за діла.  </p>
<p>65 Боже, відплати прокляттям все, що наробили вони, не будь милосердним до них. * [( <em>Боже… них </em>Буквально «дай їм упертість сердець». )]</p>
<p>66 В Своєму гніві переслідуй їх, і вигуби їх з-під небес Господніх.  </p>

<h4>Розділ 4</h4>
<p>1 Як потьмяніло золото, найкраще золото змарніло! На розі кожному розкидане дорогоцінне каміння. * [( <em>дорогоцінне каміння </em>Буквально «святе каміння». )]</p>
<p>2 Дорогоцінні сини Сіону, коштовні, мов щире золото, тепер вони, немов дешевий глиняний посуд, зліплений звичайним гончарем.  </p>
<p>3 Навіть шакалиці годують молоком щенят, навіть вони щенятам дають себе ссати. Дочка ж народу Мого жорстокою стала, наче той страус пустельний, який забуває кладку в пісках. * [( <em>Дочка… Мого </em>Тобто «мій народ». )]</p>
<p>4 Язик немовляти до піднебіння прилипає від спраги. Діти малі просять хліба, та нікому їх годувати.  </p>
<p>5 Хто вишукано харчувався, той тепер під тином. Той, хто вбирався в одяг багатий, нині в обносках, знайдених на смітнику.  </p>
<p>6 Провина ж бо дочки Мого народу вагоміша, аніж гріхи Содому. Його було зруйновано умить, хоча ніхто не нападав на нього. * [( <em>хоча… на нього </em>У древньогебрейських рукописах значення цього вірша незрозуміле. )]</p>
<p>7 Єрусалимські назореї були чистішими за сніг, білішими за молоко. Тіла були у них міцніші за корал, рум’яні щоки, мов сапфіри. * [( <em>назореї </em>Людина, що присвятила себе аскетичному служінню Богові, виконуючи певні правила. )]</p>
<p>8 Усі вони тепер чорніше сажі, на вулицях не впізнають їх люди. В них шкіра щільно обтягла кістки і висохла, немов деревина.  </p>
<p>9 Вже краще тим, що полягли у битві, ніж тим, хто з голоду сконав. Кого порубано було, тим легше, ніж тим, кому плодів землі не забракувало.  </p>
<p>10 Матері милосердні власноручно варили дітей своїх. То їм пожива була, коли зруйнували дочку народу Мого.  </p>
<p>11 Лють Свою виявив Господь, Він вилив гнів палкий Свій. Він на Сіоні запалив вогонь, і той вогонь спалив Сіон ущент.  </p>
<p>12 Не вірили у те царі земні й ніхто на світі, що супротивники і вороги ввійдуть в єрусалимські брами.  </p>
<p>13 То за гріхи її пророків і за переступи священиків її, що проливали кров невинну серед неї.  </p>
<p>14 Заплямовані, тиняються по вулицях сліпі пророки. Ніхто не міг торкатися їх вбрання, бо кров’ю вкрито воно.  </p>
<p>15 «Геть забирайтесь! Ви нечисті! — Кричали їм. — Геть! Не торкайтесь нас!» Від них сахалися, їх сторонилися, кричали: «Вони не можуть більше з нами жити».  </p>
<p>16 Господь розвіяв їх з-перед лиця Свого, Він більше не звертає на них уваги. Всевишній священиків не поважає, старійшин не шанує.  </p>
<p>17 Ми очі видивились, сподіваючись на допомогу. Із башти марно виглядали ми народ, що нас би врятував.  </p>
<p>18 Вони підстерігали нас на кожнім кроці, тож не могли ми вільно майданами ходити. Настав кінець наш, вийшли наші дні, бо справді вже прийшов нам край.  </p>
<p>19 Ті, хто нас переслідував — прудкіші за орлів у небі. Вони невтомно гнали нас по горах, у чагарях влаштовуючи засідки на нас.  </p>
<p>20 І навіть цар, Господній Помазаник, дорогоцінний, неначе подих ніздрів наших, і той потрапив в їхню пастку. Це ж Той, про кого ми казали: «Для нас Він буде захистом поміж народів».  </p>
<p>21 Співай і веселись, дочко Едома, ти, що живеш в країні Уз. Страждання келих прийде і до тебе, уп’єшся ти і тіло опісля заголиш.  </p>
<p>22 Здійснилась твоя кара, о дочко Сіону. Господь вже більше не віддасть тебе в полон. Народ Едома, Він покара тебе за кривду, і викриє твої гріхи.  </p>

<h4>Розділ 5</h4>
<p>1 Згадай, о Господи, що сталося із нами. Глянь, подивися на наругу нашу.  </p>
<p>2 Наш спадок, землю, віддано чужинцям, оселі наші — зайдам.  </p>
<p>3 Осиротіли ми, безбатченками стали, і наші матері, немов вдовиці.  </p>
<p>4 Ми маємо платить за воду, що п’ємо. Ми платимо за дрова, щоб палити.  </p>
<p>5 Нас переслідують аж до самої смерті, ми вже знесилені, немає нам спочинку.  </p>
<p>6 Домовилися ми з Єгиптом й Ассирією, щоб мати вдосталь хліба.  </p>
<p>7 Батьки грішили наші, та мертві вже вони, а ми спокутуємо провини їхні.  </p>
<p>8 Раби керують нами, з-під влади їхньої ніхто нас не звільнить.  </p>
<p>9 Ми ризикуємо життям, щоб хліб собі добути, бо загрожує нам меч в пустелі.  </p>
<p>10 Аж шкіра розпалилася, мов піч, бо голод нас пече палючий.  </p>
<p>11 Жінок знечещено в Сіоні, дівчат зґвалтовано в містах Юдеї.  </p>
<p>12 Князів підвішено за руки, ніхто старійшин наших не шанує.  </p>
<p>13 Найкращі з юнаків тягають жорна, юнь спотикається від непосильного труда.  </p>
<p>14 Старі при брамі більше не сидять, а молодь більше музики не грає.  </p>
<p>15 Скінчилось наше щастя, перетворились наші танці на жалобу.  </p>
<p>16 Корона наша впала, горе нам, бо грішні ми.  </p>
<p>17 Тому заслабли наші серця, та очі наші морок вкрив.  </p>
<p>18 Лисиці нишпорять по пустці, що була Сіоном.  </p>
<p>19 О Господи, повіки правиш Ти, престол Твій житиме із покоління в покоління!  </p>
<p>20 Чому ж Ти нас постійно забуваєш? Чому Ти кинув так надовго нас?  </p>
<p>21 Візьми нас, Господи, назад до Себе, щоб повернутися змогли ми, нам віднови колишні дні.  </p>
<p>22 Невже Ти зовсім нас відринув, невже Ти завжди будеш гніватись на нас?  </p>


