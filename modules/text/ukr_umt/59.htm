<h2>Перше послання до Солунян</h2>
<h4>Розділ 1</h4>
<p>1 Вітання від Павла, Силуана й Тимофія церкві солунській, яка належить Богу Отцю і Господу Ісусу Христу. Благодать Божа вам і мир.</p>
<p>2 Ми завжди дякуємо Богові за вас усіх і згадуємо про вас у своїх молитвах.</p>
<p>3 Ми ніколи не забуваємо перед Богом, Отцем нашим, про труди ваші завдяки вірі, про працю вашу, що йде від любові вашої, і про терпіння ваше, що надихане надією на Господа нашого Ісуса Христа.</p>
<p>4 Ми знаємо, брати і сестри улюблені Богом, що Він обрав саме вас бути Його народом.</p>
<p>5 Бо наша Благовість дійшла до вас не лише словами, а з силою, з Духом Святим, з глибоким переконанням у її істинності. Ви знаєте, як ми жили, коли були з вами. І це було заради вас.</p>
<p>6 І ви стали подібними до нас і Господа. Ви прийняли Послання серед багатьох мук із радістю, що йде від Святого Духа.</p>
<p>7 Отож бо й стали ви взірцевим прикладом для всіх віруючих у Македонії та Ахаї.</p>
<p>8 Бо Слово Господнє йшло від вас, й було його чути поза межами Греції, і про віру вашу стало відомо повсюди. Тож нам не треба нічого казати.</p>
<p>9 Усюди люди самі говорять, про те, як прийняли ви нас, і про те, як відвернулися ви від бовванів, щоб служити живому та істинному Богові.</p>
<p>10 І щоб очікувати пришестя Його Сина з небес — Того, Кого Бог воскресив із мертвих, а саме Ісуса, Який спасе нас від прийдешнього гніву Божого.</p>

<h4>Розділ 2</h4>
<p>1 Браття і сестри, ви самі знаєте, що наш прихід до вас не був марним.</p>
<p>2 Як вам відомо, перед нашим приходом до вас, ми зазнали страждань і зневаги у Филипах. Але з допомогою нашого Бога ми відважилися проповідувати вам Добру Звістку, що йде від Бога, незважаючи на сильний опір.</p>
<p>3 Насправді вчення наше не є наслідком ні обману, ні нечистих намірів, ні лукавства.</p>
<p>4 Навпаки, ми говоримо як люди, яких, після багатьох випробувань, Бог визнав гідними довіри нести Добру Звістку. Тож ми не людям намагаємося догоджати, а Богові, Який бачить, що в серцях наших.</p>
<p>5 Як ви знаєте, ми ніколи не приходили до вас з улесливими словами, проповіді наші ніколи не були засобом приховати нашу пожадливість. Бог тому свідок!</p>
<p>6 Ми не шукали похвали ні від людей, ні від вас, ані від кого іншого.</p>
<p>7 Як апостоли Христові, ми могли б використати нашу владу примусити вас допомогти нам, але ми були лагідні з вами, ніби мати, яка з любов’ю дбає про дітей своїх. * [( <em>були лагідні </em>У деяких грецьких рукописах наводиться «ми стали немовлятами». )]</p>
<p>8 Відчуваючи таку любов до вас, ми готові були розділити з вами не лише Добру Звістку Божу, але й життя наше.</p>
<p>9 Браття і сестри, я знаю, що ви пам’ятаєте наш тяжку працю. Ми працювали день і ніч, щоб нікого з вас не обтяжувати, проповідуючи вам Добру Звістку Божу.</p>
<p>10 Ви тому свідки і Бог тому свідок, як свято, праведно й бездоганно поводилися ми з вами, віруючими.</p>
<p>11 Ви добре знаєте, що ставилися ми до кожного з вас, як батько до своїх власних дітей.</p>
<p>12 Ми підбадьорювали вас, втішали й спонукали жити так, як це бажано Богові. Він закликає вас увійти до Його Царства й розділити Його славу.</p>
<p>13 Тому ми постійно дякуємо Богові, що, одержавши Послання Боже, від нас почуте, ви прийняли його не як людське слово, а таким, яким воно є насправді — Посланням Божим, що діє у вас, віруючих. * [( <em>Послання </em>Див.: «Добра Звістка». )]</p>
<p>14 Бо ви, брати і сестри, подібні до церков Господніх в Юдеї, які належать Ісусу Христу: ви постраждали від своїх співвітчизників так само, як і вона від своїх — юдеїв. * [( <em>Юдея </em>Земля, де Ісус Христос жив та проповідував, і де заснував Свою церкву. <em>вона </em>Або «люди, які належать до церкви». )]</p>
<p>15 Ті євреї вбили Господа Ісуса і пророків, та вигнали нас зі своєї землі. Вони не до вподоби Богові і виступають проти всіх людей.</p>
<p>16 Вони намагаються перешкодити нам проповідувати поганам, щоб ті змогли спастися. Але ж всім цим вони лише додають все більше гріха до тих, що вже скоїли. І зрештою, їх спіткає гнів Божий.</p>
<p>17 Щодо нас, брати і сестри, то ми розлучилися ненадовго. Ми розлучилися тілом, а не думками. Ми сповнені великого бажання побачити вас.</p>
<p>18 Так, ми дуже хотіли прийти до вас. Особливо я, Павло, знову і знову намагався прийти, але сатана перешкоджав нам.</p>
<p>19 Тож хіба не ви наша надія, радість і вінець наш, яким ми так пишатимемося, коли станемо перед Господом нашим Ісусом в день Його пришестя?</p>
<p>20 Так, ви — наша шана і радість!</p>

<h4>Розділ 3</h4>
<p>1 Тож не в змозі це більше витримати, ми вирішили самі залишитися в Афінах.</p>
<p>2 Ми послали Тимофія, нашого брата і товариша в праці Божій, у проголошенні Доброї Звістки про Христа. Ми послали його, щоб зміцнити вас і підбадьорити в вашій вірі, щоб ніхто не похитнувся через ці труднощі, які маємо ми зараз. Бо ви самі знаєте, що ми призначені на це.</p>
<p>4 Навіть коли ми були з вами, то наперед застерігали вас, що страждатимемо. Тож, як вам добре відомо, воно так і сталося.</p>
<p>5 Отже, не маючи змоги більше чекати, я вирядив Тимофія довідатися про вашу віру. Я боявся, щоб лукавий часом не спокусив вас, і щоб наш тяжкий труд не був марний.</p>
<p>6 Але Тимофій щойно повернувся від вас і приніс нам Добру Звістку про віру вашу і любов. Він сказав нам, що ви завжди тепло згадуєте про нас, і що маєте сильне бажання побачити нас так само, як і ми бажаємо побачити вас.</p>
<p>7 Тож, брати і сестри, у всіх наших стражданнях і гоніннях ми підбадьорилися вірою вашою.</p>
<p>8 Так, ми тепер сповнені життя, бо знаємо, що ви міцно стоїте в Господі.</p>
<p>9 Яку подяку ми можемо віддати Богові за вас, за всю ту радість, що ми маємо перед нашим Богом?</p>
<p>10 Ми ревно молимось і вдень, і вночі, щоб змогли ми вас побачити знов і дати вам усе необхідне, аби зміцнити вашу віру.</p>
<p>11 Тож нехай сам Бог наш і Отець і Господь Ісус спрямують наш шлях до вас.</p>
<p>12 Нехай Господь примножить і збагатить вас любов’ю одне до одного й до всіх інших, так само, як і ми сповнені любові до вас.</p>
<p>13 Нехай Він зміцнить в вас бажання праведного життя і зробить вас невинними й святими перед Богом нашим і Отцем у час пришестя Господа нашого Ісуса з усіма Його святими людьми.</p>

<h4>Розділ 4</h4>
<p>1 Браття і сестри! Зараз я маю ще дещо вам сказати. Ви одержали від нас учення, де сказано, як вам належить жити, щоб це було до вподоби Богові. Ви так і живете. Та ми благаємо і закликаємо вас як послідовників Господа Ісуса й далі продовжувати так жити, але з іще більшим завзяттям.</p>
<p>2 Бо ви ж знаєте, які настанови ми дали вам волею Господа Ісуса.</p>
<p>3 А Бог ось чого бажає: щоб ви були святі, щоб уникали розпусти.</p>
<p>4 Він бажає, щоб кожен із вас навчився контролювати тіло своє і тримати його у святості й честі, а не віддаватися хіті й пристрасті, мов ті погани, хто не знають Бога. * [( <em>Він бажає… не знають Бога </em>Це також можна перекласти як: «Бог бажає, щоб ви навчилися жити із вашими жінками в святості і з пошаною до Бога». )]</p>
<p>6 Він також бажає, щоб ніхто не кривдив брата свого і не обдурював його, бо Господь покарає людей за такі гріхи. Ми вам уже казали про це і застерігали вас.</p>
<p>7 Бо Бог покликав нас бути святими, а не жити в гріху.</p>
<p>8 Отже, хто відкидає вчення, той зневажає не людей, а Бога, Який дає вам також і Духа Святого.</p>
<p>9 Щодо любові вашої до братів і сестер в Христі, то ви не потребуєте, щоб ми писали вам про це. Адже Бог навчив вас самих любити одне одного.</p>
<p>10 І ви справді так і поводитеся з братами своїми по всій Македонії. Та ми закликаємо вас, брати і сестри, ще міцніше любити їх.</p>
<p>11 Прагніть жити в мирі, дбайте про своє діло, самі заробляйте собі на прожиток, як ми і наказували вам.</p>
<p>12 Та якщо ви так робитиме, то невіруючі поважатимуть ваш спосіб життя, і ви ніколи не залежатиме ні від кого в потребах своїх.</p>
<p>13 Ми хочемо, щоб ви знали, брати і сестри, щоб ви не сумували за тими, хто помер, як ті люди, хто не має надії.</p>
<p>14 Бо коли ми віримо, що Ісус помер, а потім воскрес із мертвих, то ми віримо і в те, що Бог так само поверне з Ісусом і тих, хто помер.</p>
<p>15 І те, що ми кажемо вам зараз є Посланням Божим: ми, хто все ще житиме під час пришестя Господнього, приєднаємося до Нього, але звісно, ми не будемо попереду померлих.</p>
<p>16 Та коли голосно пролунає наказ Архангела і просурмлять Божі сурми, то Господь сам зійде з небес, і ті, хто помер в Христі, воскреснуть першими.</p>
<p>17 Після цього ми, хто лишиться живими, будемо піднесені на хмари разом із померлими, щоб зустрітися з Господом на небесах. Отже, ми будемо з Господом вічно.</p>
<p>18 Тож втішайте одне одного цими словами.</p>

<h4>Розділ 5</h4>
<p>1 Немає потреби писати вам, брати і сестри, про часи і строки.</p>
<p>2 Ви самі добре знаєте, що День, коли повернеться Господь, прийде несподівано, мов злодій уночі.</p>
<p>3 Люди казатимуть: «Усе мирно і спокійно». І тоді зненацька настигне їх загибель, немов муки вагітної жінки. Й ніхто з них не уникне смерті!</p>
<p>4 Але ви, брати і сестри, не перебуваєте в темряві, та той День не застане вас зненацька, немов злодій.</p>
<p>5 Бо всі ви належите світлу і дню. Ми не належимо ні ночі, ані темряві.</p>
<p>6 Тож не будемо спати, як інші, а пильнуймо і маймо самовладання.</p>
<p>7 Бо ті, хто сплять — сплять уночі, і хто п’є — впивається вночі.</p>
<p>8 Та оскільки ми належимо дню, то матимемо самовладання. Вберемося ж у панцир віри й любові та в шолом надії на спасіння.</p>
<p>9 Бог вибрав нас не для того, щоб терпіли ми гнів Його, а щоб ми дістали спасіння через Господа нашого Ісуса Христа.</p>
<p>10 Він помер за нас, щоб ми, чи живемо, чи вмерли вже, коли Він прийде, змогли жити разом із Ним.</p>
<p>11 Тож підбадьорюйте і зміцнюйте духовно одне одного, як ви вже це й робите.</p>
<p>12 Але благаємо вас, брати і сестри, шануйте тих послідовників Господніх, хто тяжко трудиться серед вас, навчаючи і піклуючись про вас.</p>
<p>13 Любіть їх і ставтеся до них з якнайбільшою повагою за їхню працю. Живіть у мирі між собою.</p>
<p>14 Ми благаємо вас, браття: наставляйте на розум ледарів, втішайте малодушних, допомагайте слабким. Будьте терплячі з усіма.</p>
<p>15 Пильнуйте, щоб ніхто не платив злом за зло, та завжди намагайтеся робити добро одне одному і всім людям.</p>
<p>16 Будьте завжди радісні.</p>
<p>17 Постійно моліться.</p>
<p>18 Дякуйте Богові при всіх обставинах, бо саме так Господь хоче, щоб ви жили в Христі Ісусі.</p>
<p>19 Не давайте згаснути Духові Святому. * [( <em>Не давайте згаснути </em>Або «не припиняте праці». )]</p>
<p>20 Не ставтеся з презирством до пророцтва,</p>
<p>21 але ж зробіть звичкою для себе все перевіряти, щоб бути певними у тому, що те чи інше йде від Бога. Тримайтеся добра,</p>
<p>22 та стережіться всілякого зла.</p>
<p>23 І нехай сам Бог, Джерело миру, зробить вас чистими і відданими Йому. Нехай усе єство ваше — дух, душа і тіло будуть збережені непорочними до приходу Господа нашого Ісуса Христа.</p>
<p>24 Бо Той, Хто покликав вас, здійснить це. Йому можна довіритися.</p>
<p>25 Браття і сестри, просимо, моліться й за нас.</p>
<p>26 Вітайте всіх братів святим поцілунком. * [( <em>святим поцілунком </em>Або «особливим вітанням». )]</p>
<p>27 Заклинаю вас Господом прочитати цього листа всім братам.</p>
<p>28 Нехай благодать Господа нашого Ісуса Христа буде з вами.</p>


