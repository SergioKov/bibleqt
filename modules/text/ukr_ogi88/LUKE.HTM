<h2>Вiд Луки</h2>

<h4>1</h4>
<p>1 Через те, що багато-хто брались складати опо́вість про спра́ви, які стались між нами,
<p>2 як нам ті розповіли, хто споча́тку були самови́дцями й слу́гами Сло́ва,
<p>3 тому й я, все від першої хвилі докладно розвідавши, забажав описати за порядком для тебе, високодосто́йний Тео́філе,
<p>4 щоб пізнав ти істо́ту науки, якої навчився.
<p>5 За днів царя юдейського Ірода був один священик, на ім'я́ Заха́рій, з денної черги́<f>[1]</f> Аві́я, та дружина його із дочо́к Ааро́нових, а ім'я́ їй Єлисавета.
<p>6 І обо́є вони були праведні перед Богом, бездоганно сповня́ючи заповіді й постанови Господні.
<p>7 А дитини не мали вони, бо Єлисавета неплідна була, — та й віку старого обо́є були́.
<p>8 І ось раз, як у порядку своєї черги́ він служив перед Богом,
<p>9 за звича́єм свяще́нства, жеребко́м йому випало до Господнього храму ввійти й покади́ти.
<p>10 Під час же каді́ння вся бе́зліч народу молилась знадво́ру.
<p>11 І з'явивсь йому ангол Господній, ставши право́руч кадильного же́ртівника.
<p>12 І стриво́живсь Захарій, побачивши, і о́страх на нього напав.
<p>13 А ангол до нього промовив: „Не бійся, Захаріє, бо почута молитва твоя, і дружи́на твоя Єлисавета сина породить тобі, ти ж даси йому йме́ння Іван.
<p>14 І він буде на радість та втіху тобі, і з його наро́дження багато-хто втішаться.
<p>15 Бо він бу́де великий у Господа, „ні вина, ні п'янко́го напо́ю не питиме“, і напо́вниться Духом Святим ще з утро́би своєї матері.
<p>16 І багато синів із Ізраїля він наве́рне до їхнього Господа Бога.
<p>17 І він сам перед Ним буде йти в духу й силі Іллі, „щоб серця́ батьків приверну́ти до дітей“, і неслухняних — до мудрости праведних, щоб готових людей споряди́ти для Господа“.
<p>18 І промовив Захарій до Ангола: „Із чо́го пізнаю я це? Я ж старий, та й дружина моя <i>вже</i> похи́лого віку“.
<p>19 А ангол прорік йому в відповідь: „Я Гавриїл, що стою перед Богом; мене по́слано, щоб говорити з тобою, і звістити тобі про цю Добру Нови́ну.
<p>20 І замовкнеш ось ти, і говорити не зможеш аж до дня, коли станеться це, за те, що ти віри не йняв був словам моїм, які збудуться ча́су свого́!“
<p>21 А люди чекали Захарія, та й дивувались, чого́ забаривсь він у храмі.
<p>22 Коли ж вийшов, не міг говорити до них, і вони зрозуміли, що видіння він бачив у храмі. А він тільки знаки́ їм давав, — і залиши́вся німий.
<p>23 І як дні його служби скінчи́лись, він вернувся до дому свого́.
<p>24 А після тих днів зачала́ його дружи́на Єлисавета, і таїлась п'ять місяців, кажучи:
<p>25 „Так для мене Господь учинив за тих днів, коли згля́нувся Він, щоб зняти наругу мою між людьми́!“
<p>26 А шостого місяця<f>[2]</f> від Бога був по́сланий ангол Гавриїл у галілейське місто, що йому на ім'я́ Назаре́т,
<p>27 до діви, що заручена з мужем була́, на ім'я́ йому Йо́сип, із дому Давидового, а ім'я́ діві — Марі́я.
<p>28 І, ввійшовши до неї, промовив: „Раді́й, благода́тная,<f>[3]</f> Госпо́дь із тобою! Ти благослове́нна між жо́нами!“
<p>29 Вона ж затриво́жилась словом, та й стала розду́мувати, що́ б то значило це привіта́ння.
<p>30 А ангол промовив до неї: „Не бійся, Маріє, — бо в Бога благода́ть<f>[4]</f> ти знайшла́!
<p>31 І ось ти в утро́бі зачне́ш, і Сина породиш, і даси Йому йме́ння Ісус.
<p>32 Він же буде Великий, і Сином Всеви́шнього зва́ний, і Господь Бог дасть Йому престола Його ба́тька Давида.
<p>33 І повік царюватиме Він у домі Якова, і царюва́нню Його не буде кінця“.
<p>34 А Марія озвалась до ангола: „Як же станеться це, коли мужа не знаю?“
<p>35 І ангол промовив у відповідь їй: „Дух Святий зли́не на тебе, і Всеви́шнього сила обго́рне тебе, через те то й Святе, що наро́диться, бу́де Син Божий!
<p>36 А ото твоя родичка Єлисаве́та — і вона зачала́ в своїй старості сина, і оце шостий місяць для неї, яку звуть неплідною.
<p>37 Бо „для Бога нема неможливої жодної речі!“
<p>38 А Марія промовила: „Я ж Господня раба: нехай буде мені згідно з словом твоїм!“ І відійшов а́нгол від неї.
<p>39 Тими днями зібралась Марія й пішла, поспішаючи, у гірську око́лицю, у місто Юдине.
<p>40 І ввійшла вона в дім Захарія, та й поздоро́вила<f>[5]</f> Єлисавету.
<p>41 Коли ж Єлисавета зачула Маріїн привіт,<f>[5]</f> затріпота́ла дитина в утро́бі її. І Єлисавета напо́внилась Духом Святим,
<p>42 і скрикнула голосом гучним, та й прорекла́: „Благослове́нна Ти між жо́нами, і благослове́нний Плід утро́би твоєї!
<p>43 І звідкіля́ мені це, що до мене прийшла мати мого Господа?
<p>44 Бо як тільки в ву́хах моїх голос привіту твого забрині́в, — від ра́дощів затріпота́ла дитина в утробі моїй!
<p>45 Блаженна ж та, що повірила, бо спо́вниться проре́чене їй від Господа!“
<p>46 А Марія промовила: „Велича́є душа моя Господа,
<p>47 і радіє мій дух у Бозі, Спасі моїм,
<p>48 що зглянувся Він на поко́ру Своєї раби, бо ось від ча́су цього́ всі ро́ди мене за блаженну вважатимуть,
<p>49 бо велике вчинив мені Поту́жний! Його ж Іме́ння святе,
<p>50 і милість Його́ з роду в рід на тих, хто боїться Його́!
<p>51 Він показує міць Свого раме́на, розпорошує тих, хто пиша́ється думкою серця свого́!
<p>52 Він могутніх скидає з престолів, підіймає покі́рливих,
<p>53 удовольняє голодних добром, а багатих пускає ні з чи́м!
<p>54 Пригорну́в Він Ізраїля, Свого слугу, щоб ми́лість згадати,
<p>55 як прорік був Він нашим отця́м, — Аврааму й насінню його аж повіки!“
<p>56 І залиша́лась у неї Марія щось місяців зо́ три, та й вернулась до дому свого́.
<p>57 А Єлисаветі настав час родити, — і сина вона породила.
<p>58 І почули сусіди й роди́на її, що Господь Свою милість велику на неї послав, — та й утішалися ра́зом із нею.
<p>59 І сталося во́сьмого дня, прийшли, щоб обрізати дитя, і хотіли назвати його йме́нням ба́тька його — Заха́рій.
<p>60 І озвалася мати його та й сказала: „Ні, — нехай на́званий буде Іван!“
<p>61 А до неї сказали: „Таж у роди́ні твоїй нема жодного, який на́званий був тим ім'я́м!“
<p>62 І кива́ли до батька його, — як хотів би назвати його?
<p>63 Попросивши ж табличку, написав він слова́: „Іван<f>[6]</f> імення йому“. І всі дивувались.
<p>64 І в тій хвилі уста та язик розв'язались йому, — і він став говорити, благословляючи Бога!
<p>65 І страх обгорнув усіх їхніх сусідів, і по всіх верхови́нах юдейських проне́слася чутка про це все.
<p>66 А всі, що почули, розважали у серці своїм та казали: „Чим то буде дитина оця?“ І Господня рука була з нею.
<p>67 Його ж батько Захарій напо́внився Духом Святим, та й став пророкувати й казати:
<p>68 „Благослове́нний Госпо́дь, Бог Ізраїлів, що зглянувся й визволив люд Свій!
<p>69 Він ріг<f>[7]</f> спасі́ння підні́с нам у домі Давида, Свого слуги,
<p>70 як був заповів відвіку уста́ми святих пророків Своїх,
<p>71 що від ворогі́в наших визволить нас, та з руки всіх наших ненависників,
<p>72 що вчинить Він милість нашим отцям, і буде пригадувати Свій святий заповіт,
<p>73 що дотримає й нам ту прися́гу, якою Він присягавсь Авраамові, отцю́ нашому,
<p>74 щоб ми, ви́зволившись із руки ворогів, служили безстрашно Йому
<p>75 у святості й праведності перед Ним по всі дні життя нашого.
<p>76 Ти ж, дитино, станеш пророком Всеви́шнього, бо будеш ходи́ти перед Господом, щоб дорогу Йому приготува́ти,
<p>77 щоб наро́ду Його дати пізнати спасі́ння у відпу́щенні їхніх гріхів,
<p>78 через велике милосердя нашого Бога, що ним Схід із висоти нас відвідав,
<p>79 щоб світити <i>всім</i> тим, хто перебуває в те́мряві й тіні смерте́льній, щоб спрямува́ти наші ноги на дорогу спокою!“
<p>80 А дитина росла, і скріплялась на дусі, і перебува́ла в пустинях до дня свого з'я́влення перед Ізраїлем.

<h4>2</h4>
<p>1 І трапилося тими днями, — вийшов нака́з царя А́вгуста переписати всю землю.
<p>2 Цей пе́репис перший відбувся тоді, коли вла́ду над Си́рією мав Квірі́ній.
<p>3 І всі йшли записатися, кожен у місто своє.
<p>4 Пішов теж і Йо́сип із Галілеї, із міста Назарету, до Юдеї, до міста Давидового, що зветься Вифлеє́м, бо похо́див із дому та з роду Давидового,
<p>5 щоб йому записатись із Марією, із ним зару́ченою, що була́ вагітна́.
<p>6 І сталось, як були́ вони там, то настав їй день породити.
<p>7 І породила вона свого Пе́рвенця Сина, і Його сповила́, і до я́сел поклала Його́, — бо в за́їзді<f>[8]</f> місця не стало для них.
<p>8 А в тій стороні були́ пастухи, які пильнували <i>на полі</i>, і нічно́ї пори вартували отару свою.
<p>9 Аж ось а́нгол Господній з'явивсь коло них, і слава Господня ося́яла їх. І вони перестра́шились стра́хом великим,
<p>10 Та а́нгол промовив до них: „Не лякайтесь, бо я ось благовіщу́ вам радість велику, що станеться лю́дям усім.
<p>11 Бо сьогодні в Давидовім місті народився для вас Спаситель, Який є Христос Господь.
<p>12 А ось вам ознака: Дитину сповиту ви зна́йдете, що в я́слах лежатиме“.
<p>13 І ось ра́птом з'явилася з а́нголом сила велика небесного війська, що Бога хвалили й казали:
<p>14 „Слава Богу на висоті, і на землі спокій, у людях добра воля!“
<p>15 І сталось, коли анголи́ відійшли від них в небо, пастухи зачали́ говори́ти один о́дному: „Ходім до Вифлеєму й побачмо, що́ сталося там, про що́ сповістив нас Господь“.
<p>16 І прийшли, поспішаючи, і знайшли <i>там</i> Марію та Йо́сипа, та Дитинку, що в я́слах лежала.
<p>17 А побачивши, розповіли́ про <i>все</i> те, що́ про Цю Дитину було́ їм зві́щено.
<p>18 І всі, хто почув, дивувались тому, що́ їм пастухи говорили.
<p>19 А Марія оці всі слова́<f>[9]</f> зберігала, розважаючи, у серці своїм.
<p>20 Пастухи ж повернулись, прославляючи й хвалячи Бога за все, що почули й побачили, так як їм було сказано.
<p>21 Коли ж ви́повнились вісім день, щоб обрізати Його, то Ісусом назвали Його, як був а́нгол назвав, перше ніж Він в утро́бі зачався.
<p>22 А коли — за Зако́ном Мойсея — минулися дні їхнього очи́щення, то до Єрусалиму прине́сли Його, щоб поставити Його перед Господом,
<p>23 як у Зако́ні Господнім написано: „Кожне дитя чоловічої ста́ті, що розкриває утро́бу, має бути посвя́чене Господу“,
<p>24 і щоб жертву скла́сти, як у Зако́ні Господньому сказано, — „пару горлича́т або двоє голубеня́т“.
<p>25 І ото був в Єрусалимі <i>один</i> чоловік, йому ймення Семе́н, — люди́на праведна та благочести́ва, — що потіхи чекав для Ізраїля. І Святий Дух був на ньому.
<p>26 І від Духа Святого йому було зві́щено смерти не бачити, перше ніж побачить Христа Господнього.
<p>27 І Дух у храм припрова́див його. І як внесли Дитину Ісуса батьки́, щоб за Нього вчинити звича́єм зако́нним,
<p>28 тоді взяв він на руки Його, хвалу Богу віддав та й промовив:
<p>29 „Нині відпускаєш раба Свого́, Владико, за словом Твоїм із ми́ром,
<p>30 бо побачили очі мої Спасі́ння Твоє,
<p>31 яке Ти приготува́в перед всіма наро́дами,
<p>32 Світло на просвіту поганам і на славу наро́ду Твого Ізраїля!“
<p>33 І дивувалися ба́тько Його й мати тим, що про Нього було́ розповіджене.
<p>34 А Семен їх поблагословив та й прорік до Марії, Його матері: „Ось призначений Цей багатьо́м на падіння й устава́ння в Ізраїлі, і на знак спереча́ння, —
<p>35 і меч душу проши́є самій же тобі, — щоб відкрились думки́ сердець багатьох!“
<p>36 Була й Анна пророчиця, дочка́ Фануїлова з племени Аси́рового, — вона дожила́ до глибокої старости, живши з мужем сім ро́ків від свого дівува́ння,
<p>37 удова ро́ків вісімдесяти й чотирьох, що не відлучалась від храму, служачи Богові вдень і вночі поста́ми й моли́твами.
<p>38 І години тієї вона надійшла, Бога сла́вила та говорила про Нього всім, хто визво́лення Єрусалиму чекав.
<p>39 А як виконали за Зако́ном Господнім усе, то вернулись вони в Галілею, до міста свого Назарету.
<p>40 А Дитина росла та зміцнялася духом, набираючись мудрости. І благодать Божа на Ній пробува́ла.
<p>41 А батьки́ Його щорічно ходили до Єрусалиму на свято Пасхи.
<p>42 І коли мав Він дванадцять ро́ків, вони за звича́єм на свято пішли.
<p>43 Як дні ж <i>свята</i> скінчи́лись були, і вертались вони, молодий Ісус в Єрусалимі лиши́вся, а Йо́сип та мати Його не знали <i>того</i>.
<p>44 Вони ду́мали, що Він із подорожніми йде; пройшли день дороги, та й стали шукати Його поміж ро́дичами та знайо́мими.
<p>45 Але, не знайшовши, вернулися в Єрусалим, та й шукали Його.
<p>46 І сталось, що третього дня відшукали у храмі Його, як сидів серед учителів, і вислу́хував їх, і запитував їх.
<p>47 Усі ж, хто слухав Його, дивувалися розумові та Його відповідям.
<p>48 І як вони Його вгледіли, то здивувались, а мати сказала до Нього: „Дитино, — чому так Ти зробив нам? Ось Твій батько та я із журбо́ю шукали Тебе“.
<p>49 А Він їм відказав: „Чого ж ви шукали Мене? Хіба ви не знали, що повинно Мені бути в тому, що належить Моєму Отцеві?“
<p>50 Та не зрозуміли вони того сло́ва, що Він їм говорив.
<p>51 І пішов Він із ними, і прибув у Назарет, і був їм слухня́ний. А мати Його зберігала оці всі слова́<f>[10]</f> в своїм серці.
<p>52 А Ісус зростав мудрістю, і віком та благодаттю, у Бога й людей.

<h4>3</h4>
<p>1 У п'ятнадцятий рік панува́ння Тиве́рія ке́саря, коли По́нтій Пила́т панував над Юдеєю, коли в Галілеї тетра́рхом був І́род, а Пилип, його брат, був тетра́рхом Ітуре́ї й землі Трахоні́тської, за тетра́рха Ліса́нія в Авілі́ні,
<p>2 за первосвящеників Анни й Кайя́фи було Боже слово в пустині Іванові, сину Захарія.
<p>3 І він перейшов усю землю Йорда́нську, проповідуючи хрищення покая́ння для про́щення гріхів,
<p>4 як написано в книзі пророцтва пророка Ісаї: „Голос того, хто кличе: У пустині готуйте дорогу для Господа, рівняйте стежки́ Йому!
<p>5 Нехай кожна долина напо́вниться, гора ж кожна та при́горок зни́зиться, що нерівне, нехай випросто́вується, а доро́ги вибо́їсті стануть гладе́нькі, —
<p>6 і кожна люди́на побачить Боже спасі́ння!“
<p>7 А <i>Іван</i> говорив до людей, хто прихо́див, христитися в ньо́го: Ро́де зміїний, — хто навчив вас тікати від гніву майбу́тнього?
<p>8 Отож, учиніть гідний плід покая́ння. І не починайте казати в собі: „Маємо ба́тька Авраама“. Бо кажу вам, що Бог може підне́сти дітей Авраамові з цьо́го каміння.
<p>9 Бо вже он до корі́ння дере́в і сокира прикла́дена: кожне ж дерево, що доброго пло́ду не родить, буде зрубане та до огню буде вкинене“.
<p>10 А люди питали його й говорили: „Що́ ж нам робити?“
<p>11 І сказав він у відповідь їм: „У кого дві сорочці, — нехай дасть немаючому; а хто має поживу, — нехай робить так само“.
<p>12 І прихо́дили й ми́тники, щоб христитись від нього, і питали його: „Учителю, що́ ми маємо робити?“
<p>13 А він їм казав: „Не стягайте нічого над те, що вам зве́лено“.
<p>14 Питали ж його й вояки́ й говорили: „А нам що робити?“ І він їм відповів: „Ніко́го не кривдьте, ані не оскаржайте фальшиво, удовольня́йтесь платнею своєю“.
<p>15 Коли ж усі люди чекали, і в серцях<f>[11]</f> своїх ду́мали всі про Івана, чи то він не Христос,
<p>16 Іван відповідав усім, кажучи: „Я хрищу́ вас водою, але йде ось Поту́жніший за мене, що Йому́ розв'язати ремінця́ від Його взуття́ я негідний, — Він христитиме вас Святим Духом й огнем!
<p>17 У руці Своїй має Він ві́ячку, — і перечистить Свій тік: пшеницю збере до засі́ків Своїх, а полову попа́лить ув огні невгаси́мім“.
<p>18 Тож багато навчав він і іншого, звіщаючи Добру Нови́ну народові.
<p>19 А Ірод тетра́рх, що <i>Іван</i> докоря́в йому за Іродія́ду, дружи́ну брата свого, і за все зло, яке заподі́яв був Ірод,
<p>20 до всього додав іще й те, що Івана замкнув до в'язни́ці.
<p>21 І сталося, як христились усі люди, і як Ісус, охристившись, молився, розкрилося небо,
<p>22 і Дух Святий зли́нув на Нього в тілесному ви́гляді, як голуб, і голос із неба почувся, що мовив: „Ти Син Мій Улю́блений, що Я вподо́бав Тебе!“
<p>23 А Сам Ісус, розпочинаючи, мав ро́ків із тридцять, бувши, як думано, сином Йо́сипа, Ілія,
<p>24 сина Маттатового, сина Леві́їного, сина Мелхіїного, сина Яннаєвого, сина Йо́сипового,
<p>25 сина Маттатієвого, сина Амосова, сина Наумового, сина Еслієвого, сина Наггеєвого,
<p>26 сина Маатового, сина Маттатієвого, сина Семенієвого, сина Йосихового, сина Йодаєвого,
<p>27 сина Йоананового, сина Рисаєвого, сина Зоровавелевого, сина Салатіїлового, сина Нирієвого,
<p>28 сина Мелхієвого, сина Аддієвого, сина Косамового, сина Елмадамового, сина Ірового,
<p>29 сина Ісуєвого, сина Еліезерового, сина Йоримового, сина Маттатієвого, сина Левієвого,
<p>30 сина Семенового, сина Юдиного, сина Йо́сипового, сина Йонамового, сина Еліякимового,
<p>31 сина Мелеаєвого, сина Меннаєвого, сина Маттатаєвого, сина Натамового, сина Давидового,
<p>32 сина Єссеєвого, сина Йовидового, сина Воозового, сина Салаєвого, сина Наассонового,
<p>33 сина Амінадавого, сина Адмінієвого, сина Арнієвого, сина Есромового, сина Фаресового, сина Юдиного,
<p>34 сина Яковлевого, сина Ісакового, сина Авраамового, сина Тариного, сина Нахорового,
<p>35 сина Серухового, сина Рагавового, сина Фалекового, сина Еверового, сина Салиного,
<p>36 сина Каїнамового, сина Арфаксадового, сина Симового, сина Но́євого, сина Ламе́хового,
<p>37 сина Матусалового, сина Ено́хового, сина Яретового, сина Малелеїлового, сина Каїнамового,
<p>38 сина Еносового, сина Ситового, сина Ада́мового, — Сином Божим.

<h4>4</h4>
<p>1 А Ісус, повний Духа Святого, вернувсь з-над Йорда́ну, і Дух на пустиню Його попрова́див.
<p>2 Сорок день там диявол Його спокуша́в, і за тих днів Він нічого не їв, а коли закінчи́лись вони, то вкінці зголодні́в.
<p>3 І диявол до Нього сказав: „Якщо Ти Син Божий, — скажи цьому ка́меневі, щоб хлі́бом він став!“
<p>4 А Ісус відповів йому: „Написано: Не хлібом самим буде жити люди́на, але кожним Словом Божим!“<f>[12]</f>
<p>5 І він вивів Його на го́ру <i>високу</i>, і за хвилину ча́су показав Йому всі царства на світі.
<p>6 І диявол сказав Йому: „Я дам Тобі всю оцю вла́ду та їхню славу, бо мені це пере́дане, і я даю, кому хочу, її.
<p>7 Тож коли Ти покло́нишся передо мною, то все буде Твоє!“
<p>8 І промовив Ісус йому в відповідь: „Написано: Господеві Богові своєму вклоняйся, і служи Одно́му Йому!“
<p>9 І повів Його в Єрусалим, і на нарі́жнику храму поставив, та й каже Йому: „Як Ти Син Божий, — кинься звідси додолу!
<p>10 Бо написано: „Він накаже про Тебе Своїм Ангола́м, щоб Тебе берегли!“
<p>11 і: „Вони на руках понесуть Тебе, щоб коли не спіткнув Ти об камінь Своєї ноги!“
<p>12 А Ісус відказав йому в відповідь: „Сказано: Не спокуша́й Господа Бога свого́!“
<p>13 І диявол, скінчи́вши все <i>цеє</i> споку́шування, відійшов від Нього до ча́су.
<p>14 А Ісус у силі Духа вернувся до Галілеї, і чутка про Нього розне́слась по всій тій країні.
<p>15 І Він їх навчав по їхніх синагогах, і всі Його сла́вили.
<p>16 І прибув Він до Назаре́ту, де був ви́хований. І звича́єм Своїм Він прийшов дня суботнього до синаго́ги, і встав, щоб читати.
<p>17 І подали́ Йому книгу пророка Ісаї. Розгорнувши ж Він книгу, знайшов місце, де було <i>так</i> написано:
<p>18 „На Мені Дух Господній, бо Мене Він пома́зав, щоб Добру Нови́ну звіщати вбогим. Послав Він Мене проповідувати полоне́ним визво́лення, а незрячим прозрі́ння, відпустити на волю пому́чених,
<p>19 щоб проповідувати рік Господнього зми́лування“.
<p>20 І, книгу згорнувши, віддав службі й сів. А очі всіх у синагозі звернулись на Ньо́го.
<p>21 І почав Він до них говорити: „Сьогодні збуло́ся Писа́ння, яке ви почули!“
<p>22 І всі Йому стверджували й дивувались словам благода́ті, що ли́нули з уст Його. І казали вони: „Чи ж то Він не син Йо́сипів?“
<p>23 Він же промовив до них: „Ви Мені конче скажете при́казку: „Лікарю, — уздоров самого себе! Учини те й тут, у вітчи́зні Своїй, що́ сталося — чули ми — у Капернау́мі“.
<p>24 І сказав Він: „Поправді кажу вам: Жоден пророк не буває приємний у вітчи́зні своїй.
<p>25 Та правдиво кажу́ вам: Багато вдовиць перебува́ло за днів Іллі серед Ізраїля, коли на три роки й шість місяців небо було́ зачинилося, так що голод великий настав був по всій <i>тій</i> землі,
<p>26 а Ілля́ не до жодної з них не був посланий, тільки в Саре́пту Сидо́нську до овдові́лої жінки.
<p>27 І багато було́ прокаже́них за Єлисе́я пророка в Ізраїлі, але жоден із них не очи́стився, крім Неєма́на сирі́янина“.
<p>28 І всі в синагозі, почувши оце, перепо́внились гнівом.
<p>29 І, вставши, вони Його вигнали за місто, і повели́ аж до кра́ю гори, на якій їхнє місто було побудо́ване, щоб скинути додолу Його.
<p>30 Але Він перейшов серед них, і віддали́вся.
<p>31 І прийшов Він у Капернау́м, галілейське місто, і <i>там</i> їх навчав по суботах.
<p>32 І дивувались науці Його, бо слово Його було вла́дне.
<p>33 І був чоловік у синагозі, що мав духа нечистого де́мона, і він закричав гучни́м голосом:
<p>34 „Ах, що нам до Тебе,<f>[13]</f> Ісусе Назаряни́не? Ти прийшов погубити нас. Я знаю Тебе, хто Ти, — Божий Святий“.
<p>35 А Ісус заборони́в йому, кажучи: „Замовчи, і вийди з нього!“ І, кинувши де́мон того насере́дину, вийшов із нього, нічо́го йому не пошко́дивши.
<p>36 І всіх жах обгорнув, і питали вони один о́дного, кажучи: „Що́ то за наука, що ду́хам нечистим наказує з вла́дою й силою, — і виходять вони?“
<p>37 І не́слася чутка про Нього по всіх місцях кра́ю.
<p>38 А як вийшов Він із синагоги, увійшов у дім Си́мона. Теща ж Си́монова в великій гарячці лежала. І просили за неї Його.
<p>39 І, ставши над нею, Він заборони́в тій гарячці, — і вона полишила її. І, зараз уставши, <i>теща</i> їм прислуго́вувала.
<p>40 Коли ж сонце захо́дило, то всі, хто мав яких хворих на різні неду́ги, до Нього приво́дили їх. Він же клав <i>Свої</i> руки на кожного з них, — та їх уздоровля́в.
<p>41 Із багатьох же вихо́дили й де́мони, кричачи́ та гово́рячи: „Ти Син Божий!“ Та Він їм забороня́в, і не давав говорити, що знали вони, що Христос Він.
<p>42 Коли ж настав день, Він вийшов, і подавсь до самотнього місця. А люди шукали Його. І прийшовши до Нього, Його затримували, щоб від них не відхо́див.
<p>43 Він же промовив до них: „І іншим містам Я повинен звіщати Добру Нови́ну про Боже Царство, — бо на те Мене по́слано“.
<p>44 І Він проповідував по синагогах Галілеї.<f>[14]</f>

<h4>5</h4>
<p>1 І сталось, як ти́снувся на́товп до Нього, щоб почути Слово Боже, Він стояв біля озера Генісаре́тського.
<p>2 І Він побачив два чо́вни, що стояли край о́зера. А риба́лки, відійшовши від них, полоска́ли не́вода.
<p>3 І Він увійшов до одно́го з човні́в, що був Си́монів, і просив, щоб він тро́хи відплив від землі. І Він сів, та й навчав наро́д із чо́вна.
<p>4 А коли перестав Він навчати, промовив до Си́мона: „Попливи на глибі́нь, — і закиньте на по́лов свій не́від“.
<p>5 А Си́мон сказав Йому в відповідь: „Наставнику, — цілу ніч ми працюва́ли, і не вловили нічо́го, — та за словом Твоїм укину не́вода“.
<p>6 А зробивши оце, вони бе́зліч риби набрали — і їхній не́від почав прорива́тись...
<p>7 І кива́ли вони до товаришів, що були в другім чо́вні, щоб прийшли помогти їм. Ті прийшли, та й напо́внили оби́два човни́, — аж стали вони потопа́ти.
<p>8 А як Си́мон Петро <i>це</i> побачив, то припав до колін Ісусових, кажучи: „Господи, — вийди від мене, бо я грішна люди́на!“
<p>9 Бо від по́лову риби, що зловили вони, обгорнув жах його та й усіх, хто з ним був,
<p>10 також Якова й Івана, синів Зеведе́євих, що були спільника́ми Си́мона. І сказав Ісус Си́монові: „Не лякайсь, — від цього ча́су ти будеш ловити людей!“
<p>11 І вони повитяга́ли на землю човни́, покинули все, — та й пішли вслід за Ним.
<p>12 А як Він перебува́в в одно́му з міст, ось один чоловік, увесь укритий проказою, Ісуса побачивши, упав ницьма, та й благав Його, кажучи: „Господи, коли хочеш, — Ти можеш очи́стити мене!“
<p>13 А Він руку простяг, доторкнувся до нього й сказав: <J>„Хо́чу, — будь чистий!“</J> І зараз із нього проказа зійшла.
<p>14 І звелів Він йому не казати ніко́му <i>про це</i>. „Але йди, покажися священикові, і принеси за своє очи́щення, як Мойсей наказав, на сві́дчення їм“.
<p>15 А чутка про Нього ще більше пішла, і багато наро́ду прихо́дило слухати та вздоровлятись від Нього з неду́гів своїх.
<p>16 Він же відходив на місце самотнє й молився.
<p>17 І сталось одного із днів, коли Він навчав, і сиділи фарисеї й законовчи́телі, що посхо́дилися зо всіх сіл Галілеї й Юдеї та з Єрусалиму, а сила Господня <i>готова</i> була вздоровляти їх,
<p>18 і ось люди на ложі прине́сли чоловіка, що розсла́блений був, і намагалися вне́сти його, і перед Ним покла́сти.
<p>19 Не знайшовши ж кудою проне́сти його з-за наро́ду, злізли на дім, і крізь стелю спустили із ложем його на сере́дину перед Ісуса.
<p>20 І, побачивши їхню віру, сказав Він йому: „Чоловіче, прощаються тобі гріхі твої!“
<p>21 А книжники та фарисеї почали міркувати й казати: „Хто ж Оцей, що богознева́гу говорить? Хто може прощати гріхи, окрім Бога Самого?“
<p>22 Відчувши ж Ісус думки́ їхні, промовив у відповідь їм: „Що́ міркуєте ви в серцях ваших?
<p>23 Що́ легше: сказати: „Прощаються тобі гріхи твої“, чи сказати: „Уставай та й ходи“?
<p>24 Але́ щоб ви знали, що Син Лю́дський має вла́ду на землі прощати гріхи́“, — тож каже Він розсла́бленому: „Кажу́ Я тобі: Уставай, візьми ложе своє, та й іди у свій дім!“
<p>25 І той зараз устав перед ними, узявши те, на чому лежав, і пішов у свій дім, прославляючи Бога.
<p>26 І всіх жах обгорнув, — і сла́вили Бога вони. І перепо́внились стра́хом, говорячи: „Дивні речі сьогодні ми бачили!“
<p>27 Після цього ж Він вийшов, і побачив ми́тника, на йме́ння Леві́я, що сидів на ми́тниці, та й промовив йому: „Іди за Мною!“
<p>28 І, покинувши все, той устав, і пішов услід за Ним.
<p>29 І справив Леві́й у своїм домі велику гости́ну для Нього. І був на́товп великий ми́тників й інших, що сиділи з Ним при столі.
<p>30 Фарисеї ж та книжники їхні нарікали на Нього, та учням Його говорили: „Чому́ з ми́тниками та із грішниками ви їсте́ та п'єте́?“
<p>31 А Ісус відповів і промовив до них: „Лікаря не потребують здорові, а слабі.
<p>32 Не прийшов Я, щоб праведних кликати до покая́ння, а грішних“.
<p>33 Вони ж відказали до Нього: „<i>Чому́</i> учні Іванові часто по́стять та моляться, також і фарисейські, а Твої споживають та п'ють?“
<p>34 Ісус же промовив до них: „Чи ж ви можете змусити, щоб по́стили гості весільні, поки з ними <i>ще</i> є молоди́й?
<p>35 Але при́йдуть ті дні, коли заберуть молодого від них, — тоді й по́стити будуть тих днів“.
<p>36 Розповів же і при́казку їм: „Ніхто ла́тки з одежі ново́ї в одежу стару не вставляє, а то подере́ й нову́, а латка з ново́ї старій не надасться.
<p>37 І ніхто не вливає вина молодого в старі бурдюки́, а то попрорива́є вино молоде бурдюки́, — і вино розіллє́ться, і бурдюки́ пропадуть.
<p>38 Але треба вливати вино молоде до нови́х бурдюкі́в.
<p>39 І ніхто, старе пивши, молодого не схоче, бо каже: „Старе ліпше!“

<h4>6</h4>
<p>1 І сталось, як Він перехо́див лана́ми, у суботу, Його учні зривали коло́сся та їли, розтерши руками.
<p>2 А деякі з фарисеїв сказали: „На́що робите те, чого не годи́ться робити в суботу?“
<p>3 І промовив Ісус їм у відповідь: „Хіба ви не читали того, що зробив був Давид, коли сам зголодні́в, також ті, хто був із ним?
<p>4 Як він увійшов був до Божого дому, і, взявши хліби́ показні́, яких їсти не можна було́, тільки самим священикам, споживав, і дав тим, хто був із ним?“
<p>5 І сказав Він до них: „Син Лю́дський — Господь і суботі!“
<p>6 І сталось, як в іншу суботу зайшов Він до синагоги й навчав, знахо́дився там чоловік, що прави́ця йому була всохла.
<p>7 А книжники та фарисеї вважали, чи в суботу того не вздоро́вить, щоб знайти проти Нього оска́рження.
<p>8 А Він знав думки їхні, і сказав чоловікові, що мав суху руку: „Підведися, і стань посере́дині!“ Той підвівся — і став.
<p>9 Ісус же промовив до них: „Запитаю Я вас: Що годи́ться в суботу — робити добре, чи робити лихе, душу спасти́, чи згубити?“
<p>10 І, позирну́вши на всіх них, сказав чоловікові: „Простягни свою руку!“ Той зробив, — і рука його стала здорова!
<p>11 А вони перепо́внились лютістю, і один з о́дним змовля́лись, що́ робити з Ісусом?
<p>12 І сталось, що ча́су того Він вийшов на го́ру молитися, і перебув цілу ніч на молитві до Бога.
<p>13 А коли настав день, покликав Він у́чнів Своїх, і обрав із них Дванадцятьо́х, яких і апо́столами Він назвав:
<p>14 Си́мона, якого й Петром Він назвав, і Андрія, брата його, Якова й Івана, Пилипа й Варфоломі́я,
<p>15 Матвія й Хому́, Якова Алфі́євого й Си́мона, зва́ного Зило́том,<f>[15]</f>
<p>16 Юду Якового, й Юду Іскаріо́тського, що й зрадником став.
<p>17 Як зійшов Він із ними, то спинився на рівному місці, також на́товп густий Його у́чнів, і бе́зліч людей з усіє́ї Юдеї та з Єрусалиму, і з примо́рського Тиру й Сидо́ну,
<p>18 що посхо́дилися, щоб послухати Його та вздорови́тися із неду́гів своїх, також ті, хто від ду́хів нечистих стражда́в, — і вони вздоровля́лися.
<p>19 Увесь же наро́д намагався <i>бода́й</i> доторкну́тись до Ньо́го, бо від Ньо́го вихо́дила сила, і всіх вздоровляла.
<p>20 А Він, звівши очі на у́чнів Своїх, говорив: „Блаженні убогі, — Царство Боже бо ваше.
<p>21 Блаженні голодні тепер, бо ви нагодо́вані бу́дете. Блаженні засму́чені зараз, бо вті́шитесь ви.
<p>22 Блаженні ви бу́дете, коли люди знена́видять вас, і коли прожену́ть вас, і ганьби́тимуть, і знесла́влять, як зле, ім'я́ ваше за Лю́дського Сина.
<p>23 Ра́ді́йте того дня й веселіться, нагоро́да бо ваша велика на небеса́х. Бо так само чинили пророкам батьки́ їхні.
<p>24 Горе ж вам, багатія́м, бо втіху свою ви вже маєте.
<p>25 Горе вам, тепер ситим, бо зазнаєте го́лоду ви. Горе вам, що тепер потішаєтеся, бо бу́дете ви сумувати та плакати.
<p>26 Горе вам, як усі люди про вас говоритимуть добре, бо так само чинили фальшивим пророкам батьки́ їхні!
<p>27 А вам, хто слухає, Я кажу́: „Любіть своїх ворогів, добро робіть тим, хто нена́видить вас.
<p>28 Благословляйте тих, хто вас проклинає, і моліться за тих, хто кривду вам чинить.
<p>29 Хто вдарить тебе по щоці́, підстав йому й другу, а хто хоче плаща твого взяти, — не забороняй і сорочки.
<p>30 І кожному, хто в тебе просить — подай, а від того, хто твоє забирає, — назад не жадай.
<p>31 І як бажаєте, щоб вам люди чинили, так само чиніть їм <i>і</i> ви.
<p>32 А коли любите тих, хто любить вас, — яка вам <i>за те</i> ла́ска? Люблять бо й грішники тих, хто їх любить.
<p>33 І коли добре чините тим, хто добро чинить вам, — яка вам <i>за те</i> ла́ска? Бо те саме і грішники роблять.
<p>34 А коли позичаєте тим, що й від них сподіваєтесь взяти, — яка вам <i>за те</i> ла́ска? Позичають бо й грішники грішникам, щоб оде́ржати стільки ж.
<p>35 Тож любіть своїх ворогів, робіть добро, позичайте, не ждучи нічого <i>назад</i>, — і ваша <i>за це</i> нагоро́да великою буде, і синами Всеви́шнього станете ви, — добрий бо Він до невдячних і злих!
<p>36 Будьте ж милосердні, як і Отець ваш милосердний!
<p>37 Також не судіть, щоб не су́джено й вас; і не осуджуйте, щоб і вас не осу́джено; прощайте, то простять і вам.
<p>38 Давайте — і дадуть вам; мірою доброю, нато́птаною, стру́снутою й перепо́вненою вам у подо́лок дадуть. Бо якою ви мірою міряєте, <i>такою</i> відмі́ряють вам“.
<p>39 Розповів також при́казку їм: „Чи ж може водити сліпого сліпий? Хіба не оби́два в яму впаду́ть?
<p>40 Учень не більший за вчителя; але, удоскона́лившись, кожен буде, як учитель його.
<p>41 Чого́ ж в оці брата свого ти за́скалку бачиш, коло́ди ж у вла́сному оці не чуєш?
<p>42 Як ти можеш сказати до брата свого: Давай, брате, я за́скалку вийму із ока твого́, сам колоди, що в оці твоїм, не вбача́ючи? Лицеміре, — вийми перше колоду із вла́сного ока, а потім побачиш, як вийняти за́скалку з ока брата твого́!
<p>43 Нема доброго дерева, що родило б злий плід, ані дерева злого, що родило б плід добрий.
<p>44 Кожне ж дерево з пло́ду свого́ пізнає́ться. Не збирають бо фіґ із терни́ни, винограду ж на гло́ду не рвуть.
<p>45 Добра люди́на із доброї скарбни́ці серця добре вино́сить, а лиха із лихої вино́сить лихе. Бо чим серце напо́внене, те говорять уста́ його!
<p>46 Що звете́ ви Мене: „Господи, Господи“, та не робите того, що Я говорю́?
<p>47 Скажу́ вам, до ко́го подібний усякий, хто до Мене приходить та слів Моїх слухає, і виконує їх :
<p>48 Той подібний тому чоловікові, що, будуючи дім, він гли́боко ви́копав, і основу на камінь поклав. Коли ж зли́ва настала, вода кинулася на той дім, — та однак не змогла захитати його, бо збудований добре він був!
<p>49 А хто слухає та не виконує, той подібний тому́ чоловікові, що <i>свій</i> дім збудував на землі без основи. І напе́рла на нього ріка, — і зараз упав він, і велика була́ того дому руїна!“

<h4>7</h4>
<p>1 А коли Він скінчи́в усі слова́ Свої до наро́ду, що слухав <i>Його</i>, то ввійшов у Капернау́м.
<p>2 У одного ж сотника тяжко раб<f>[16]</f> занедужав, що був дорогий йому́, і вмирати вже мав.
<p>3 А коли про Ісуса почув, то послав він до Нього юдейських старши́х, і благав Його, щоб прийшов, і вздоро́вив раба́ його.
<p>4 Вони ж прибули́ до Ісуса, та й ревно благали Його й говорили: „Він достойний, щоб Ти це зробив йому.
<p>5 Бо він любить наро́д наш, та й для нас синагогу поставив“.
<p>6 І пішов Ісус із ними. І коли недале́ко від дому вже був, сотник друзів послав, щоб сказати Йому: „Не турбу́йся, о Господи, бо я недостойний, щоб зайшов Ти під стрі́ху мою.
<p>7 Тому́ то й себе не вважав я за гідного, щоб до Тебе прийти. Та промов <i>тільки</i> слово, — і раб мій одужає.
<p>8 Бо й я — люди́на підвладна, і вояків під собою я маю; і одному кажу: піди, — то йде він, а тому: прийди, — і прихо́дить, а своєму рабо́ві: зроби теє — і зробить“.
<p>9 Почувши ж таке, Ісус здивувався йому, і, звернувшись до на́товпу, що йшов слідо́м за Ним, промовив: „Кажу вам: навіть серед Ізраїля Я не знайшов був такої великої віри!“
<p>10 А коли посланці́ повернулись додому, то знайшли, що одужав той раб!
<p>11 І сталось, — насту́пного дня Він відправивсь у місто, що зветься Наї́н, а з Ним ішли учні Його та багато наро́ду.
<p>12 І ось, як до брами місько́ї набли́зився Він, вино́сили вмерлого, одинака́ в своєї матері, що вдовою була. І з нею був на́товп великий із міста.
<p>13 Як Господь же побачив її, то змилосе́рдивсь над нею, і до неї промовив: „Не плач!“
<p>14 І Він підійшов, і доторкнувся до мар, носії ж зупинились. Тоді Він сказав: „Юначе, кажу́ тобі: встань!“
<p>15 І мертвий устав, і почав говорити. І його Він віддав його матері.
<p>16 А всіх о́страх пройняв, і Бога хвалили вони й говорили: „Великий Пророк з'явився між нами, і згля́нувся Бог над наро́дом Своїм!“
<p>17 І розійшлася ця чутка про Нього по ці́лій Юдеї, і по всій тій країні.
<p>18 Про все ж те сповістили Івана учні його. І покликав Іван двох із у́чнів своїх,
<p>19 і послав <i>їх</i> до Господа з за́питом: „Чи Ти Той, Хто має прийти, чи чекати нам Іншого?“
<p>20 А мужі, прийшовши до Нього, сказали: „Іван Христитель послав нас до Тебе, питаючи: Чи Ти Той, Хто має прийти, чи чекати нам Іншого?“
<p>21 А саме тоді багатьох уздоро́вив був Він від неду́гів і мук, і від ду́хів злих, і сліпим багатьо́м вернув зір.
<p>22 І промовив Ісус їм у відповідь: „Ідіть, і перекажіть Іванові, що́ ви бачили й чули: „Сліпі прозрівають“, криві ходять, очищуються слабі на проказу, і чують глухі, воскресають померлі, „убогим звіщається Добра Нови́на“.
<p>23 І блаженний, хто через Мене споку́си не матиме!“
<p>24 А коли відійшли посланці́ Іванові, Він почав говорити про Івана наро́дові: „На що́ ви дивитись ходили в пустиню? Чи на очере́т, що вітер гойда́є його?
<p>25 Та на що́ ви дивитись ходили? Може на чоловіка, у м'які шати одя́гненого? Аджеж ті, хто одягається славно, і розкішно живе, — по палатах царськи́х.
<p>26 На що́ ж ви ходили дивитись? На пророка? Так, кажу вам, — навіть більше, аніж на пророка.
<p>27 Це той, що про нього написано: „Ось перед обличчя Твоє посилаю Свого посланця́, який перед Тобою дорогу Твою приготу́є!“
<p>28 Кажу вам: Між наро́дженими від жінок нема більшого понад Івана. Та найменший у Божому Царстві — той більший за нього“.
<p>29 І всі люди, що слухали, і ми́тники визнали Божу волю за слушну, — і охристились Івановим хрищенням.
<p>30 А фарисеї й зако́нники відкинули Божу волю про себе, — і не христились від нього.
<p>31 І промовив Госпо́дь: „До кого ж уподо́блю людей цього роду? І до ко́го подібні вони?
<p>32 Подібні вони до дітей, що на ринку сидять й один о́дного кличуть та кажуть: „Ми вам грали були, а ви не танцювали, ми співали вам жа́лібно, та не плакали ви“.
<p>33 Бо прийшов Іван Христитель, що хліба не їсть і вина не п'є, а ви кажете: „Має він де́мона“.
<p>34 Прийшов же Син Лю́дський, що їсть і п'є, а ви кажете: „Чоловік Цей ласу́н і п'яни́ця, Він при́ятель ми́тників і грішників“.
<p>35 І ви́правдалася мудрість усіма́ своїми діла́ми“.<f>[17]</f>
<p>36 А один із фарисеїв просив Його, щоб спожив Він із ним. І, прийшовши до дому <i>того</i> фарисея, Він сів при столі.
<p>37 І ось жінка одна, що була в місті, грішниця, як дізналась, що, Він у фарисеєвім домі засів при столі, аляба́строву пляшечку мира принесла,
<p>38 і, припавши до ніг Його зза́ду, плачучи́, почала обливати слізьми́ Йому ноги, і воло́ссям своїм витирала, но́ги Йому цілувала та миром масти́ла.
<p>39 Побачивши <i>це</i>, фарисей, що покликав Його, міркував собі, ка́жучи: „Коли б був Він пророк, Він би знав, хто́ ото й яка жінка до Нього торкається, — бож то грішниця!“
<p>40 І озвався Ісус та й говорить до нього: „Маю, Си́моне, дещо сказати тобі“. А той відказав: „Кажи, Учителю“.
<p>41 І промовив Ісус: „Були два боржники́ в одно́го віри́теля; один був винен п'ятсо́т динаріїв, а другий — п'ятдеся́т.
<p>42 Як вони ж не могли заплатити, простив він обо́м. Скажи ж, котри́й із них більше полюбить його?“
<p>43 Відповів Си́мон, говорячи: „Ду́маю, — той, кому більше простив“. І сказав Він йому: „Розсудив ти правдиво“.
<p>44 І, оберну́вшись до жінки, Він промовив до Си́мона: „Чи ти бачиш цю жінку? Я прибув у твій дім, — ти на ноги Мої не подав і води, а вона окропи́ла слізьми́ Мої ноги й обтерла воло́ссям своїм.
<p>45 Поцілунку не дав ти Мені, — а вона, відко́ли ввійшов Я, Мої но́ги цілує невпинно.
<p>46 Голови ти Моєї оливою не намастив, — а вона миром но́ги мої намастила.
<p>47 Ось тому говорю́ Я тобі: „Числе́нні гріхи її про́щені, бо багато вона полюбила. Кому́ ж мало прощається, такий мало любить“.
<p>48 А до неї промовив: „Прощаються тобі гріхи!“
<p>49 А ті, що сиділи з Ним при столі, почали гомоніти про себе: „Хто́ ж це Таки́й, що прощає й гріхи?“
<p>50 А до жінки сказав Він: „Твоя віра спасла тебе, — іди з ми́ром собі!“

<h4>8</h4>
<p>1 І сталось, що Він після того прохо́див містами та се́лами, проповідуючи та звіщаючи Добру Нови́ну про Боже Царство. Із ним Дванадцять були́,
<p>2 та дехто з жіно́к, що були́ вздоро́влені від злих ду́хів і хвороб: Марія, Магдали́ною<f>[18]</f> звана, що з неї сім де́монів вийшло,
<p>3 і Іва́нна, дружи́на Ху́дзи, урядника Іродового, і Суса́нна, і інших багато, що маєтком своїм їм служили.
<p>4 І, як зібралось багато наро́ду, і з міста до Нього поприхо́дили, то Він промовляти став притчею.
<p>5 „Ось вийшов сіяч, щоб посіяти зе́рно своє. І, як сіяв, упало одне край дороги, — і було повито́птуване, а птахи небесні його повидзьо́бували.
<p>6 Друге ж упало на ґрунт кам'яни́стий, — і, зійшовши, усохло, не мало бо во́гкости.
<p>7 А інше упало між те́рен, — і вигнався те́рен, і його поглуши́в.
<p>8 Інше ж упало на добру землю, — і, зійшовши, уродило стокро́тно“. Це сказавши, закликав: „Хто має ву́ха, щоб слухати, — нехай слухає!“
<p>9 Запитали ж Його Його у́чні, гово́рячи: „Що́ визначає ця притча?“
<p>10 А Він відказав: „Вам дано пізнати таємни́ці Божого Царства, а іншим у при́тчах, щоб „дивились вони — і не бачили, слухали — і не розуміли“.
<p>11 Ось що́ означає ця притча: Зе́рно — це Боже Слово.
<p>12 А котрі́ край дороги, — це ті, хто слухає, але по́тім приходить диявол, і забирає слово з їхнього серця, щоб не ввірували й не спаслися вони.
<p>13 А що на кам'яни́стому ґрунті, — це ті, хто тільки почує, то слово приймає з радістю; та кореня не мають вони, вірують доча́сно, — і за час випробо́вування відпадають.
<p>14 А що впало між те́рен, — це ті, хто слухає <i>слово</i>, але, хо́дячи, бувають придушені кло́потами, та багатством, та життєви́ми розко́шами, — і пло́ду вони не дають.
<p>15 А те, що на добрій землі, — це оті, хто як слово почує, береже його в щирому й доброму серці, — і плід приносять вони в терпеливості.
<p>16 А сві́тла засвіченого ніхто не покриває посу́диною, і не ставить під ліжко, але ставить його на світильни́к, щоб бачили світло, хто входить.
<p>17 Немає нічого захо́ваного, що не виявиться, ні таємного, що воно не пізнається, і не ви́йде ная́в.
<p>18 Тож пильнуйте, як слухаєте! Бо хто має, то дасться йому́, хто ж не має, — забереться від нього і те, що, здається йому́, ніби має“.
<p>19 До Нього ж прийшли були мати й брати Його, та через наро́д не могли доступи́тись до Нього.
<p>20 І сповістили Йому: „Твоя мати й брати Твої <i>он</i> стоять о́сторонь, і бажають побачити Тебе“.
<p>21 А Він відповів і промовив до них: „Моя мати й брати Мої — це ті, хто слухає Боже Слово, і виконує!“
<p>22 І сталось, одно́го з тих днів увійшов Він до чо́вна, а з Ним Його у́чні. І сказав Він до них: „Перепли́ньмо на другий бік озера“. І відча́лили.
<p>23 А коли вони пли́вли, Він заснув. І зняла́ся на озері буря велика, аж вода заливати їх стала, і були в небезпе́ці вони.
<p>24 І вони підійшли, і розбудили Його та й сказали: „Учителю, Учителю, гинемо!“ Він же встав, наказав бурі й хвилям, — і вони вщу́хнули, і тиша настала!
<p>25 А до них Він сказав: „Де ж ваша віра?“ І дивувались вони, перестра́шені, і говорили один до одно́го: „Хто ж це такий, що вітра́м і воді Він наказує, а вони Його слухають?“
<p>26 І вони припливли́ до землі Гадари́нської, що навпроти Галілеї.
<p>27 І, як на землю Він вийшов, перестрів Його один чоловік із міста, що довгі ро́ки мав він де́монів, не вдягався в одежу, і мешкав не в домі, а в гроба́х.
<p>28 А коли він Ісуса побачив, то закричав, повали́всь перед Ним, і голосом гучним закликав: „Що до мене Тобі, Ісусе, Сину Бога Всеви́шнього? Благаю Тебе, — не муч мене!“
<p>29 Бо звелів Він нечистому духові вийти з люди́ни. Довгий час він хапа́в був його́, — і в'язали його ланцюга́ми й кайда́нами, і стерегли його, але він розривав ланцюги́, — і демон гнав по пустині його.
<p>30 А Ісус запитався його: „Як тобі на ім'я́?“ І той відказав: „Леґіо́н“, бо багато ввійшло в нього де́монів.
<p>31 І благали Його, щоб Він їм не звелів іти в безо́дню.
<p>32 Пасся ж там на горі гурт великий свине́й. І просилися <i>демони ті</i>, щоб дозволив піти їм у них. І дозволив Він їм.
<p>33 А як де́мони вийшли з того́ чоловіка, то в свиней увійшли. І череда кинулась із кручі до озера, — і потопи́лась.
<p>34 Пастухи ж, як побачили теє, що сталось, повтікали, та в місті й по се́лах звістили.
<p>35 І вийшли побачити, що́ сталось. І прийшли до Ісуса й знайшли, що той чоловік, що де́мони вийшли із нього, сидів при нога́х Ісусових вдя́гнений та при умі, — і полякались.
<p>36 Самови́дці ж їм розповіли́, як видужав той біснуватий.
<p>37 І ввесь наро́д Гадари́нського кра́ю став благати Його, щоб пішов Він від них, — великий бо страх обгорнув їх. Він же до чо́вна ввійшов і вернувся.
<p>38 А той чоловік, що де́мони вийшли із нього, став благати Його, щоб бути при Ньому. Та Він відпустив його, кажучи:
<p>39 „Вернися до дому свого́, і розпові́ж, які речі великі вчинив тобі Бог!“ І той пішов, і по ці́лому місту звістив, які речі великі для нього Ісус учинив!
<p>40 А коли повернувся Ісус, то люди Його прийняли́, бо всі чека́ли Його.
<p>41 Аж ось прийшов муж, Яір на ім'я́, що був старши́м синагоги. Він припав до Ісусових ніг, та й став благати Його завітати до дому його.
<p>42 Бо він мав одиначку дочку́, років десь із дванадцять, — і вмирала вона. А коли Він ішов, наро́д тиснув Його.
<p>43 А жінка <i>одна</i>, що дванадцять ро́ків хворою на кровоте́чу була́, що ніхто вздорови́ти не міг її,
<p>44 підійшовши зза́ду, доторкнулась до кра́ю одежі Його, — і хвилі тієї спинилася їй кровоте́ча.
<p>45 А Ісус запитав: „Хто доторкнувся до Мене?“ Коли ж відмовлялися всі, то Петро відказав: „Учителю, наро́д коло Тебе он то́впиться й тисне“.
<p>46 Ісус же промовив: „Доторкнувсь хтось до Мене, бо Я відчув силу, що вийшла з Мене“.
<p>47 А жінка, побачивши, що вона не втаї́лась, трясучи́сь, підійшла та й упала перед Ним, і призналася перед усіма людьми́, чому доторкнулась до Нього, і як хвилі тієї одужала.
<p>48 Він же промовив до неї: „До́чко, твоя віра спасла тебе; іди з ми́ром <i>собі</i>!“
<p>49 Як Він ще промовляв, приходить <i>ось</i> від старшини́ синагоги один та й говорить: „Дочка твоя вмерла, — не турбуй <i>же</i> Вчителя!“
<p>50 Ісус же, почувши, йому відповів: „Не лякайсь, тільки віруй, — і буде спасе́на вона“.
<p>51 Прийшовши ж до дому, не пустив Він ніко́го з Собою ввійти, крім Петра, та Івана, та Якова, та батька дівча́ти, та матері.
<p>52 А всі плакали та голосили за нею. Він же промовив: „Не плачте, — не вмерла вона, але спить!“
<p>53 І насміхалися з Нього, бо знали, що вмерла вона.
<p>54 А Він узяв за руку її та й скрикнув, говорячи: Дівчатко, вставай!“
<p>55 І вернувся їй дух, — і хвилі тієї вона ожила́. І звелів дать їй їсти.
<p>56 І здивувались батьки її. А Він наказав їм ніко́му не розповідати, що́ сталось.

<h4>9</h4>
<p>1 І скликав Він Дванадцятьо́х, і дав їм силу та вла́ду над усіма де́монами, і вздоровля́ти неду́ги.
<p>2 І послав їх проповідувати Царство Боже та вздоровляти недужих.
<p>3 І промовив до них: „Не беріть нічо́го в дорогу: ані па́лиці, ані торби, ні хліба, ні срі́бла, ані майте по двоє убра́нь.
<p>4 І в який дім уві́йдете, — зоставайтеся там, і звідти відходьте.
<p>5 А як хто вас не при́йме, то, вихо́дячи з міста того, обтрусіть від ніг ваших по́рох на сві́дчення су́проти них“.
<p>6 І вийшли вони, та й ходили по селах, звіщаючи Добру Нови́ну та всюди вздоровля́ючи.
<p>7 А І́род тетра́рх прочув усе, що сталось було, і вагався, бо дехто казали, що Іван це із мертвих устав,
<p>8 а інші, що Ілля́ то з'явився, а знов інші, що ожив це один із стародавніх пророків.
<p>9 Тоді Ірод сказав: „Іванові стяв я голову; хто ж Оцей, що я чую про Нього речі такі?“ І він намагався побачити Його.
<p>10 А коли повернулись апо́столи, вони розповіли Йому, що́ зробили. І Він їх узяв, та й пішов самото́ю на місце безлюдне, біля міста, що зветься Віфсаі́да.
<p>11 А як люди дові́далися, то пішли вслід за Ним. І Він їх прийняв, і розповідав їм про Боже Царство, та тих уздоровля́в, хто потребува́в уздоро́влення.
<p>12 А день став схилятися. І Двана́дцятеро підійшли та й сказали Йому: „Відпусти <i>вже</i> людей, — нехай вони йдуть у довко́лишні села й оселі спочити й здобути поживи, бо ми тут у місці безлю́дному!“
<p>13 А Він їм сказав: „Дайте їсти їм ви“. Вони ж відказали: „Немає в нас більше, як п'я́теро хліба й дві рибі. Хіба пі́демо та купимо поживи для всього наро́ду цього́“.
<p>14 Бо було чоловіків десь тисяч із п'ять. І сказав Він до у́чнів Своїх: „Розсадіть їх рядами — по п'ятидесяти́“.
<p>15 І зробили отак, і всіх їх розсади́ли.
<p>16 І Він узяв п'ять хлібі́в та дві рибі, споглянув на небо, поблагословив їх, і поламав, і дав учням, щоб клали наро́дові.
<p>17 І всі їли й наси́тились! А з кусків позосталих зібрали дванадцять коші́в.
<p>18 І сталось, як насамоті Він молився, з Ним учні були́. І спитав Він їх, кажучи: „За кого Мене люди вважають?“
<p>19 Вони ж відповіли́ та сказали: „За Івана Христителя, а ті за Іллю́, а інші, — що воскрес один із давніх пророків“.
<p>20 А Він запитав їх: „А ви за кого Мене маєте?“ Петро ж відповів та сказав: „За Христа Божого!“
<p>21 Він же їм заказав, і звелів не казати ніко́му про це.
<p>22 І сказав Він: „Синові Лю́дському треба багато страждати, і Його відцураються старші, і первосвященики, і книжники, і буде Він убитий, — але третього дня Він воскресне!“
<p>23 А до всіх Він промовив: „Коли хоче хто йти вслід за Мною, хай зрече́ться само́го себе, і хай ві́зьме щоденно свого́ хреста, та й за Мною йде.
<p>24 Бо хто хоче душу свою́ зберегти, той погубить її, а хто ради Мене згубить душу свою́, той її збереже́.
<p>25 Яка ж ко́ристь люди́ні, що здобу́де ввесь світ, але́ занапа́стить чи згубить себе?
<p>26 Бо хто буде Мене та Моєї науки соро́митися, того посоро́миться також Син Лю́дський, як при́йде у славі Своїй, і Отчій, і святих анголі́в.
<p>27 Правдиво ж кажу́ вам, що деякі з тут-о прия́вних не скуштують смерти, аж поки не побачать Царства Божого“.
<p>28 І сталось після оцих слів днів за вісім, узяв Він Петра, і Івана, і Якова, та й пішов помолитись на го́ру.
<p>29 І коли Він молився, то вигляд лиця Його переобрази́вся, а одежа Його стала біла й блиску́ча.
<p>30 І ось два му́жі з Ним розмовляли, — були то Мойсей та Ілля́,
<p>31 що з'явилися в славі, і говорили про кінець Його, який в Єрусалимі Він мав докінчи́ти.
<p>32 А Петро та прия́вні з ним були змо́рені сном, але, пробуди́вшись, бачили славу Його й обох му́жів, що стояли при Ньому.
<p>33 І сталось, як із Ним розлучались вони, то промовив Петро до Ісуса: „Учителю, добре нам бути отут! Поставмо ж <i>отут</i> три шатра: для Тебе одне, і Мойсею одне, і одне для Іллі!“ Він не знав, що говорить...
<p>34 А як він говорив це, насу́нула хмара та їх заслони́ла. І вони полякались, як стали ті вхо́дити в хмару.
<p>35 І почувся ось голос із хмари, який промовляв: „Це Син Мій Улю́блений, — Його слухайтеся!“
<p>36 А коли <i>оцей</i> голос лунав, Ісус Сам позостався. А вони промовча́ли, і ніко́му нічо́го тих днів не казали, що́ бачили.
<p>37 А наступного дня, як спустились з гори, перестрів Його на́товп великий.
<p>38 І закричав ось <i>один</i> чоловік із наро́ду й сказав: Учителю, благаю Тебе, — зглянься над сином моїм, бо одина́к він у мене!
<p>39 А ото дух хапає його, і він нагло кричить, і трясе ним, аж той пі́ну пускає. І, вимучивши він його, насилу відхо́дить.
<p>40 І у́чнів Твоїх я благав його вигнати, та вони не змогли“.
<p>41 А Ісус відповів і промовив: „О, роде невірний й розбе́щений, — доки бу́ду Я з вами, і терпітиму вас? Приведи́ свого сина сюди!“
<p>42 А як той іще йшов, де́мон кинув його та затряс. Та Ісус заказав тому духу нечистому, — і вздоро́вив дитину, і віддав її батькові її.
<p>43 І всі дивувалися ве́личі Божій! <h>Ісус удруге заповідає Свою смерть</h> А як усі дивувались усьо́му, що чинив був Ісус, Він промовив до у́чнів Своїх:
<p>44 „Вкладіть до вух своїх ці ось слова: Людський Син буде виданий людям до рук“.
<p>45 Проте́ не зрозуміли вони цього слова, було бо закрите від них, щоб його не збагнули, та боялись Його запита́ти про це слово.
<p>46 І прийшло їм на думку: хто б найбільший з них був?
<p>47 А Ісус, думку серця їх знавши, узяв дитину, і поставив її біля Себе.
<p>48 І промовив до них: „Як хто при́йме дитину оцю в Ім'я́ Моє, Мене він приймає, а як хто Мене при́йме, приймає Того, Хто послав Мене. Хто бо найменший між вами всіма́, — той великий!“
<p>49 А Іван відповів і сказав: „Учителю, ми бачили одно́го <i>чоловіка</i>, що Ім'я́м Твоїм де́монів виганяв, і ми заборонили йому, бо він з нами не ходить“.
<p>50 Ісус же йому́ відказав: „Не забороняйте, — бо хто не проти вас, той за вас!“
<p>51 І сталось, коли дні вознесіння Його наближались, Він постановив піти в Єрусалим.<f>[19]</f>
<p>52 І Він посланців вислав перед Собою. І пішли вони, та й прибули́ до села самарянського, щоб <i>ночі́влю</i> Йому пригото́вити.
<p>53 А ті не прийняли Його, бо йшов Він у на́прямі Єрусалиму.<f>[20]</f>
<p>54 Як побачили ж <i>те</i> учні Яків й Іван, то сказали: „Господи, — хочеш, то ми скажемо, „щоб огонь зійшов з неба та винищив“ їх, як і Ілля був зробив“.
<p>55 А Він оберну́вся до них, їм докорив та й сказав: „Ви не знаєте, якого ви духа.
<p>56 Бо Син Лю́дський прийшов не губи́ть душі лю́дські, а спасати!“ І пішли вони в інше село.
<p>57 І сталось, як дорогою йшли, сказав був до Нього один: „Я піду́ за Тобою, хоч би куди Ти пішов“.
<p>58 Ісус же йому́ відказав: „Мають но́ри лисиці, а гні́зда — небесні пташки́, — Син же Лю́дський не має ніде́ й голови прихили́ти!“
<p>59 І промовив до другого Він: „Іди за Мною“. А той відказав: „Дозволь мені перше піти, і батька свого́ похова́ти“.
<p>60 Він же йому відказав: „Зостав мертвим ховати мерці́в своїх. А ти йди та звіщай Царство Боже“.
<p>61 А інший сказав був: „Господи, я піду́ за Тобою, та дозволь мені перш попрощатись із своїми дома́шніми“.
<p>62 Ісус же промовив до нього: „Ніхто <i>з тих</i>, хто кладе́ свою руку на плуга та назад озира́ється, не надається до Божого Царства!“

<h4>10</h4>
<p>1 Після того призна́чив Господь і інших Сімдеся́т, і послав їх по двох перед Себе до кожного міста та місця, куди Сам мав іти.
<p>2 І промовив до них: „Хоч жни́во велике, та робі́тників мало; тож благайте Господаря жни́ва, щоб робі́тників вислав на жни́во Своє.
<p>3 Ідіть! Оце посилаю Я вас, як ягнят між вовки́.
<p>4 Не носіть ні кали́тки, ні торби, ні санда́ль, і не вітайте в дорозі ніко́го.
<p>5 Як до дому ж якого ви вві́йдете, то найперше кажіть: „Мир дому цьому́!“
<p>6 І коли син миру там буде, то спочи́не на ньому ваш мир, коли ж ні — до вас ве́рнеться.
<p>7 Зоставайтеся ж у домі тім самім, споживайте та пийте, що є в них, — бо вартий робі́тник своєї заплати. Не ходіть з дому в дім.
<p>8 А як при́йдете в місто яке, і вас при́ймуть, — споживайте, що вам подадуть.
<p>9 Уздоро́влюйте хворих, що в нім, промовляйте до них: „Набли́зилося Царство Боже до вас!“
<p>10 А як при́йдете в місто яке, і вас не приймуть, то вийдіть на вулиці його та й кажіть:
<p>11 „Ми обтру́шуємо вам навіть порох, що прилип до нас із вашого міста. Та знайте оце, що набли́зилося Ца́рство Боже!“
<p>12 Кажу вам: того дня легше буде содо́млянам, аніж місту тому́!“
<p>13 „Горе тобі, Хоразі́не, горе тобі, Віфсаїдо! Бо коли б то у Тирі й Сидоні були відбули́ся ті чу́да, що сталися в вас, то давно б вони покаялися в волосяни́ці та в попелі!
<p>14 Але на суді відрадніш буде Тиру й Сидону, як вам.
<p>15 А ти, Капернау́ме, що „до неба піднісся, — аж до аду ти зійдеш!“
<p>16 Хто слухає вас — Мене слухає, хто ж погорджує вами — погорджує Мною, хто ж погорджує Мною — погорджує Тим, Хто послав Мене“.
<p>17 А ті Сімдеся́т повернулися з радістю, кажучи: „Господи, — навіть де́мони ко́ряться нам у Ім'я́ Твоє!“
<p>18 Він же промовив до них: „Я бачив того сатану, що з неба спадав, немов блискавка.
<p>19 Ось Я вла́ду вам дав наступати на змій та скорпіо́нів, і на всю силу ворожу, — і ніщо вам не зашко́дить.
<p>20 Та не тіштеся тим, що вам ко́ряться духи, але тіштесь, що ваші ймення записані в небі!“
<p>21 Того ча́су Ісус звеселився був Духом Святим і промовив: „Прославляю Тебе, Отче, Господи неба й землі, що втаїв Ти оце від премудрих і розумних, та його немовлятам відкрив. Так, Отче, бо Тобі так було до вподоби!
<p>22 Передав Мені все Мій Отець. І не знає ніхто, хто є Син, — тільки Отець, і хто Отець — тільки Син, та кому Син захоче відкрити“.
<p>23 І, звернувшись до учнів, наодинці їм сказав: „Блаженні ті очі, що бачать, що́ бачите ви!
<p>24 Кажу ж вам, що багато пророків і царів бажали побачити, що бачите ви — та й не бачили, і почути, що́ чуєте ви — і не чули!“
<p>25 І підвівсь ось зако́нник один, і сказав, Його випробо́вуючи: „Учителю, що́ робити мені, щоб вічне життя осягну́ти?“
<p>26 Він же йому відказав: „Що́ в Зако́ні написано, як ти читаєш?“
<p>27 А той відповів і сказав: „Люби Господа Бога свого́ всім серцем своїм, і всією душею своєю, і всією силою своєю, і всім своїм розумом“, і свого ближнього, як само́го себе“.
<p>28 Він же йому́ відказав: „Правильно ти відповів. Роби це, — і будеш жити“.
<p>29 А той бажав сам себе ви́правдати, та й сказав до Ісуса: „А хто то мій ближній?“
<p>30 А Ісус відповів і промовив: „Один чоловік ішов з Єрусалиму до Єрихо́ну, і попався розбійникам, що обдерли його, і завдали́ <i>йому</i> рани, та й утекли́, покинувши ле́две живого <i>його́</i>.
<p>31 Прохо́див випа́дком тією дорогою священик один, побачив його, — і проминув.
<p>32 Так само й Левит надійшов на те місце, поглянув, — і <i>теж</i> проминув.
<p>33 Прохо́див же <i>там</i> якийсь самаряни́н, та й натра́пив на нього, і, побачивши, змилосе́рдився.
<p>34 І він підійшов, і обв'язав йому рани, наливши оливи й вина. Потому його посадив на худо́бину власну, і приставив його до гостиниці, та й клопота́вся про нього.
<p>35 А другого дня, від'їжджавши, вийняв він два динарії, та й дав <i>їх</i> госпо́дареві й проказав: „Заопікуйся ним, а як більше що витратиш, — заплачу́ тобі, як верну́ся“.
<p>36 Котри́й же з цих трьох — на думку твою — був ближній тому, хто попався розбійникам?“
<p>37 А він відказав: „Той, хто вчинив йому ми́лість“. Ісус же сказав йому: „Іди, — і роби так і ти!“
<p>38 І сталось, коли вони йшли, Він прийшов до одно́го села. Одна ж жінка, Марта <i>їй</i> на ім'я́, прийняла Його в дім свій.
<p>39 Була ж в неї сестра, що звалась Марія; вона сіла в ногах у Ісуса, та й слухала сло́ва Його.
<p>40 А Марта великою по́слугою клопота́лась, а спинившись, сказала: „Господи, чи байду́же Тобі, що на мене саму́ полишила служити сестра моя? Скажи ж їй, щоб мені помогла“.
<p>41 Госпо́дь же промовив у відповідь їй: „Марто, Марто, — турбуєшся й жу́ришся ти про багато чого́,
<p>42 а потрібне одне. Марія ж обрала найкращу ча́стку, яка не відбереться від неї“.

<h4>11</h4>
<p>1 І сталось, як молився Він у місці одно́му, і коли перестав, озвався до Нього один із Його у́чнів: „Господи, навчи нас молитися, як і Іван навчив своїх учнів.“
<p>2 Він же промовив до них: „Коли молитеся, говоріть: „Отче наш, що на небі! Нехай святиться Ім'я́ Твоє, нехай при́йде Царство Твоє, нехай бу́де воля Твоя, як на небі, так і на землі.
<p>3 Хліба нашого щоденного дай нам на кожний день.
<p>4 І прости нам наші гріхи́, бо й самі ми прощаємо кожному боржнико́ві нашому. І не введи нас у випробо́вування, але визволи нас від лукавого!“
<p>5 І сказав Він до них: „Хто з вас матиме при́ятеля, і пі́де до нього опі́вночі, і скаже йому: „Позич мені, друже, три хліби́,
<p>6 бо прийшов із дороги до мене мій при́ятель, я ж не маю, що́ дати йому“.
<p>7 А той із сере́дини в відповідь скаже: „Не роби мені кло́поту, — уже за́мкнені двері, і мої діти зо мною на ліжкові. Не можу я встати та дати тобі“.
<p>8 Кажу вам: коли він не встане, і не дасть ради дружби йому, то за докуча́ння його він устане та й дасть йому, скільки той потребу́є.
<p>9 І Я вам кажу́: просіть, — і буде вам да́но, шукайте — і знайдете, стукайте — і відчинять вам!
<p>10 Бо кожен, хто просить — одержує, хто шукає — знахо́дить, а тому́, хто стукає — відчинять.
<p>11 І котри́й з вас, батьків, як син хліба проси́тиме, подасть йому каменя? Або, як <i>проситиме</i> риби, замість риби подасть йому га́дину?
<p>12 Або, як яйця́ він проситиме, дасть йому скорпіо́на?
<p>13 Отож, коли ви, бувши злі, потра́пите добрі дари́ своїм дітям давати, — скільки ж більше Небесний Отець подасть Духа Святого <i>всім</i> тим, хто проситиме в Нього?“
<p>14 <i>Раз</i> виго́нив Він де́мона, який був німий. І коли демон вийшов, німий заговорив. А наро́д дивувався.
<p>15 А деякі з них гомоніли: „Виганяє Він де́монів <i>силою</i> Вельзеву́ла, князя де́монів“.
<p>16 А інші, випробовуючи, хотіли від Нього ознаки із неба.
<p>17 Він же знав думки їхні, і промовив до них: „Кожне царство, само проти себе поді́лене, запусті́є, і дім на дім упаде́.
<p>18 А коли й сатана́ поділився сам супроти себе, — як стоятиме царство його? А ви кажете, що Вельзеву́лом виго́ню Я демонів.
<p>19 Коли ж Вельзеву́лом виго́ню Я демонів, то чим виганяють <i>їх</i> ваші сини? Тому вони стануть вам су́ддями.
<p>20 А коли пальцем Божим виго́ню Я де́монів, то справді прийшло до вас Боже Царство.
<p>21 Коли сильний збройно свій двір стереже, то в безпе́ці маєток його.
<p>22 Коли ж дужчий від нього його нападе́ й переможе, то всю збро́ю йому забере́, на яку покладався був той, і роздасть свою здо́бич.
<p>23 Хто не зо Мною, той проти Мене; і хто не збирає зо Мною, той розкидає!
<p>24 Коли дух нечистий виходить з люди́ни, то блукає місцями безві́дними, відпочинку шукаючи, але, не знахо́дячи, каже: „Верну́ся до хати своєї, звідки я вийшов“.
<p>25 А як ве́рнеться він, то <i>хату</i> знахо́дить заме́тену й при́брану.
<p>26 Тоді він іде та й приводить сімох інших духів, лютіших за себе, — і входять вони та й живуть там. І буде останнє люди́ні тій гірше за перше!“
<p>27 І сталось, як Він це говорив, одна жінка з народу <i>свій</i> голос підне́сла й сказала до Нього: „Блаженна утро́ба, що носила Тебе, і груди, що Ти ссав їх!“
<p>28 А Він відказав: „Так. Блаженні ж і ті, хто слухає Божого Слова і його береже́!“
<p>29 А як люди збира́лися, Він почав промовляти: „Рід цей — рід лукавий: він ознаки шукає, та ознаки йому не дадуть, крім ознаки проро́ка Йо́ни.
<p>30 Бо як Йо́на ознакою був для ніневі́тян, так буде й Син Лю́дський для роду цього́.
<p>31 Цариця півде́нна на суд стане з му́жами роду цього́, — і їх засудить, бо вона з кінця світу прийшла Соломо́нову мудрість послухати. А тут ось Хтось більший, аніж Соломо́н!
<p>32 Ніневі́тяни стануть на суд із цим родом, — і засудять його, вони бо пока́ялися через Йонину проповідь. А тут ось Хтось більший, ніж Йона!
<p>33 Засвіченого світла ніхто в схо́вок не ставить, ані під посу́дину, але на світи́льника, щоб бачили світло, хто входить.
<p>34 Око твоє — то світи́льник для тіла; тому́, як око твоє буде дуже, то й усе тіло твоє буде світле. А коли б твоє око нездатне було́, то й усе тіло твоє буде темне.
<p>35 Отож, уважай, щоб те світло, що в тобі, не сталося те́мрявою!
<p>36 Бо коли твоє тіло все світле, і не має жа́дної темної частини, то все буде світле, неначе б світильник ося́яв блиском тебе“.
<p>37 Коли Він говорив, то один фарисей став благати Його пообідати в нього. Він же прийшов та й сів при столі.<f>[21]</f>
<p>38 Фарисей же, побачивши <i>це</i>, здивувався, що перед обідом Він перш не обмився.
<p>39 Господь же промовив до нього: „Тепер ви, фарисеї, он чистите зо́внішність ку́хля та миски, а ваше нутро́ повне зди́рства та кривди!
<p>40 Нерозумні, — чи ж Той, Хто створив <i>оте</i> зо́внішнє, не створив Він і внутрішнє?
<p>41 Тож милостиню подавайте з унутрішнього, — і ось все буде вам чисте.
<p>42 Горе вам, фарисеям, — бо ви десятину даєте з м'яти та рути й усякого зілля, але обминаєте суд та Божу любов; це треба робити, і того́ не лишати!
<p>43 Горе вам, фарисеям, що любите перші лавки́ в синагогах та привіти на ри́нках!
<p>44 Горе вам, — бо ви як гроби́ непомітні, — люди ж ходять по них і не знають того“.
<p>45 Озвався ж один із зако́нників, і каже Йому: „Учителю, кажучи це, Ти і нас ображаєш!“
<p>46 А Він відказав: „Горе й вам, зако́нникам, бо ви на людей тягарі́ накладаєте, які важко носити, а самі й одним пальцем своїм не дото́ркуєтесь тягарі́в!
<p>47 Горе вам, бо надгро́бки пророкам ви ставите, — ваші ж батьки́ були їх повбивали.
<p>48 Так, — визнаєте ви й хвалите вчинки батьків своїх: бо вони їх повбивали, а ви їм надгро́бки будуєте!
<p>49 Через те й мудрість Божа сказала: „Я пошлю їм пророків й апо́столів, — вони ж декого з них повбивають, а декого ви́женуть,
<p>50 щоб на роді оцім відомстилася кров усіх пророків, що пролита від ство́рення світу,
<p>51 від крови Авеля аж до крови Заха́рія, що загинув між же́ртівником і храмом“! Так, кажу вам, — відомсти́ться <i>це все</i> на цім роді!
<p>52 Горе вам, зако́нникам, бо взяли́ ви ключа́ розумі́ння: самі не ввійшли, і тим, хто хотів увійти, борони́ли!“
<p>53 А коли Він вихо́див ізвідти, стали книжники та фарисеї сильно тиснути та від Нього допитуватись про багато речей, —
<p>54 вони чатува́ли на Нього, щоб зловити що з уст Його (і щоб оска́ржити Його́).

<h4>12</h4>
<p>1 Того ча́су, як зібралися десятитисячні на́товпи наро́ду, — аж топтали вони один о́дного, — Він почав промовляти перш до учнів Своїх: „Стережіться ро́зчини фарисейської, що є лицемі́рство!
<p>2 Бо немає нічо́го захо́ваного, що не відкриється, ні таємного, що не ви́явиться.
<p>3 Тому все, що́ казали ви по́темки, — при світлі почується, що́ ж шептали на вухо в коморах, — на даха́х проповідане бу́де.
<p>4 Кажу́ ж вам, Своїм друзям: Не бійтеся тих, хто тіло вбиває, а потім більш нічого не може вчинити!
<p>5 Але вкажу вам, кого <i>треба</i> боятися: Бійтесь того́, хто має вла́ду, убивши, укинути в геє́нну. Так, кажу́ вам: Того бійтеся!
<p>6 Чи ж не п'ять горобців продають за два гро́ші? Та проте перед Богом із них ні один не забутий.
<p>7 Але навіть воло́сся вам на голові порахо́ване все. Не бійтесь: вартніші ви за багатьох горобців!
<p>8 Кажу ж вам: Кожного, хто перед людьми́ Мене визнає, того визнає й Син Лю́дський перед Ангола́ми Божими.
<p>9 Хто ж Мене відцурається перед людьми́, того відцурається перед ангола́ми Божими.
<p>10 І кожному, хто скаже слово на Лю́дського Сина, йому про́ститься; а хто зневажа́тиме Духа Святого, — не про́ститься.
<p>11 А коли вас водитимуть до синагог, і до уря́дів, і до влад, — не турбуйтеся, я́к або що́ відповідати чи що́ говорити, —
<p>12 Дух бо Святий вас навчи́ть тієї години, що́ потрібно казати!“
<p>13 І озвався до Нього один із наро́ду: „Учителю, скажи братові моєму, щоб він спа́дщиною поділився зо мною“.
<p>14 А Він відказав йому: Чоловіче, хто поставив над вами Мене за суддю або за поді́льника?“
<p>15 І промовив до них: „Глядіть, остерігайтеся всякої заже́рливости, — бо життя чоловіка не залежить від достатку маєтку його“.
<p>16 І Він розповів їм притчу, говорячи: „В одного багача гойно нива вродила була́.
<p>17 І міркував він про себе й казав: „Що́ робити, що не маю куди зібрати пло́дів своїх?“
<p>18 І сказав: „Оце я зроблю́, — порозва́люю клу́ні свої, і просторні́ші поставлю, і позбираю туди пашню́ свою всю та свій достаток.
<p>19 І скажу́ я душі своїй: „Душе́, маєш багато добра, на багато ро́ків скла́деного. Спочивай, їж та пий, і веселися!“
<p>20 Бог же до нього прорік: „Нерозумний, — но́чі цієї ось душу твою зажадають від тебе, і кому позоста́неться те, що ти був наготовив?“
<p>21 Так <i>буває і з тим</i>, хто збирає для себе, та не багатіє в Бога“.
<p>22 І промовив Він у́чням Своїм: „Через це кажу вам: Не журіться про життя, — що́ ви будете їсти, і ні про тіло, — у що́ ви зодя́гнетеся.
<p>23 Бо більше від ї́жі життя, а тіло від одягу.
<p>24 Погляньте на га́йвороння, що не сіють, не жнуть, нема в них комори, ні клуні, — проте Бог їх годує. Скільки ж більше за птахів ви варті!
<p>25 Хто ж із вас, коли жу́риться, добавити зможе до зросту свого <i>бодай</i> ліктя одно́го?
<p>26 Тож коли ви й найменшого не подола́єте, то чого ж ви про інше клопо́четеся?
<p>27 Погляньте на <i>ті он</i> ліле́ї, як вони не пряду́ть, ані тчуть. Але́ говорю́ вам, що й <i>сам</i> Соломон у всій славі своїй не вдягався отак, як одна з них!
<p>28 І коли он траву, що сьогодні на полі, а взавтра до пе́чі вкидається, Бог так зодягає, скільки ж краще <i>зодя́гне</i> Він вас, маловірні!
<p>29 І не шукайте, що́ будете їсти, чи що́ будете пити, і не клопочіться.
<p>30 Бо всього цього́ й люди світу оцьо́го шукають, Отець же ваш знає, що того́ вам потрібно.
<p>31 Шукайте отож Його Царства, а це вам додасться!
<p>32 Не лякайся, черідко мала́, бо сподо́балося Отцю вашому дати вам Царство.
<p>33 Продавайте достатки свої та ми́лостиню подавайте. Робіть кали́тки собі не старі́ючі, — неви́черпний скарб той у небі, куди не закрадається зло́дій, і міль де не то́чить.
<p>34 Бо де скарб ваш, там буде й серце ваше!
<p>35 Нехай підпере́зані будуть вам сте́гна, а світла <i>ручні́</i> позасвічувані!
<p>36 І <i>будьте</i> подібними до людей, що очікують пана свого́, коли ве́рнеться він із весі́лля, щоб, як при́йде й застукає, відчинити негайно йому́.
<p>37 Блаженні раби ті, що пан, коли при́йде, то зна́йде, що пильнують вони! Поправді кажу́ вам: підпере́жеться він і їх посадо́вить, і, підійшовши, буде їм послуго́вувати.
<p>38 І коли при́йде о другій<f>[22]</f> чи при́йде о третій сторо́жі, та зна́йде так само, — блаженні вони!
<p>39 Знайте ж це, що коли б знав госпо́дар, о котрі́й то годині підкра́деться злодій, то він пильнував би, і́ свого б дому не дав підкопати.
<p>40 Тому будьте готові і ви, — бо при́йде Син Лю́дський тієї години, коли ви не ду́маєте!“
<p>41 Озвався ж Петро: „Господи, чи до нас кажеш при́тчу оцю, чи до всіх?“
<p>42 А Господь відказав: „Хто ж тоді вірний і мудрий домоправи́тель, що пан настано́вить його над своїми челя́дниками, щоб давати харч ви́значену своєчасно?
<p>43 Блаженний той раб, що пан його при́йде та зна́йде, що робить він так!
<p>44 Поправді кажу́ вам, що над всім маєтком своїм він поставить його.
<p>45 А коли раб той скаже у серці своїм: „Заба́риться пан мій прийти“, і зачне бити слуг та служниць, їсти та пити та напиватися,
<p>46 то при́йде раба того пан за дня, якого він не сподівається, і о годині, якої не знає, — і розі́тне його пополовині, і визначить долю йому з невірними!
<p>47 А раб той, що знав волю свого госпо́даря, але не приготува́в, ані не вчинив згідно волі його, буде тяжко побитий.
<p>48 Хто ж не знав, а вчинив каригі́дне, буде мало він битий. Тож від кожного, кому да́но багато, багато від нього й жадатимуть. А кому багато пові́рено, від того ще більше жадатимуть.
<p>49 Я прийшов огонь кинути на землю, — і як Я пра́гну, щоб він уже запала́в!
<p>50 Я ж маю христитися хрищенням, — і як Я мучуся, поки те спо́вниться!
<p>51 Чи ви ду́маєте, що прийшов Я мир дати на землю? Ні, кажу вам, але по́діл!
<p>52 Віднині бо п'ятеро в домі одно́му поді́лені бу́дуть: троє супроти двох, і двоє супроти трьох.
<p>53 Стане ба́тько на сина, а син проти батька, мати проти дочки́, а дочка́ проти матері, свекруха навпроти невістки своєї, а невістка навпроти свекрухи!“
<p>54 Промовив же Він і до наро́ду: „Як побачите хмару, що з за́ходу суне, то кажете за́раз: Зближається дощ“, — і так <i>і</i> буває.
<p>55 А коли віє вітер півде́нний, то кажете: „Буде спеко́та“, — і́ буває.
<p>56 Лицеміри, — лице неба й землі розпізна́ти ви вмієте, чому ж не розпізна́єте часу цього?
<p>57 Чого ж і самі по собі ви не судите, що́ справедливе?
<p>58 Бо коли до уря́ду ти йдеш зо своїм супроти́вником, попильнуй з ним зала́годити по дорозі, щоб тебе до судді не потяг він, а суддя щоб прислужникові не віддав тебе, а прислужник щоб не посадив до в'язниці тебе.
<p>59 Поправді кажу́ тобі: Не ви́йдеш ізвідти, поки не віддаси й останнього ше́ляга!“

<h4>13</h4>
<p>1 Того ча́су прийшли були дехто, та й розповіли́ Йому про галіле́ян, що їхню кров Пила́т змішав був із їхніми жертвами.
<p>2 Ісус же сказав їм у відповідь: „Чи ви ду́маєте, що оці галіле́яни, що так постраждали, грішніші були від усіх галіле́ян?
<p>3 Ні, кажу́ вам; та коли не покаєтеся, то загинете всі так!
<p>4 Або ті вісімнадцять, що ба́шта на них завалилась була́ в Сілоа́мі й побила їх, — чи ду́маєте, що ті винні були більш за всіх, що в Єрусалимі живуть?
<p>5 Ні, кажу вам; та коли не покаєтеся, то загинете всі так!“
<p>6 І Він розповів оцю притчу: „Один <i>чоловік</i> у своїм винограднику мав поса́джене фіґове дерево. І прийшов він шукати на ньому плоду, але не знайшов.
<p>7 І сказав винаре́ві: „Оце́ третій рік, відко́ли прихо́джу шукати плоду на цім фіґовім дереві, але не знахо́джу; зрубай його, — нащо й землю марну́є воно?“
<p>8 А той йому в відповідь каже: „Позостав його, пане, і на цей рік, аж поки його обкопа́ю довко́ла, і обкладу <i>його</i> гноєм, —
<p>9 чи року наступного пло́ду не вродить воно. Коли ж ні, то зрубаєш його“.
<p>10 І навчав Він в одній з синагог у суботу.
<p>11 І ось <i>там</i> була́ <i>одна</i> жінка, що вісімнадцять ро́ків мала духа не́мочі, і була скорчена, і не могла ніяк ви́простатись.
<p>12 А Ісус, як побачив її, то покликав до Себе. І сказав їй: „Жінко, — звільнена ти від неду́ги своєї“.
<p>13 І Він руки на неї поклав, — і вона зараз ви́просталась, — і стала сла́вити Бога!
<p>14 Озвався ж старши́й синагоги, обу́рений, що Ісус уздоро́вив у суботу, і сказав до наро́ду: „Є шість день, коли працювати належить, — приходьте тоді та вздоро́влюйтеся, а не дня суботнього“.
<p>15 А Госпо́дь відповів і промовив до нього: „Лицеміре, — хіба́ ж не відв'язує кожен із вас у суботу свого́ вола чи осла від я́сел, і не веде напоїти?
<p>16 Чи ж цю дочку́ Авраамову, яку сатана був зв'язав вісімнадцять ось ро́ків, не належить звільни́ти її суботнього дня від цих пут?“
<p>17 А як Він говорив це, — засоро́милися всі Його супротивники. І тішився ввесь наро́д всіма славними <i>вчинками</i>, які Він чинив!
<p>18 Він же промовив: „До чо́го подібне Царство Боже, і до чо́го його прирівняю?
<p>19 Подібне воно до гірчи́чного зе́рна, що взяв чоловік і посіяв його в своїм са́ді. І воно виросло, і деревом стало, і „ку́блилось птаство небесне на ві́ттях його“.
<p>20 І зно́ву сказав Він: „Із чим порівняю Я Боже Царство?
<p>21 Подібне до ро́зчини, що її бере жінка, і кладе на три мірки муки, аж поки все вки́сне“.
<p>22 І прохо́див містами та се́лами Він і навчав, до Єрусалиму просту́ючи.
<p>23 І озвався до Нього один: „Господи, — хіба буде мало спасе́них?“ А Він відказав їм:
<p>24 „Силку́йтеся ввійти тісни́ми ворі́тьми, бо кажу́ вам, — багато-хто будуть намага́тися ввійти, — та не зможуть!
<p>25 Як устане Госпо́дар та двері замкне́, ви зачне́те висто́ювати ізнадво́ру, та стукати в двері й казати: „Господи, — відчини нам!“ А Він вам у відповідь скаже: „Не знаю Я вас, звідки ви!“
<p>26 Тоді станете ви говорити: „Ми їли й пили перед Тобою і на вулицях наших навчав Ти“.
<p>27 А Він <i>вам</i> відкаже: „Говорю́ вам, — не знаю Я, звідки ви. „Відійдіть від Мене всі, хто чинить неправду!“
<p>28 Буде плач там і скре́гіт зубів, як побачите ви Авраама, та Ісака та Якова, та пророків усіх в Царстві Божім, себе ж — вигнаних геть.
<p>29 І при́йдуть <i>інші</i> від сходу й захо́ду, і пі́вночі й пі́вдня, і при столі́ в Царстві Божім засядуть!
<p>30 І ось, є останні, що стануть за перших, і є перші, що стануть останніми!“
<p>31 Тієї години підійшли дехто з фарисеїв, і сказали Йому: „Вийди собі, і піди звідси, — хоче бо І́род убити Тебе“.
<p>32 А Він відказав їм: „Ідіть і скажіть тому ли́сові: Ось де́монів Я виганяю, і чиню вздоро́влення, — сьогодні та взавтра, а третього <i>дня</i> закінчу́.
<p>33 Однак, Мені треба ходити сьогодні та взавтра, і ча́су найближчого, бо згинути не може пророк поза Єрусалимом.
<p>34 Єрусалиме, Єрусалиме, що вбиваєш пророків та камену́єш посла́них до тебе! Скільки раз Я хотів позбирати дітей твоїх, як <i>та</i> квочка збирає під крила курча́ток своїх, — та ви не захотіли!
<p>35 Ось „ваш дім зостається порожній для вас!“ Говорю́ бо Я вам: Ви мене не побачите, аж поки не наста́не, що скажете: „Благослове́нний, Хто йде в Господнє Ім'я́!“

<h4>14</h4>
<p>1 І сталось, що Він у суботу ввійшов був до дому одно́го з фарисейських старши́н, щоб хліба спожити, а вони назира́ли за Ним.
<p>2 І ото перед Ним був один чоловік, слабий на водя́нку.
<p>3 Ісус же озвався й сказав до зако́нників та фарисеїв: „Чи вздоровляти в суботу годи́ться чи ні?“
<p>4 Вони ж мовчали. А Він, доторкну́вшись, уздоровив його та відпустив.
<p>5 І сказав Він до них: „Коли осел<f>[23]</f> або віл котро́гось із вас упаде́ до крини́ці, то хіба він не витягне зараз його дня суботнього?“
<p>6 І вони не могли відповісти на це.
<p>7 А як Він спостері́г, як вони собі перші місця вибирали, то сказав до запро́шених притчу:
<p>8 „Коли́ хто покличе тебе на весі́лля, не сідай на першому місці, щоб не трапився хто поважні́ший за тебе з покли́каних,
<p>9 і щоб той, хто покликав тебе та його, не прийшов і тобі не сказав: „Поступи́ся цьому місцем!“ І тоді ти із соромом станеш займати місце останнє.
<p>10 Але як ти будеш запро́шений, то приходь, і сідай на останньому місці, щоб той, хто покликав тебе, підійшов і сказав тобі: „При́ятелю, — сідай вище!“ Тоді буде честь тобі перед покли́каними з тобою.
<p>11 Хто́ бо підно́ситься — буде впоко́рений, а хто впокоря́ється — той піднесе́ться“.
<p>12 А тому́, хто Його був покликав, сказав Він: „Коли ти справляєш обід чи вече́рю, не клич дру́зів своїх, ні братів своїх, ані своїх ро́дичів, ні сусідів багатих, щоб так само й вони коли не запросили тебе, — і буде взає́мна ві́дплата тобі.
<p>13 Але, як справляєш гости́ну, клич убогих, калік, кривих та сліпих,
<p>14 і бу́деш блаженний, бо не мають вони чим віддати тобі, — віддасться ж тобі за воскресі́ння праведних!“
<p>15 Як почув це один із отих, що сиділи з Ним при столі, то до Нього сказав: „Блаженний, хто хліб споживатиме в Божому Царстві!“
<p>16 Він же промовив до нього: „Один чоловік споряди́в був велику вече́рю, і запросив багатьох.
<p>17 І послав він свого раба ча́су вече́рі сказати запро́шеним: „Ідіть, бо вже все нагото́вано“.
<p>18 І зараз усі почали́ відмовлятися. Перший сказав йому: „Поле купив я, і маю потребу піти та оглянути його. Прошу́ тебе, — вибач мені!“
<p>19 А другий сказав: „Я купив <i>собі</i> п'ять пар волів, — і йду спро́бувати їх. Прошу́ тебе, — вибач мені!“
<p>20 І знов інший сказав: „Одружився <i>ось</i> я, і через те я не мо́жу прибути“.
<p>21 І вернувся той раб і па́нові своєму про все розпо́вів. Розгнівавсь госпо́дар тоді, та й сказав до свого раба: „Піди швидко на вулиці та на завулки міські́, і приведи́ сюди вбогих, і калік, і сліпих, і кривих“.
<p>22 І <i>згодом</i> раб повідо́мив: „Пане, сталося так, як звелів ти, та мі́сця є ще“.
<p>23 І сказав пан рабові: „Піди на дороги й на за́городи, та й си́луй прийти, щоб напо́внився дім мій.
<p>24 Кажу́ бо я вам, що жоден із запрошених му́жів тих не покушту́є моєї вечері. Бо багато покли́каних, та ви́браних мало!“
<p>25 Ішло ж з Ним багато людей. І, звернувшись, сказав Він до них:
<p>26 „Коли хто прихо́дить до Мене, і не знена́видить свого батька та матері, і дружи́ни й дітей, і братів і сесте́р, а до того й своє́ї душі́,<f>[24]</f> — той не може буть учнем Моїм!
<p>27 І хто свого хреста не несе, і не йде вслід за Мною, — той не може бути учнем Моїм!
<p>28 Хто бо з вас, коли башту поставити хоче, перше не сяде й вида́тків не ви́рахує, — чи має потрібне на ви́конання,
<p>29 щоб, коли покладе він основу, але докінчи́ти не зможе, усі, хто побачить, не стали б сміятися з нього,
<p>30 говорячи: „Чоловік цей почав будувати, але докінчи́ти не міг“.
<p>31 Або який цар, ідучи́ на війну супроти царя іншого, перше не сяде порадитися, чи спромо́жен він із десятьма́ тисячами стріти того, хто йде з двадцятьма́ тисячами проти нього?
<p>32 Коли ж ні, то, як той ще дале́ко, шле посольство до нього та й просить про мир.
<p>33 Так ото й кожен із вас, який не зречеться усьо́го, що має, не може бути учнем Моїм.
<p>34 Сіль — добра річ. Коли ж сіль несолоною стане, чим приправити її?
<p>35 Ні на землю, ні на гній не потрібна вона, — її геть викидають. Хто має ву́ха, щоб слухати, — нехай слу́хає!“

<h4>15</h4>
<p>1 Наближа́лись до Нього всі ми́тники й грі́шники, щоб послу́хати Його.
<p>2 Фарисеї ж та книжники нарікали й казали: „Приймає Він грішників та з ними їсть“.
<p>3 А Він їм розповів оцю притчу, говорячи:
<p>4 „Котрий з вас чоловік, мавши сотню овець і загубивши одну з них, не покине в пустині тих дев'ятидесяти́ й дев'яти́, та й не пі́де <i>шукати</i> загинулої, аж поки не зна́йде її?
<p>5 А знайшовши, кладе на раме́на свої та радіє.
<p>6 І, прийшовши додому, скликає він дру́зів і сусідів, та й каже до них: „Радійте зо мною, бо знайшов я вівцю свою <i>тую</i> загу́блену“.
<p>7 Говорю вам, що так само на небі радітимуть <i>більш</i> за одно́го грішника, що кається, аніж за дев'ятдесятьо́х і дев'ятьо́х праведників, що не потребу́ють покая́ння!...
<p>8 Або яка жінка, що має десять драхм, коли згубить драхму одну, не засвічує світла, і не мете хати, і не шукає уважно, аж поки не зна́йде?
<p>9 А знайшовши, кличе при́ятельок та сусідок та каже: „Радійте зо мною, бо знайшла я загу́блену дра́хму!“
<p>10 Так само, кажу вам, радість буває в Божих анголі́в за одного грішника, який кається“.
<p>11 І Він оповів: „У чоловіка одно́го було́ два сини.
<p>12 І молодший із них сказав ба́тькові: „Дай мені, батьку, належну частину маєтку!“ І той поділив поміж ними маєток.
<p>13 А по небагатьох днях зібрав син молодший усе, та й подавсь до далекого кра́ю, і розтратив маєток свій там, живучи́ марнотра́тно.
<p>14 А як він усе прожив, настав голод великий у тім кра́ї, — і він став бідува́ти.
<p>15 І пішов він тоді і пристав до одно́го з мешка́нців тієї землі, а той вислав його на поля́ свої па́сти свине́й.
<p>16 І бажав він напо́внити шлунка свого <i>хоч</i> стручка́ми, що їли їх свині, та ніхто не давав <i>їх</i> йому́.
<p>17 Тоді він спам'ята́вся й сказав: „Скільки в батька мого наймиті́в мають хліба аж на́дмір, а я отут з голоду гину!
<p>18 Устану, і піду́ я до батька свого, та й скажу йому: „Прогрішився я, отче, против неба та су́проти тебе.
<p>19 Недостойний я вже зватись сином твоїм; прийми ж мене, як одно́го з своїх наймитів“.
<p>20 І, вставши, пішов він до ба́тька свого́. А коли він далеко ще був, його ба́тько вгледів його, — і перепо́внився жа́лем: і побіг він, і кинувсь на шию йому, і зачав цілувати його!
<p>21 І озвався до нього той син: „Прогрішився я, отче, против неба та супроти тебе, і недостойний вже зватися сином твоїм“.
<p>22 А батько рабам своїм каже: „Принесіть негайно одежу найкращу, і його зодягні́ть, і персня подайте на руку йому, а санда́лі на но́ги.
<p>23 Приведіть теля відгодо́ване та заколіть, — будемо їсти й радіти,
<p>24 бо цей син мій був мертвий — і ожив, був пропав — і знайшовся!“ І почали веселитись вони.
<p>25 А син ста́рший його був на полі. І коли він ішов й наближа́вся до дому, почув музи́ки та танці.
<p>26 І покли́кав одно́го зо слуг, та й спитав: „Що це таке?“
<p>27 А той каже йому: „То вернувся твій брат, і твій ба́тько звелів заколоти теля відгодо́ване, — бож здоровим його він прийняв“.
<p>28 І розгнівався той, — і ввійти не хотів. Тоді вийшов батько його й став просити його.
<p>29 А той відповів і до батька сказав: „Ото, стільки ро́ків служу́ я тобі, і ніко́ли нака́зу твого не пору́шив, — ти ж ніко́ли мені й козеняти не дав, щоб із при́ятелями своїми поті́шився я.
<p>30 Коли ж син твій вернувся оцей, що проїв твій маєток із блудни́цями, — ти для нього звелів заколоти теля відгодо́ване“.
<p>31 І сказав він йому: „Ти за́вжди зо мною, дитино, і все моє — то твоє!
<p>32 Веселитись та тішитись треба було́, бо цей брат твій був мертвий — і ожив, був пропав — і знайшовся!“

<h4>16</h4>
<p>1 Оповів же Він й учням Своїм: „Один чоловік був багатий, і мав управи́теля, що оска́ржений був перед ним, ніби він перево́дить маєток його.
<p>2 І він покликав його, і до нього сказав: „Що́ це чую про тебе? Дай звіт про своє управи́тельство, бо більше не зможеш рядити“.
<p>3 І управи́тель почав міркувати собі: „Що́ я маю робити, коли пан управи́тельство відійме від мене? Копати не можу, просити соромлюсь.
<p>4 Знаю, що́ я зроблю́, щоб мене прийняли́ до домів своїх, коли буду я ски́нений із управи́тельства“.
<p>5 І закликав він на́різно кожного з боржників свого пана, та й питається першого: „Скільки винен ти панові моєму?“
<p>6 А той відказав: „Сто кадок оливи“. І сказав він йому: „Візьми <i>ось</i> розписку свою, швидко сідай та й пиши: п'ятдеся́т“.
<p>7 А потім питається другого: „А ти скільки винен?“ І той відказав: „Сто кірців пшениці“. І сказав він йому: „Візьми <i>ось</i> розписку свою й напиши: вісімдеся́т“.
<p>8 І пан похвалив управи́теля цього невірного, що він мудро вчинив. Бо сини цього світу в своїм поколінні мудріші, аніж сини світла.
<p>9 І Я вам кажу́: „Набувайте дру́зів собі від багатства<f>[25]</f> неправедного, щоб, коли промине́ться воно, прийняли вас до вічних осель.
<p>10 Хто вірний в найменшому, — і в великому вірний; і хто несправедливий в найменшому, — і в великому несправедливий.
<p>11 Отож, коли в несправедливім багатстві ви не були вірні, — хто вам правдиве довірить?
<p>12 І коли ви в чужому не були́ вірні, — хто ваше вам дасть?
<p>13 Жа́ден раб не може служи́ть двом панам, — бо або одно́го знена́видить, а другого буде любити, або буде триматись одного, а другого зне́хтує. Не можете Богові й мамо́ні<f>[26]</f> служити!“
<p>14 Чули все це й фарисеї, що були́ сріблолюбці, та й стали сміятися з Нього.
<p>15 Він же промовив до них: „Ви себе видаєте за праведних перед людьми́, але ваші серця знає Бог. Що бо високе в людей, те перед Богом гидо́та.
<p>16 Зако́н і Пророки <i>були</i> до Івана; відтоді Царство Боже благовісти́ться, і кожен силку́ється втиснутись в ньо́го.
<p>17 Легше небо й земля промине́ться, аніж одна риса з Зако́ну загине.
<p>18 Кожен, хто дружи́ну свою відпускає, і бере <i>собі</i> іншу, той чинить пере́люб. І хто побереться з тією, яку хто відпустив, той чинить пере́люб.
<p>19 Один чоловік був багатий, і зодягався в порфі́ру й віссо́н, і щоденно розкішно бенкетува́в.
<p>20 Був і вбогий один, на ім'я́ <i>йому</i> Ла́зар, що лежав у воріт його, стру́пами вкритий,
<p>21 і бажав годува́тися кри́шками, що зо сто́лу багатого падали; пси ж прихо́дили й рани лизали йому́.
<p>22 Та ось сталось, що вбогий умер, — і на Авраамове ло́но<f>[27]</f> відне́сли його анголи́. Умер же й багатий, — і його поховали.
<p>23 І, те́рплячи муки в аду́, звів він очі свої, та й побачив здаля Авраама та Лазаря на лоні його.
<p>24 І він закричав та сказав: „Змилуйся, отче Аврааме, надо мною, і пошли <i>мені</i> Ла́заря, — нехай умочить у воду кінця свого пальця, і мого язика́ прохоло́дить, бо я мучуся в по́лум'ї цім!“
<p>25 Авраам же промовив: „Згадай, сину, що ти вже прийняв за життя свого добре своє, а Лазар так само — лихе; тепер він тут ті́шиться, а ти мучишся.
<p>26 А крім того всього́, поміж нами та вами велика безо́дня поста́влена, так що ті, що хо́чуть, перехо́дити не можуть ізвідси до вас, ані не переходять ізвідти до нас“.
<p>27 А він відказав: „Отож, отче, благаю тебе, щоб його ти послав у дім ба́тька мого,
<p>28 бо п'ятьох братів маю, — хай він їм засві́дчить, щоб і вони не прийшли на це місце стражда́ння!“
<p>29 Авраам же сказав: „Вони мають Мойсея й Пророків, — нехай слухають їх!“
<p>30 А він відказав: „Ні ж бо, отче Аврааме, — але коли при́йде хто з мертвих до них, то покаються“.
<p>31 Йому ж він відказав: „Як Мойсея й Пророків не слухають, то коли хто й із мертвих воскресне, — не йня́тимуть віри!“

<h4>17</h4>
<p>1 І сказав Він до учнів Своїх: „Неможливо, щоб спокуси не мали прийти; але горе тому́, через кого приходять вони!
<p>2 Краще б такому було́, коли б жо́рно млино́ве на шию йому почепити та й кинути в море, аніж щоб спокусив він одно́го з мали́х цих!
<p>3 Уважайте на себе! Коли провини́ться твій брат, докори́ йому, а коли він покається, то вибач йому.
<p>4 І хоча б сім раз денно він провинивсь проти тебе, і сім раз звернувся до тебе, говорячи: „Каюся“, — вибач йому́!“
<p>5 І сказали апо́столи Господу: „Дода́й Ти нам віри!“
<p>6 А Господь відказав: „Коли б мали ви віру, <i>хоч</i> як зе́рно гірчи́чне, і сказали шовко́виці цій: „Ви́рвися з коренем і посадися до моря“, — то й послухала б вас!
<p>7 Хто ж із вас, мавши раба, що оре́ чи пасе, скаже йому, як він ве́рнеться з поля: „Негайно йди та сідай до столу“?
<p>8 Але чи ж не скаже йому: „Приготуй що вече́ряти, і підпережись, і мені прислуго́вуй, аж поки я їстиму й питиму, а пото́му ти сам будеш їсти та пити“?
<p>9 Чи ж він дякує тому рабові, що наказане виконав?
<p>10 Так і ви, коли зробите все вам нака́зане, то кажіть: „Ми — нікчемні раби, бо зробили <i>лиш</i> те, що повинні зробити були́!“
<p>11 І сталось, коли Він ішов до Єрусалиму, то прохо́див поміж Самарі́єю та Галілеєю.
<p>12 І, коли вхо́див до одно́го села, перестріли Його десять мужів, слаби́х на проказу, що стали здалека.
<p>13 І голос піднесли вони та й казали: „Ісусе, Наставнику, — змилуйсь над нами!“
<p>14 І, побачивши <i>їх</i>, Він промовив до них: „Підіть і покажіться священикам!“ І сталось, коли вони йшли, то очи́стились.
<p>15 Один же з них, як побачив, що видужав, то верну́вся, і почав гучни́м голосом сла́вити Бога.
<p>16 І припав він обличчям до ніг Його, складаючи дяку Йому. А то самаряни́н був...
<p>17 Ісус же промовив у відповідь: „Чи не десять очи́стилось, — а дев'ять же де́?
<p>18 Чому́ не вернулись вони хвалу́ Богові віддати, крім цього́ чужинця?“
<p>19 І сказав Він йому: „Підведися й іди: твоя віра спасла тебе!“
<p>20 А як фарисеї спитали Його, коли Царство Боже при́йде, то Він їм відповів і сказав: „Царство Боже не при́йде помітно,
<p>21 і не скажуть: „Ось тут“, або: „Там“. Бо Боже Царство всере́дині вас!“
<p>22 І сказав Він до учнів: „Прийдуть дні, коли побажаєте бачити один з днів Сина Лю́дського, — та не побачите.
<p>23 І скажуть до вас: „Ось тут“, чи: „Ось там“, — не йдіть, і <i>за ним</i> не біжіть!
<p>24 Бо як бли́скавка, бли́снувши, світить із о́дного кра́ю під небом до другого кра́ю під небом, так буде Свого дня й Син Лю́дський.
<p>25 А перше належить багато страждати Йому, і відцурається рід цей від Нього.
<p>26 І, як було за днів Но́євих, то буде так само й за днів Сина Лю́дського:
<p>27 їли, пили, женилися, заміж вихо́дили, аж до того дня, коли „Ной увійшов до ковче́гу“; прийшов же потоп, — і всіх вигубив.
<p>28 Так само, як було за днів Ло́тових: їли, пили, купували, продавали, садили, будували;
<p>29 того ж дня, як Лот вийшов із Содо́му, — огонь із сіркою з неба лину́в, і всіх погубив.
<p>30 Так буде й того дня, як Син Лю́дський з'я́виться!
<p>31 Хто буде того дня на домі, а речі його <i>будуть</i> у домі, нехай їх забрати не зла́зить. Хто ж на полі, так само нехай назад не верта́ється, —
<p>32 пам'ятайте про Ло́тову дружи́ну!
<p>33 Хто дба́тиме зберегти свою душу,<f>[28]</f> — той погубить її, а коли хто погубить, — той оживить її.
<p>34 Кажу вам: удвох будуть ночі тієї на о́дному ліжкові: один ві́зьметься, а другий поли́шиться.
<p>35 Дві моло́тимуть ра́зом, — одна ві́зьметься, а друга полишиться.
<p>36 Двоє будуть на полі, — один ві́зьметься, а другий полишиться!“
<p>37 І казали вони Йому в відповідь: „Де, Господи?“ А Він відказав їм: „Де труп, там зберуться й орли“.

<h4>18</h4>
<p>1 І Він розповів їм і притчу про те, що треба молитися за́вжди, і не занепада́ти духом,
<p>2 говорячи: „У місті якомусь суддя був один, що Бога не боявся, і людей не соро́мився.
<p>3 У тому ж місті вдова перебува́ла, що до нього ходила й казала: „Оборони мене від мого супроти́вника!“
<p>4 Але він довгий час не хотів. А зго́дом сказав сам до се́бе: „Хоч і Бога я не боюся, і людей не соро́млюся,
<p>5 але через те, що вдовиця оця докучає мені, то візьму́ в оборону її, щоб вона без кінця не ходила, і не докучала мені“.
<p>6 І промовив Господь: „Чи чуєте, що́ говорить суддя цей неправедний?
<p>7 А чи ж Бог в оборону не ві́зьме обра́них Своїх, що голосять до Нього день і ніч, хоч і ба́риться Він щодо них?
<p>8 Кажу вам, що Він їм незаба́ром подасть оборону! Та Син Лю́дський, як при́йде, чи Він на землі зна́йде віру?“
<p>9 А для деяких, що були себе певні, що вони ніби праведні, і за ніщо́ мали інших, Він притчу оцю розповів.
<p>10 „Два чоловіки до храму ввійшли помолитись, — один фарисе́й, а другий <i>був</i> ми́тник.
<p>11 Фарисей, ставши, так молився про себе: „Дякую, Боже, Тобі, що я не такий, як інші люди: зди́рщики, неправедні, перелю́бні, або як цей ми́тник.
<p>12 Я по́щу два ра́зи на тиждень, даю десятину з усьо́го, що тільки надба́ю!“
<p>13 А ми́тник здалека стояв, та й очей навіть звести до неба не смів, але бив себе в груди й казав: „Боже, будь милости́вий до мене грішного!“
<p>14 Говорю́ вам, що цей повернувся до дому свого більш виправданий, аніж той. Бо кожен, хто підно́ситься, — буде пони́жений, хто ж понижа́ється, — той піднесе́ться“.
<p>15 До Нього ж прино́сили й немовлят, щоб до них доторкнувся, а учні, побачивши, їм докоряли.
<p>16 А Ісус їх покликав та й каже: „Пустіте дітей, щоб до Мене прихо́дили, і не забороняйте їм, — бо таких Царство Боже.
<p>17 Поправді кажу́ вам: Хто Божого Царства не при́йме, як дитя, той у нього не вві́йде!“
<p>18 І запитався Його один і́з нача́льникі́в, говорячи: „Учителю Добрий, що робити мені, щоб вспадкува́ти вічне життя?“
<p>19 Ісус же йому відказав: „Чого звеш Мене Добрим? Ніхто не є Добрий, — тільки Сам Бог!
<p>20 Знаєш заповіді: „Не чини пере́любу, не вбивай, не кради́, не свідку́й неправдиво, шануй свого батька та матір“.
<p>21 А він відказав: „Усе́ це я виконав від юна́цтва свого́!“
<p>22 Як почув це Ісус, то промовив до нього: Одно́го тобі ще бракує: Розпро́дай усе, що ти маєш, і вбогим роздай, — і матимеш скарб <i>свій</i> на небі. Вертайся тоді, та й іди вслід за Мною!“
<p>23 А він, коли почув це, то засумував, бо був ве́льми багатий.
<p>24 Як побачив Ісус, що той засумував, то промовив: „Як тяжко багатим увійти в Царство Боже!
<p>25 Бо верблю́дові легше пройти через го́лчине<f>[29]</f> ву́шко, ніж багатому в Боже Царство ввійти“.
<p>26 Ті ж, що чули, спитали: „Хто́ ж тоді може спасти́ся?“
<p>27 А Він відповів: „Неможливе лю́дям — можливе для Бога!“
<p>28 І промовив Петро: „От усе ми покинули, — та й пішли за Тобою слідо́м“.
<p>29 А Ісус відказав їм: „Поправді кажу́ вам: Немає такого, щоб покинув <i>свій</i> дім, або дружи́ну, чи братів, чи батьків, чи дітей ради Божого Царства,
<p>30 і не одержав би значно більш цього́ ча́су, а в віці наступнім — життя вічне“.
<p>31 І, взявши Дванадцятьо́х, промовив до них: „Оце в Єрусалим ми йдемо́, і все здійсни́ться, що́ писали Пророки про Лю́дського Сина.
<p>32 Бо Він ви́даний буде поганам, і буде осмі́яний, і покривджений, і опльо́ваний.
<p>33 і, збичува́вши, уб'ють Його, — але третього дня Він воскресне!“
<p>34 Та з цього нічо́го вони не збагну́ли, і ця річ<f>[30]</f> перед ними закрита була́, і ска́заного вони не розуміли.
<p>35 І сталось, як Він наближа́вся був до Єрихо́ну, один невидю́щий сидів при дорозі й просив.
<p>36 А коли він прочув, що проходить наро́д, то спитався: „Що́ це таке?“
<p>37 А йому відказали, що проходить Ісус Назаряни́н.
<p>38 І став він кричати й казати: „Ісусе, Сину Давидів, — змилуйся надо мною!“
<p>39 А ті, що попе́реду йшли, сварились на нього, щоб він замо́вк, а він іще більше кричав: „Сину Давидів, — змилуйся надо мною!“
<p>40 І спинився Ісус, і привести його до Себе звелів. А коли той набли́зивсь до Нього, то Він запитався його:
<p>41 „Що́ ти хочеш, щоб зробив Я тобі?“ А той відповів: „Господи, — нехай стану видю́щим!“
<p>42 Ісус же до нього сказав. „Стань видющий! Твоя віра спасла тебе!“
<p>43 І зараз видю́щим той став, і пішов вслід за Ним, прославляючи Бога. А всі люди, бачивши <i>це</i>, віддали́ хвалу Богові.

<h4>19</h4>
<p>1 І, ввійшовши <i>Ісус</i>, переходив через Єрихо́н.
<p>2 І ось чоловік, що звався Закхе́й, — він був старши́й над ми́тниками, і був багатий, —
<p>3 бажав ба́чити Ісуса, хто Він, але з-за наро́ду не міг, — бо мали́й був на зріст.
<p>4 І, забігши вперед, він виліз на фіґове дерево, щоб бачити Його, бо Він мав побіч нього прохо́дити.
<p>5 А коли на це місце Ісус підійшов, то поглянув уго́ру до нього й промовив: „Закхе́ю, — зійди за́раз додо́лу, бо сьогодні потрібно Мені бути в домі твоїм!“
<p>6 І той зараз додо́лу ізліз, і прийняв Його з радістю.
<p>7 А всі, як побачили <i>це</i>, почали нарікати, і казали: „Він до грішного мужа в гости́ну зайшов!“
<p>8 Став же Закхе́й та й промовив до Господа: „Господи, половину маєтку свого́ я віддам ось убогим, а коли кого скри́вдив був чим, — верну вче́тверо“.
<p>9 Ісус же промовив до нього: „Сьогодні на дім цей спасі́ння прийшло, бо й він син Авраамів.
<p>10 Син бо Лю́дський прийшов, щоб знайти та спасти, що загинуло!“
<p>11 Коли ж вони слухали це, розповів Він іще одну при́тчу, бо Він був недалеко від Єрусалиму, вони ж ду́мали, що об'я́виться Боже Царство тепер.
<p>12 Отож Він сказав: „Один чоловік, роду славного, відправлявся в далеку країну, щоб царство прийняти й вернутись.
<p>13 І покликав він десятьох своїх рабів, дав їм десять мін,<f>[31]</f> і сказав їм: „Торгуйте, аж поки верну́ся“.
<p>14 Та його громадяни його нена́виділи, і послали посланців услід за ним, кажучи: „Не хочемо, щоб він був над нами царем“.
<p>15 І сталось, коли він верну́вся, як царство прийняв, то звелів посклика́ти рабів, яким срі́бло роздав, щоб довідатися, хто́ що набув.
<p>16 І перший прийшов і сказав: „Пане, міна твоя принесла́ десять мін“.
<p>17 І відказав він йому: „Гаразд, рабе добрий! Ти в мало́му був вірний, — володій десятьма́ містами“.
<p>18 І другий прийшов і сказав: „Пане, твоя міна п'ять мін принесла́“.
<p>19 Він же сказав і тому́: „Будь і ти над п'ятьма́ містами“.
<p>20 І ще інший прийшов і сказав: „Пане, ось міна твоя, що я мав її сховану в хустці.
<p>21 Я бо боявся тебе, — ти ж бо люди́на жорсто́ка: береш, чого не поклав, і жнеш, чого не посіяв“.
<p>22 І відказав той йому: „Уста́ми твоїми, злий рабе, суджу́ я тебе! Ти знав, що я — жорстока люди́на, беру́, чого не поклав, і жну, чого не посіяв.
<p>23 Чому́ ж не віддав ти міня́льникам срі́бла мого, — і я, повернувшись, узяв би своє із прибу́тком?“
<p>24 І сказав він присутнім: „Візьміть міну від нього, та дайте тому́, хто десять мін має“.
<p>25 І відказали йому: „Пане, — він десять мін має“.
<p>26 Говорю́ бо я вам: „Кожному, хто має, то дасться йому, хто ж не має, — забереться від нього і те, що він має.
<p>27 А тих ворогів моїх, які не хотіли, щоб царював я над ними, приведіте сюди, — і на оча́х моїх їх повбивайте“.
<p>28 А як це оповів, Він далі пішов, простуючи в Єрусалим.
<p>29 І ото, як набли́зився до Вітфагі́ї й Віфа́нії, на горі, що Оли́вною зветься, Він двох учнів послав,
<p>30 наказуючи: „Ідіть у село, яке перед вами; увійшовши до нього, зна́йдете прив'язане осля́, що на нього ніко́ли ніхто із людей не сідав. Відв'яжіть його, і приведіть.
<p>31 Коли ж вас хто спитає: „На́що відв'язуєте?“, відкажіть тому так: „Госпо́дь потребу́є його“.
<p>32 Посланці́ ж відійшли, — і знайшли, як Він їм був сказав.
<p>33 А коли осля стали відв'язувати, хазяї́ його їх запитали: „На́що осля ви відв'язуєте?“
<p>34 Вони ж відказали: „Господь потребу́є його“.
<p>35 І вони привели́ до Ісуса його, і, поклавши одежу свою на осля, посадили Ісуса.
<p>36 Коли ж Він їхав, вони простила́ли одежу свою по дорозі.
<p>37 А як Він наближався вже до сходу з гори Оливної, то ввесь на́товп учнів, радіючи, почав гучним голосом Бога хвалити за всі чуда, що бачили,
<p>38 кажучи: „Благослове́нний Цар, що йде у Господнє Ім'я́! Мир на небеса́х, і слава на висоті!“
<p>39 А деякі фарисеї з народу сказали до Нього: „Учителю, — заборони́ Своїм учням!“
<p>40 А Він їм промовив у відповідь: „Кажу вам, що коли ці замо́вкнуть, то каміння кричатиме!“
<p>41 І коли Він набли́зився, і місто побачив, то заплакав за ним,
<p>42 і сказав: „О, якби й ти хоч цього дня пізнало, що <i>потрібне</i> для миру тобі! Та тепер від очей твоїх сховане <i>це</i>.
<p>43 Бо при́йдуть на тебе <i>ті</i> дні, і твої вороги тебе ва́лом ото́чать, і обля́жуть тебе, і стиснуть тебе звідусю́ди.
<p>44 І зрівняють з землею тебе, і <i>поб'ють</i> твої діти в тобі, і не позоста́влять у тобі каменя на камені, бо не зрозуміло ти ча́су відвідин твоїх“.
<p>45 А коли Він у храм увійшов, то почав виганяти продавці́в,
<p>46 до них кажучи: „Написано: „Дім Мій — дім молитви“, а ви з нього зробили „пече́ру розбійників“.
<p>47 І Він кожного дня у храмі навчав. А первосвященики й книжники й найважні́ші з наро́ду шукали, щоб Його погубити,
<p>48 але не знахо́дили, що вчинити Йому, бо ввесь наро́д горнувся до Нього та слухав Його.

<h4>20</h4>
<p>1 І сталось одно́го з тих днів, як навчав Він у храмі людей, та Добру Нови́ну звіщав, прийшли первосвященики й книжники з старшими,
<p>2 та й до Нього промовили, кажучи: „Скажи нам, якою вла́дою Ти чиниш оце? Або хто Тобі вла́ду цю дав?“
<p>3 І промовив до них Він у відповідь: „Запитаю й Я вас одну річ, — і відповідайте Мені:
<p>4 Іванове хрищення з неба було́, чи від людей?“
<p>5 Вони ж міркували собі й говорили: „Коли скажемо: „З неба“, відкаже: „Чого ж ви йому не повірили?“
<p>6 А як скажемо: „Від людей“, то всі люди камінням поб'ють нас, бо були переко́нані, що Іван — то пророк“.
<p>7 І вони відповіли, що не знають, ізвідки.
<p>8 А Ісус відказав їм: „То й Я не скажу́ вам, якою вла́дою Я це чиню́“.
<p>9 І Він розповідати почав людям при́тчу оцю. „Один чоловік насадив виноградника, і віддав його винаря́м, та й відбув на час довший.
<p>10 А <i>певного</i> ча́су послав він раба до <i>своїх</i> винарі́в, щоб дали йому <i>частку</i> з плоді́в виноградника. Та побили його винарі, і відіслали ні з чим.
<p>11 І знову послав він <i>до них</i> раба і́ншого, а вони й того збили й знева́жили, — та й відіслали ні з чим.
<p>12 І послав він ще третього, а вони й того зранили й вигнали.
<p>13 Сказав тоді пан виноградника: „Що́ маю робити? Пошлю свого сина улю́бленого, — може його посоро́мляться“.
<p>14 Винарі́ ж, як його вгледіли, міркували собі та казали: „Це спадкоє́мець; ходім, замордуймо його, щоб спа́дщина наша була́“.
<p>15 І вони його вивели за виноградника, та й убили... Що́ ж зробить їм пан виноградника?
<p>16 Він при́йде та й вигубить цих винарів, виноградника ж іншим віддасть“. Слухачі ж повіли́: „Нехай <i>цього</i> не станеться!“
<p>17 А Він глянув на них та й сказав: „Що ж оце, що написане: „Камінь, що його будівничі відкинули, той нарі́жним став каменем!
<p>18 Кожен, хто впаде́ на цей камінь — розі́б'ється, а на кого він сам упаде́, — то розчавить його́“.
<p>19 А книжники й первосвященики руки на Нього хотіли накласти тієї години, але побоялись наро́ду. Бо вони розуміли, що про них Він цю притчу сказав.
<p>20 І вони слідкували <i>за Ним</i>, і підіслали підгля́дачів, які праведних із себе вдавали, щоб зловити на слові Його, і Його видати урядові й вла́ді намісника.
<p>21 І вони запитали Його та сказали: „Учителю, знаємо ми, що Ти добре говориш і навчаєш, і не дивишся на обли́ччя, але наставляєш на Божу дорогу правдиво.
<p>22 Чи годи́ться давати податок для ке́саря, чи ні?“
<p>23 Знаючи ж їхню хитрість, сказав Він до них: „Чого ви Мене випробо́вуєте?
<p>24 Покажіте дина́рія Мені. Чий образ і напис він має?“ Вони відказали: „Кесарів“.
<p>25 А Він їм відказав: „Тож віддайте ке́сареве — ке́сареві, а Богові — Боже!“
<p>26 І не могли вони перед людьми́ зловити на слові Його. І дивува́лись вони з Його відповіді, та й замовкли.
<p>27 І підійшли дехто із саддукеїв, що твердять, ніби немає воскресі́ння, і запитали Його,
<p>28 та сказали: „Учителю, Мойсей написав нам: „Як умре кому брат, який має дружи́ну, а помре бездітний, — то нехай його брат візьме дружи́ну, і відно́вить насіння для брата свого“.
<p>29 Було ж сім братів. І перший, узявши дружи́ну, бездітний умер.
<p>30 І другий узяв був ту дружи́ну, та й той вмер бездітний.
<p>31 І третій узяв був її, так само й усі се́меро, — і вони дітей не позоставили, та й повмирали.
<p>32 А по всіх умерла й жінка.
<p>33 А в воскресі́нні котро́му із них вона дружи́ною буде? Бо семеро мали за дружину її“.
<p>34 Ісус же промовив у відповідь їм: „Женяться й заміж виходять сини цього віку.
<p>35 А ті, що будуть достойні того віку й воскресі́ння з мертвих, — не будуть ні женитись, ні заміж вихо́дити,
<p>36 ні вмерти вже не можуть, бо рівні вони ангола́м, і вони сини Божі, синами воскресі́ння бувши.
<p>37 А що мертві встають, то й Мойсей показав — при кущі, — коли він назвав Господа „Богом Авраамовим, і Богом Ісаковим, і Богом Якововим“.
<p>38 Бог же не <i>є Богом</i> мертвих, а живих, бо всі в Нього живуть.“
<p>39 Дехто ж із книжників відповіли та сказали: „Учителю, — Ти добре сказав!“
<p>40 І вже не насмілювалися питати Його ні про що́.
<p>41 І сказав Він до них: „Як то кажуть, що Христос син Давидів?
<p>42 Таж Давид сам говорить у книзі Псалмів: „Промовив Господь Господе́ві моєму: сядь право́руч Мене,
<p>43 поки не покладу́ Я Твоїх ворогів підніжком ногам Твоїм!“
<p>44 Отже, Давид Його Господом зве, — як же Він йому син?“
<p>45 І, як увесь наро́д слухав, Він промовив до учнів Своїх:
<p>46 „Стережіться книжників, що хочуть у довгих одежах ходити, і люблять привіти на ринках, і перші лавки́ в синагогах, і перші місця на бенке́тах,
<p>47 що вдови́ні хати́ поїдають, і моляться довго напо́каз, — вони тяжче осу́дження при́ймуть!“

<h4>21</h4>
<p>1 І поглянув Він уго́ру, і побачив заможних, що кидали да́ри свої до скарбни́ці.
<p>2 Побачив і вбогу вдовицю одну, що дві ле́пті<f>[32]</f> туди вона вки́нула.
<p>3 І сказав Він: „Поправді кажу вам, що ця вбога вдовиця вкинула більше за всіх!
<p>4 Бо всі клали від лишка свого в дар Богові, а вона покла́ла з убозтва свого ввесь прожиток, що мала“.
<p>5 Коли ж дехто казав про храм, що прикрашений дорогоцінним камінням та дарами, тоді Він прорік:
<p>6 „Наді́йдуть ті дні, коли з того, що́ бачите, не зоста́неться <i>й</i> каменя на камені, який не зруйнується“.
<p>7 І запитали Його та сказали: „Учителю, коли ж оце станеться? І, яка <i>буде</i> ознака, коли має початися це?“
<p>8 Він же промовив: „Стережіться, щоб вас хто не звів. Бо багато-хто при́йдуть в Ім'я́ Моє, кажучи: „Це Я“, і „Час набли́зився“. Та за ними не йдіть!
<p>9 І, як про ві́йни та ро́зрухи почуєте ви, — не лякайтесь, бо перш „статись належить тому́“. Але це не кінець ще“.
<p>10 Тоді промовляв Він до них: Повстане наро́д на наро́д, і царство на царство“.
<p>11 І будуть землетруси великі та голод, та по́мір місцями, і страшні та великі ознаки на небі.
<p>12 Але перед усім тим накладуть на вас руки свої, і переслідувати будуть, і видаватимуть вас у синагоги й в'язни́ці, і поведуть вас до царів та правителів — через Ім'я́ Моє.
<p>13 Але <i>це</i> стане вам на свідо́цтво.
<p>14 Отож, покладіть у серця свої — наперед не гада́ти, що́ будете відповідати,
<p>15 бо дам Я вам мову та мудрість, що не зможуть противитись чи супере́чити їй всі противники ваші.
<p>16 І будуть вас видавати і батьки, і брати, і рідня, і дру́зі, а декому з вас заподі́ють <i>і</i> смерть.
<p>17 І за Ім'я́ Моє будуть усі вас нена́видіти.
<p>18 Але й волосина вам із голови не загине!
<p>19 Терпеливістю вашою ду́ші<f>[33]</f> свої ви здобу́дете.
<p>20 А коли ви побачите Єрусалим, військом ото́чений, тоді знайте, що до нього набли́зилося спусто́шення.
<p>21 Тоді ті, хто в Юдеї, нехай у го́ри втікають; хто ж у сере́дині <i>міста</i>, нехай вийдуть; хто ж в околицях, — хай не вертаються в нього!
<p>22 Бо то будуть дні помсти, щоб ви́коналося все написане.
<p>23 Горе ж вагітним та тим, хто годує грудьми́, у ті дні, бо буде велика нужда́ на землі та гнів над цим лю́дом!
<p>24 І поляжуть під гострим мечем, і заберуть до неволі поміж усі наро́ди, і погани топтатимуть Єрусалим, аж поки не скі́нчиться час <i>тих</i> поган.
<p>25 І будуть ознаки на сонці, і місяці, і зорях, і тривога людей на землі, і збенте́ження від шуму моря та хвиль,
<p>26 коли люди будуть мертвіти від стра́ху й чека́ння того, що йде на ввесь світ, бо сили небесні пору́шаться.
<p>27 І побачать тоді „Сина Лю́дського, що йтиме на хмарах “із си́лою й великою славою!
<p>28 Коли ж стане збуватися це, то ви́простуйтесь, і підійміть свої голови, — бо зближається ваше визво́лення!“
<p>29 І розповів Він їм притчу: „Погляньте на фі́ґове дерево, і на всілякі дере́ва:
<p>30 як вони вже розпу́куються, то, бачивши <i>це</i>, самі знаєте, що близько вже літо.
<p>31 Так і ви, як побачите, що діється це, то знайте, що Боже Царство <i>вже</i> близько!
<p>32 Поправді кажу вам: Не пере́йде цей рід, аж усе оце станеться.
<p>33 Небо й земля промину́ться, але не минуться слова́ Мої!
<p>34 Уважайте ж на себе, щоб ваші серця не обтя́жувалися ненаже́рством та п'янством, і життє́вими кло́потами, і щоб день той на вас не прийшов несподівано,
<p>35 немов сітка; бо він при́йде на всіх, що живуть на пове́рхні всієї землі.
<p>36 Тож пильнуйте, і кожного ча́су моліться, щоб змогли ви уни́кнути всього того, що має відбутись, та стати перед Сином Лю́дським!“
<p>37 За дня ж Він у храмі навчав, а на́ ніч виходив та перебува́в на горі, що зветься Оли́вна.
<p>38 А зра́нку всі люди до Нього прихо́дили в храм, щоб послухати Його.

<h4>22</h4>
<p>1 Наближа́лося ж свято Опрі́сноків, що Па́схою зветься.
<p>2 А первосвященики й книжники стали шукати, я́к би вбити Його, та боялись наро́ду.
<p>3 Сатана ж увійшов у Юду, зва́ного Іскаріо́т, одно́го з Дванадцятьо́х.
<p>4 І він пішов, і почав умовлятися з первосвящениками та начальниками, я́к він видасть Його.
<p>5 Ті ж зраділи, і погодилися дати йому срібнякі́в.
<p>6 І він обіцяв, і шукав відповідного ча́су, щоб їм видати Його без наро́ду.
<p>7 І настав день Опрі́сноків, коли пасху прино́сити в жертву нале́жало.
<p>8 І послав Він Петра та Івана, говорячи: „Підіть, і приготуйте нам пасху, щоб <i>її</i> спожили́ ми“.
<p>9 А вони запитали Його: „Де́ Ти хочеш, щоб ми приготува́ли?“
<p>10 А Він їм відказав: „Ось, як бу́дете вхо́дити в місто, стріне вас чоловік, воду несучи у глекові, — ідіть за ним аж до дому, куди він уві́йде.
<p>11 І скажіть до госпо́даря дому: Учитель питає тебе: „Де кімна́та, в якій споживу́ зо Своїми учнями пасху?“
<p>12 І він вам покаже велику го́рницю вистелену: там приготуйте“.
<p>13 І вони відійшли, і знайшли, як Він їм говорив, — і зачали́ там готува́ти пасху.
<p>14 А коли настав час, сів до сто́лу, і апо́столи з Ним.
<p>15 І промовив до них: „Я ду́же бажав спожи́ти цю пасху із вами, перш ніж муки прийму́.
<p>16 Бо кажу́ вам, що вже споживати не буду її, поки спо́вниться в Божому Царстві вона“.
<p>17 Узявши ж чашу, і вчинивши подяку, Він промовив: „Візьміть її, і поділіть між собою.
<p>18 Кажу́ ж вам, що віднині не питиму Я від оцього пло́ду виноградного, доки Боже Царство не при́йде“.
<p>19 Узявши ж хліб і вчинивши подяку, поламав і дав їм, проказуючи: „Це тіло Моє, що за вас віддається. Це чиніть на спо́мин про Мене!“
<p>20 По вече́рі так само ж і чашу, говорячи: „Оця чаша — Нови́й Заповіт у Моїй крові, що за вас проливається.
<p>21 Та однак, — за столом ось зо Мною рука Мого зра́дника.
<p>22 Бо Син Лю́дський іде, як призна́чено; але горе тому чоловікові, хто Його видає!“
<p>23 А вони почали́ між собою питати, котри́й з них мав би це вчинити?
<p>24 І сталось між ними й змагання, котрий з них уважатися має за більшого.
<p>25 Він же промовив до них: „Царі народів панують над ними, а ті, що ними володіють, доброчи́нцями звуться.
<p>26 Але не так ви: хто найбільший між вами, нехай буде, як менший, а начальник — як слуга,
<p>27 Бо хто більший: чи той, хто сидить при столі, чи хто прислуго́вує? Чи не той, хто сидить при столі? А Я серед вас, як слуга.
<p>28 Ви ж оті, що перетривали зо Мною в споку́сах Моїх,
<p>29 і Я вам запові́тую Царство, як Отець Мій Мені заповів,
<p>30 щоб ви в Царстві Моїм споживали й пили за столом Моїм, і щоб ви на престолах засіли судити дванадцять племе́н Ізраїлевих“.
<p>31 І промовив Господь: „Си́моне, Си́моне, — ось сатана жадав вас, щоб <i>вас</i> пересі́яти, мов ту пшеницю.
<p>32 Я ж молився за тебе, щоб не зме́ншилась віра твоя; ти ж колись, як наве́рнешся, зміцни браттю свою!“
<p>33 А той відказав Йому: „Господи, я з Тобою готовий іти до в'язниці й на смерть!“
<p>34 Він же прорік: „Говорю́ тобі, Петре, — півень не заспіває сьогодні, як ти тричі зречешся, що не знаєш Мене“...
<p>35 І Він їм сказав: „Як Я вас посилав без кали́тки, і без торби, і без санда́ль, — чи вам бракувало чого?“ Вони ж відказали: „Нічо́го“.
<p>36 „А тепер — каже їм — хто має калитку, нехай ві́зьме, теж і торбу; хто ж не має, нехай продасть одіж свою та й купить меча.
<p>37 Говорю бо Я вам, що ви́конатися на Мені має й це ось написане: „До злочинців Його зарахо́вано“. Бо те, що про Мене, вико́нується“.
<p>38 І сказали вони: „Господи, ось тут два мечі“. А Він їм відказав: „До́сить!“
<p>39 І Він вийшов, і пішов за звича́єм на го́ру Оливну. А за Ним пішли учні Його.
<p>40 А прийшовши на місце, сказав їм: „Моліться, щоб не впасти в спокусу“.
<p>41 А Він Сам, відійшовши від них, як докинути ка́менем, на коліна припав та й молився,
<p>42 благаючи: „Отче, як волієш, — пронеси́ мимо Мене цю чашу! Та проте — не Моя, а Твоя нехай станеться воля!“
<p>43 І Ангол із неба з'явився до Нього, — і додавав Йому сили.
<p>44 А як був у смерте́льній тривозі, ще пильніш Він молився. І піт Його став, немов каплі крови, що спливали на землю.
<p>45 І, підвівшись з молитви, Він до учнів прийшов, і знайшов їх, що спали з журби́.
<p>46 І промовив до них: „Чого́ ви спите? Уставайте й моліться, щоб не впасти в спокусу!
<p>47 І, коли Він іще говорив, ось наро́д <i>з'явився</i>, і один із Дванадцятьо́х, що Юдою зветься, ішов перед ними. І він підійшов до Ісуса, щоб поцілувати<f>[34]</f> Його. [Бо він знака їм дав був: кого я поцілую, то Він!“].<f>[35]</f>
<p>48 Ісус же промовив до нього: „Чи <i>оце</i> поцілу́нком<f>[34]</f> ти, Юдо, видаєш Сина Лю́дського?“
<p>49 А ті, що були́ з Ним, як побачили, що́ має статись, сказали Йому: „Господи, — чи мече́м нам не вдарити?“
<p>50 І, один із них рубону́в раба первосвященикового, — та й відтяв праве вухо йому́.
<p>51 Та Ісус відізвався й сказав: „Лишіть, — уже до́сить!“ І, доторкнувшись до вуха його, у здоро́вив його.
<p>52 А до первосвящеників і вла́ди сторожі храму та старших, що прийшли проти Нього, промовив Ісус: „Немов на розбійника вийшли з меча́ми та ки́ями.
<p>53 Як щоденно Я з вами у храмі бував, не підне́сли на Мене ви рук. Та це ваша година тепер, і влада те́мряви“.
<p>54 А схопи́вши Його, повели́ й привели́ у дім первосвященика. Петро ж зда́лека йшов слідкома́.
<p>55 Як розклали ж огонь серед дво́ру, і вкупі сиділи, сидів і Петро поміж ними.
<p>56 А служни́ця одна його вгледіла, як сидів коло світла, і, придивившись до нього, сказала: „І цей був із Ним!“
<p>57 І відрікся від Нього він, тве́рдячи: „Не знаю я, жінко, Його!“
<p>58 Незаба́ром же другий побачив його та й сказав: „І ти від отих“. А Петро відказав: „Ні, чоловіче!“
<p>59 І як ча́су минуло з годину, хтось інший твердив і казав: „Поправді, — і цей був із Ним, бо він галіле́янин“.
<p>60 А Петро відказав: „Чоловіче, — не відаю, про що́ ти говориш“... І зараз, як іще говорив він, півень заспівав.
<p>61 І Господь обернувся й подививсь на Петра. А Петро згадав слово Господнє, як сказав Він йому: „Перше, ніж заспіває півень, — відречешся ти тричі від Мене“.
<p>62 І, вийшовши звідти, він гірко заплакав!
<p>63 А люди, які ув'язни́ли Ісуса, знуща́лися з Нього та били.
<p>64 І, закривши Його, вони били Його по обличчі, і питали Його, приговорюючи: „Пророкуй, хто́ то вдарив Тебе?“
<p>65 І багато інших богознева́г говорили на Нього вони...
<p>66 А коли настав день, то зібралися старші наро́ду, первосвященики й книжники, і повели́ Його в синедріо́н свій,
<p>67 і казали: „Коли Ти Христос, скажи нам“. А Він їм відповів: „Коли Я вам скажу́, — не повірите ви.
<p>68 А коли й поспитаю вас Я, — не дасте Мені відповіді.
<p>69 Незаба́ром Син Лю́дський сидітиме по прави́ці сили Божої!“
<p>70 Тоді всі запитали: „То Ти Божий Син?“ А Він їм відповів: „Самі кажете ви, що то Я“.
<p>71 А вони відказали: „На́що потрібні ще свідки для нас? Бо ми чули самі з Його уст!“

<h4>23</h4>
<p>1 І зняли́ся всі їхні збори, і повели до Пилата Його.
<p>2 І зачали оскаржа́ти Його й говорити: „Ми стверди́ли, що Цей ворохо́бить народ наш, і забороняє податок давати кесареві, та й говорить, що Він, — Христос Цар“.
<p>3 І Пила́т запитав Його, кажучи: „Чи Ти Цар Юдейський?“ А Він відказав йому в відповідь: „Сам ти кажеш“...
<p>4 І Пилат сказав первосвященикам та до народу: „Я не знахо́джу жо́дної провини в Цій Люди́ні“.
<p>5 А вони намагались, говорячи: „Він бунтує наро́д, навчаючи в усій Юдеї, від Галілеї почавши аж посі“.
<p>6 А Пилат, вчувши про Галілею, спитав: „Хіба Він галіле́янин?“
<p>7 І, дізнавшись, що Він із влади Ірода, відіслав Його Іродові, бо той в Єрусалимі також перебува́в тими днями.
<p>8 Коли ж Ірод побачив Ісуса, то дуже зрадів, бо він від давнього ча́су бажав Його бачити, — багато за Нього чував, і сподівався побачити чудо яке, що буває від Нього.
<p>9 І багато питався Його, та нічого не відповідав Він йому.
<p>10 І стояли <i>тут</i> первосвященики й книжники, та завзя́то Його оскаржували.
<p>11 Тоді Ірод із ві́йськом своїм ізневажив Його й насміявся, зодягнувши Його в яснобі́лу одіж, і відіслав до Пилата Його.
<p>12 І того дня стали Ірод із Пилатом за при́ятелів між собою, бо давніш ворожне́ча між ними була́.
<p>13 А Пилат скликав первосвящеників, і старшин, і наро́д,
<p>14 і промовив до них: „Привели́ ви мені Чоловіка Цього́, як того́, що бунтує наро́д. А ось я перед вами розвідав, — і не знахо́джу в Люди́ні Оцій ані однієї провини такої, про що ви оскаржуєте.
<p>15 Також Ірод, бо він відіслав Його нам. І ось нічого, що на смерть заслуго́вувало б, Він не вчинив.
<p>16 Отже я покараю Його й відпущу́“.
<p>17 Бо пови́нен був їм відпустити одно́го на свято.
<p>18 А наро́д став кричати й казати: Візьми Цього́, — відпусти ж нам Вара́вву!“
<p>19 А той за повста́ння одне, яке сталося в місті, і за вбивство посаджений був до в'язни́ці.
<p>20 І зно́ву сказав їм Пилат, хотячи́ відпустити Ісуса.
<p>21 Та кричали вони й говорили: „Розіпни, розіпни Його!“
<p>22 Він же втретє промовив до них: „Яке ж зло вчинив Він? Я нічого, що на смерть заслуго́вувало б, на Нім не знайшов. Отже я покараю Його й відпущу́“.
<p>23 А вони сильним криком <i>свого</i> домага́лися, та вимагали розп'я́сти Його. І взяв го́ру крик їхній та первосвящеників.
<p>24 І Пилат присудив, щоб було́, як просили вони:
<p>25 відпустив їм <i>Вара́вву</i>, поса́дженого за повста́ння та вбивство в в'язницю, за якого просили вони, а Ісуса віддав їхній волі...
<p>26 І як Його повели́, то схопи́ли якогось Си́мона із Кіріне́ї, що з поля вертався, і поклали на нього хреста, щоб він ніс за Ісусом!
<p>27 А за Ним ішов на́товп великий людей і жінок, які плакали та голосили за Ним.
<p>28 А Ісус обернувся до них та й промовив: „Дочки єрусалимські, не ридайте за Мною, — за собою ридайте й за ді́тьми своїми!
<p>29 Бо ось дні настають, коли скажуть: „Блаженні неплідні, та утро́би, які не родили, і груди, що не годували“.
<p>30 Тоді стануть казати гора́м: „Поспадайте на нас“, а узгі́р'ям: „Покрийте нас!“
<p>31 Бо коли таке роблять зеленому дереву, то що́ буде сухому?“
<p>32 І вели́ з Ним також двох злочинників інших, щоб убити.
<p>33 А коли прибули́ на те місце, що звуть „Черепо́вище“, розп'яли́ тут Його та злочинників, — одно́го право́руч, а одного ліво́руч.
<p>34 Ісус же промовив: „Отче, відпусти їм, — бо не знають, що чинять вони!“ А як Його одіж ділили, то кидали же́реба.
<p>35 А люди стояли й дивились... Насміхалися з ними й старши́ни, говорячи: „Він інших спасав, — нехай Сам Себе ви́зволить, коли Він Христос, Божий Обра́нець!“
<p>36 І вояки́ глузували з Нього: приступаючи, о́цет Йому подавали,
<p>37 і казали: „Коли Цар Ти Юдейський, — спаси Себе Сам!“
<p>38 Був же й напис над Ним письмом грецьким, латинським і гебрейським написаний: „Це — Цар Юдейський“.
<p>39 А один із розп'я́тих злочинників став зневажати Його й говорити: „Чи Ти не Христос? То спаси Себе й нас!“
<p>40 Обізвався ж той другий, і докоряв йому, кажучи: „Чи не боїшся ти Бога, коли й сам на те саме засуджений?
<p>41 Але ми справедливо <i>засу́джені</i>, і належну заплату за вчинки свої беремо́, — Цей же жодного зла не вчинив“.
<p>42 І сказав до Ісуса: „Спогада́й мене, Господи, коли при́йдеш у Царство Своє!“
<p>43 І промовив до нього Ісус: „Попра́вді кажу́ тобі: ти бу́деш зо Мною сьогодні в раю́!“
<p>44 Наближалася шоста година, — і те́мрява стала по ці́лій землі аж до години дев'ятої.
<p>45 І сонце затьми́лось, і в храмі завіса роздерлась надво́є.
<p>46 І, скрикнувши голосом гучним, промовив Ісус: „Отче, у руки Твої віддаю Свого духа!“ І це прорікши, Він духа віддав.
<p>47 Коли ж сотник побачив, що́ сталось, він Бога просла́вив, говорячи: „Дійсно праведний був Чоловік Цей!“
<p>48 І ввесь на́товп, який зійшовсь на видо́вище це, як побачив, що́ сталось, — бив у гру́ди себе та вертався.
<p>49 Усі ж знайо́мі Його й ті жінки́, що прийшли були з Ним із Галілеї, здалека стояли й дивились на це.
<p>50 І ось муж, на ім'я́ йому Йо́сип, що був радником <i>синедріону</i>, люди́на шановна і праведна, —
<p>51 не пристав він до ради та чину їх, — із Аримате́ї, юдейського міста, що й сам сподівався Божого Царства, —
<p>52 цей прийшов до Пилата, і тіла Ісусового став просити.
<p>53 І Йо́сип, знявши Його, обгорнув у полотно, і покла́в Його в гро́бі, що <i>в скелі</i> був ви́січений, і що в ньому ніко́ли ніхто не лежав.
<p>54 День той був Приготува́ння, і наставала субота.
<p>55 А жінки́, що прийшли були з Ним із Галілеї, ішли слідо́м, і вони бачили гро́ба, і як покладене тіло Його.
<p>56 Повернувшись, вони наготува́ли па́хощів і мира, а в суботу, за заповіддю, спочивали.

<h4>24</h4>
<p>1 А дня першого в тижні<f>[36]</f> прийшли вони рано вранці до гро́бу, несучи́ нагото́вані па́хощі,
<p>2 та й застали, що камінь від гро́бу відва́лений був.
<p>3 А ввійшовши, вони не знайшли тіла Господа Ісуса.
<p>4 І сталось, як безрадні були вони в цім, ось два мужі́ в одежах блискучих з'явились при них.
<p>5 А коли налякались вони й посхиляли обличчя додолу, ті сказали до них: „Чого ви шукаєте Живого між мертвими?
<p>6 Нема Його тут, бо воскрес! Пригадайте собі, як Він вам говорив, коли ще перебува́в в Галілеї.
<p>7 Він казав: „Сину Лю́дському треба бути ви́даному до рук грішних людей, і розп'я́тому бути, і воскре́снути третього дня“.
<p>8 І згадали вони <i>ті</i> слова́ Його!
<p>9 А вернувшись від гро́бу, про все те сповістили Одинадцятьох та всіх інших.
<p>10 То були́: Марія Магдали́на, і Іванна, і Марія, мати Яковова, і інші з ними, — і вони розповіли апо́столам це.
<p>11 Та слова́ їхні здалися їм вигадкою, — і не повірено їм.
<p>12 Петро ж устав та до гро́бу побіг, і, нахилившися, бачить — лежать самі тільки покривала. І вернувсь він до себе, і дивувався, що́ сталось.
<p>13 І ото, двоє з них того ж дня йшли в село, на ім'я́ Еммау́с, що від Єрусалиму лежало на стадій<f>[37]</f> із шістдеся́т.
<p>14 І розмовляли вони між собою про все те, що́ сталося.
<p>15 І ото, як вони розмовляли, і розпитували один о́дного, підійшов Сам Ісус, — і пішов разом із ними.
<p>16 Очі ж їхні були стри́мані, щоб Його не пізнали.
<p>17 І спитався Він їх: „Що́ за речі такі, що про них між собою в дорозі міркуєте, і чого ви сумні́?“
<p>18 І озвався один, йому йме́ння Клео́па, та й промовив до Нього: „Ти хіба <i>тут</i> у Єрусалимі єдиний захожий, що не знає, що́ сталося в нім цими днями?“
<p>19 І спитався Він їх: „Що таке?“ А вони розпові́ли Йому: „Про Ісуса Назаряни́на, що Пророк був, могутній у ділі й у слові перед Богом і всім наро́дом.
<p>20 Як первосвященики й наша старши́на Його віддали́ на суд смертний, — і Його розп'яли́.
<p>21 А ми сподівались були́, що Це Той, що має Ізраїля ви́зволити. І до того, оце третій день вже сьогодні, як усе оте сталося.
<p>22 А дехто з наших жінок, що рано були́ коло гро́бу, нас здивували:
<p>23 вони тіла Його не знайшли, та й вернулися й оповідали, що бачили й з'я́влення анголі́в, які кажуть, що живий Він.
<p>24 І пішли дехто з наших до гро́бу, і знайшли так, як казали й жінки́; та Його не побачили“.
<p>25 Тоді Він сказав їм: „О, безумні й запеклого серця, щоб повірити всьому, про що́ сповіщали Пророки!
<p>26 Чи ж Христові не це перете́рпіти треба було, і ввійти в Свою славу?“
<p>27 І Він почав від Мойсея, і від Пророків усіх, і виясня́в їм зо всього Писа́ння, що́ про Нього було́.
<p>28 І набли́зились вони до села, куди йшли. А Він удавав, ніби хоче йти далі.
<p>29 А вони не пускали Його й намовляли: „Зостанься з нами, бо вже вечорі́є, і кінча́ється день“. І Він увійшов, щоб із ними побути.
<p>30 І ото, коли сів Він із ними до столу, то взяв хліб, поблагословив, і, ламаючи, їм подавав.
<p>31 Тоді очі відкрилися їм, — і пізнали Його́. Але Він став для них невиди́мий...
<p>32 І говорили вони один о́дному: „Чи не пала́ло нам серце обом, коли промовляв Він до нас по дорозі, і коли виясняв нам Писа́ння?“
<p>33 І зараз устали вони, і повернулись до Єрусалиму, і знайшли <i>там</i> у зборі Одинадцятьо́х, і і тих, що з ними були́,
<p>34 які розповідали, що Госпо́дь дійсно воскрес, і з'явився був Си́монові.
<p>35 А вони розпо́віли, що́ сталось було на дорозі, і як пізнали Його в лама́нні хліба.
<p>36 І, як вони говорили оце, Сам Ісус став між ними, і промовив до них: „Мир вам!“
<p>37 А вони налякалися та перестра́шились, і ду́мали, що бачать духа.
<p>38 Він же промовив до них: „Чого́ ви стриво́жились? І пощо́ ті думки до серде́ць ваших входять?
<p>39 Погляньте на руки Мої та на ноги Мої, — це ж Я Сам! Доторкніться до Мене й дізнайтесь, — бо не має дух тіла й косте́й, а Я, бачите, маю“.
<p>40 І, промовивши це, показав Він їм руки та но́ги.
<p>41 І, як ще не йняли вони віри з радощів та дивувались, Він сказав їм: „Чи не маєте тут чогось їсти?“
<p>42 Вони ж подали́ Йому ку́сника риби печеної та стільника́ медово́го.
<p>43 І, взявши, Він їв перед ними.
<p>44 І промовив до них: „Це слова́, що казав Я до вас, коли був іще з вами: Потрібно, щоб ви́коналось усе, що про Мене в Зако́ні Мойсеєвім, та в Пророків, і в Пса́лмах написане“.
<p>45 Тоді розум розкрив їм, щоб вони розуміли Писа́ння.
<p>46 І сказав Він до них: „Так написано є, і так потрібно було́ постраждати Христові, і воскре́снути з мертвих дня третього,
<p>47 і щоб у Йме́ння Його проповідувалось покая́ння, і про́щення гріхів між наро́дів усіх, від Єрусалиму почавши.
<p>48 А ви свідки того́.
<p>49 І ось Я посилаю на вас обі́тницю Мого Отця; а ви позоста́ньтеся в місті, аж поки зодя́гнетесь силою з висоти“.
<p>50 І Він вивів за місто їх аж до Віфа́нії; і, знявши руки Свої, поблагословив їх.
<p>51 І сталось, як Він благословляв їх, то зачав відступа́ти від них, і на небо возно́ситись.
<p>52 А вони поклонились Йому, і повернулись до Єрусалиму з великою радістю.
<p>53 І постійно вони перебува́ли в храмі, переславля́ючи й хва́лячи Бога. Амінь.


