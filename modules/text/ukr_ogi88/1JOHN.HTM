<h2>1-е Iвана</h2>

<h4>1</h4>
<p>1 Що́ було́ від поча́тку, що́ ми чули, що́ бачили власними очима, що́ розглядали, і чого руки наші торкалися, — про Слово життя, —
<p>2 а життя з'явилось, і ми бачили, і сві́дчимо, і звіщаємо вам життя вічне, що в Отця перебува́ло й з'явилося нам, —
<p>3 що́ ми бачили й чули — про те ми звіщаємо вам, щоб і ви мали спільність із нами. Спільність же наша з Отцем і Сином Його Ісусом Христом.
<p>4 А це пишемо вам, щоб повна була́ ваша радість!
<p>5 А це звістка, що ми її чули від Нього і звіщаємо вам: Бог є світло, і немає в Нім жа́дної те́мряви!
<p>6 Коли ж кажемо, що маємо спільність із Ним, а ходимо в те́мряві, то неправду говоримо й правди не чинимо!
<p>7 Коли ж ходимо в світлі, як Сам Він у світлі, то маємо спільність один із о́дним, і кров Ісуса Христа, Його Сина, очищує нас від усякого гріха.
<p>8 Коли ж кажемо, що не маєм гріха́, то себе обманюємо, і немає в нас правди!
<p>9 Коли ми свої гріхи визнаємо, то Він вірний та праведний, щоб гріхи нам простити, та очистити нас від неправди всілякої.
<p>10 А як кажемо, що ми не згрішили, то чинимо з Нього неправдомовця, і сло́ва Його нема в нас!

<h4>2</h4>
<p>1 Діточки мої, — це пишу́ я до вас, щоб ви не грішили! А коли хто згріши́ть, то маємо Заступника перед Отцем, — Ісуса Христа, Праведного.
<p>2 Він ублага́ння за наші гріхи, і не тільки за наші, але й за <i>гріхи</i> всього світу.
<p>3 А що ми пізнали Його, пізнає́мо <i>це</i> з того, коли заповіді Його доде́ржуємо.
<p>4 Хто говорить: „Пізнав я Його“, але не доде́ржує Його заповідів, той неправдомовець, і немає в нім правди!
<p>5 А хто доде́ржує Його слово, у тому Божа любов справді вдоскона́лилась. Із того ми пізнає́мо, що в Нім пробува́ємо.
<p>6 А хто каже, що в Нім пробува́є, той повинен пово́дитись так, як пово́дився Він.
<p>7 Улю́блені, — не пишу́ я для вас нову́ заповідь, але заповідь давню, яку мали від поча́тку: заповідь давня, — то слово, що чули його від поча́тку.
<p>8 Але нову́ заповідь я вам пишу́, що справді вона в Нім та в вас, — що минається те́мрява, і світло правдиве вже світить.
<p>9 Хто говорить, що він пробува́є у світлі, та нена́видить брата свого, той у те́мряві досі.
<p>10 <i>А</i> хто любить брата свого́, той пробува́є у світлі, і в ньому спотика́ння немає.
<p>11 Хто ж нена́видить брата свого, пробуває той у те́мряві й ходить у те́мряві, і не знає, куди він іде, бо те́мрява очі йому осліпила.
<p>12 Пишу́ я вам, ді́тоньки, що гріхи вам прощаються ради Йме́ння Його.
<p>13 Пишу́ вам, батьки, бо ви пізнали Того, Хто від поча́тку. Пишу́ вам, юнаки́, бо перемогли ви лукавого.
<p>14 Пишу́, діти, вам, бо ви пізнали Отця. Я писав вам, батьки, бо ви пізнали Того, Хто від поча́тку. Писав я до вас, юнаки́, бо міцні́ ви, і Слово Боже в вас пробуває, і лукавого перемогли ви.
<p>15 Не любіть світу, ані того, що́ в світі. Коли любить хто світ, у тім немає любови Отцівської,
<p>16 бо все, що в світі: пожадливість тілесна, і пожадливість оча́м, і пиха́ життє́ва, — <i>це</i> не від Отця, а від світу.
<p>17 Минається і світ, і його пожадли́вість, а хто Божу волю виконує, той повік пробува́є!
<p>18 Діти, — остання година! А що чули були́, що анти́христ іде, — а тепер з'явилось багато анти́христів, — з цього ми пізнає́мо, що остання година настала!
<p>19 Із нас вони вийшли, та до нас не належали. Коли б були належали до нас, то залиши́лися б з нами; але <i>вийшли</i>, щоб відкрилось, що не всі вони наші.
<p>20 А ви маєте пома́зання від Святого, і знаєте все.
<p>21 Я не писав вам, немов ви не знаєте правди, але що знаєте її, і що всяка лжа не від правди.
<p>22 Хто неправдомо́вець, як не той, хто відкидає, що Ісус є Христос? Це анти́христ, що відрікається Отця й Сина!
<p>23 Кожен, хто відрікається Сина, не має Отця; хто визнає́ Сина, той має Отця.
<p>24 Тож, що́ ви чули з поча́тку, нехай в вас пробуває воно; якщо в вас пробува́тиме те, що́ ви чули з поча́тку, то й ви пробува́тимете в Сині й Отці.
<p>25 А оце та обі́тниця, яку Він Сам обіцяв нам: вічне життя.
<p>26 Це я написав вам про тих, хто обманює вас.
<p>27 А пома́зання, яке прийняли́ ви від Нього, — воно в вас залиша́ється, і ви не потребу́єте, щоб вас хто навчав. А що те пома́зання само вас навчає про все, — воно <i>бо</i> правдиве и нехи́бне, — то я́к вас навчило воно, у тім пробувайте.
<p>28 А тепер, діточки, залишайтеся в Нім, щоб, як з'явиться Він, то щоб ми мали відвагу та не були засоро́млені Ним під час Його прихо́ду.
<p>29 Коли знаєте, що Він праведний, то знайте, що всякий, хто чинить праведність, народився від Нього.

<h4>3</h4>
<p>1 Подивіться, яку любов дав нам Отець, щоб ми були дітьми́ Божими, і <i>ними</i> ми є. Світ нас не знає тому́, що Його не пізнав.
<p>2 Улю́блені, — ми тепер Божі діти, але ще не виявилось, що́ ми будемо. Та знаємо, що, коли з'я́виться, то бу́дем подібні до Нього, бо бу́демо бачити Його, як Він є.
<p>3 І кожен, хто має на Нього наді́ю оцю, очищає себе <i>так же само</i>, як чистий <i>і</i> Він.
<p>4 Кожен, хто чинить гріх, чинить і беззако́ння. Бо гріх — то беззако́ння.
<p>5 І ви знаєте, що Він був з'явився, щоб гріхи наші взяти, а гріха в Нім нема.
<p>6 Кожен, хто в Нім пробува́є, не грішить; усякий, хто грішить, не бачив Його, і не пізнав Його.
<p>7 Діточки, хай ніхто вас не зво́дить! Хто чинить праведність, той праведний, як праведний Він!
<p>8 Хто чинить гріх, той від диявола, бо диявол грішить від поча́тку. Тому́ то з'явився Син Божий, щоб зни́щити справи диявола.
<p>9 Кожен, хто родився від Бога, не чинить гріха, бо в нім пробуває насіння Його. І не може грішити, бо від Бога наро́джений він.
<p>10 Цим пізнаю́ться діти Божі та діти дияволові: Кожен, хто праведности не чинить, той не від Бога, <i>як</i> і той, хто брата свого не любить!
<p>11 Бо це та звістка, яку від початку ви чули, — щоб любили один о́дного,
<p>12 не так, як <i>той</i> Каїн, що був від лукавого, і брата свого́ забив. А за що він забив його? Бо лукаві були його вчинки, а брата його — праведні.
<p>13 Не дивуйтеся, бра́ття мої, коли світ вас нена́видить!
<p>14 Ми знаємо, що ми перейшли від смерти в життя, бо любимо братів. А хто брата не любить, пробуває той в смерті.
<p>15 Кожен, хто нена́видить брата свого, той душогу́б. А ви знаєте, що жоден душогуб не має вічного життя, що в нім перебувало б.
<p>16 Ми з того пізнали любов, що ду́шу Свою́ Він покла́в був за нас. І ми мусимо класти ду́ші за братів!
<p>17 А хто має достаток на світі, і бачить брата свого в недостачі, та серце своє зачиняє від нього, то як Божа любов пробуває в такому?
<p>18 Ді́точки, — любімо не словом, ані язико́м, але ді́лом та правдою!
<p>19 Із цього дові́дуємось, що ми з правди, і впокорюєм наші серця́ перед Ним,
<p>20 бо коли винуватить нас серце, то Бог більший від нашого серця та ві́дає все!
<p>21 Улю́блені, — коли не винуватить нас серце, то маємо відвагу до Бога,
<p>22 і чого́ тільки попро́симо, одержимо від Нього, бо виконуємо Його заповіді та чинимо любе для Нього.
<p>23 І оце Його заповідь, щоб ми вірували в Ім'я́ Сина Його — Ісуса Христа, і щоб любили один о́дного, як Він нам заповідь дав!
<p>24 А хто Його заповіді береже́, той у Нім пробуває, а Він у ньому. А що в нас пробуває, пізнає́мо це з того Духа, що Він нам Його дав.

<h4>4</h4>
<p>1 Улю́блені, — не кожному духові вірте, але випробо́вуйте духів, чи від Бога вони, бо неправдивих пророків багато з'явилося в світ.
<p>2 Духа Божого цим пізнавайте: кожен дух, який ви́знає, що Ісус Христос прийшов був у тілі, той від Бога.
<p>3 А кожен дух, який не визнає́ Ісуса, той не від Бога, але́ він анти́христів, про якого ви чули, що йде, а тепер уже він у світі.
<p>4 Ви від Бога, дітки́, і ви перемогли їх, — більший бо Той, Хто в вас, аніж той, хто в світі.
<p>5 Вони від світу, тому́ то говорять від світу, а світ слухає їх.
<p>6 Ми від Бога, — хто знає Бога, той слухає нас, хто не від Бога, той не слухає нас. Цим пізнає́мо Духа правди та духа обмани.
<p>7 Улю́блені, — любім один о́дного, бо від Бога любов, і кожен, хто любить, родився від Бога та ві́дає Бога!
<p>8 Хто не любить, той Бога не пізнав, бо Бог є любов!
<p>9 Любов Божа до нас з'явилася тим, що Бог Сина Свого Одноро́дженого послав у світ, щоб ми через Нього жили́.
<p>10 Не в то́му любов, що ми полюбили Бога, а що Він полюбив нас, і послав Свого Сина вблага́нням за наші гріхи.
<p>11 Улю́блені, — коли Бог полюбив нас отак, то повинні любити і ми один о́дного!
<p>12 Бога не бачив ніко́ли ніхто. Коли один о́дного любимо, то Бог в нас пробуває, а любов Його в нас удоскона́лилась.
<p>13 Що ми пробуваємо в Ньому, а Він у нас, пізнає́мо <i>це</i> тим, що Він дав нам від Духа Свого́.
<p>14 І ми бачили й сві́дчимо, що Отець послав Сина Спасителем світу.
<p>15 Коли хто визнає́, що Ісус — то Син Божий, то в нім Бог пробува́є, а він у Бозі.
<p>16 Ми пізнали й увірували в ту любов, що Бог її має до нас. Бог є любов, і хто пробуває в любові, пробуває той в Бозі, і в нім Бог пробуває!
<p>17 Любов удоскона́люється з нами так, що ми маємо відвагу на день судний, бо який Він, такі й ми на цім світі.
<p>18 Стра́ху немає в любові, але досконала любов проганяє страх геть, бо страх має му́ку. Хто ж боїться, той не досконалий в любові.
<p>19 Ми любимо Його, бо Він перше нас полюбив.
<p>20 Як хто скаже: „Я Бога люблю́“, та нена́видить брата свого́, той неправдомо́вець. Бо хто не любить брата свого, якого бачить, як може він Бога любити, Якого не бачить?
<p>21 І ми оцю заповідь маємо від Нього, щоб, хто любить Бога, той і брата свого любив!

<h4>5</h4>
<p>1 Кожен, хто вірує, що Ісус — то Христос, той родився від Бога. І кожен, хто любить Того, Хто породив, любить і Того, Хто народився від Нього.
<p>2 Що ми любимо Божих дітей, дізнає́мося з того, коли любимо Бога і Його заповіді доде́ржуємо.
<p>3 Бо то любов Божа, щоб ми доде́ржували Його заповіді, Його ж заповіді не тяжкі.
<p>4 Бо кожен, хто родився від Бога, перемагає світ. А оце перемога, що світ перемогла, — віра наша.
<p>5 А хто світ перемагає, як не той, хто вірує, що Ісус — то Син Божий?
<p>6 То Той, що прийшов був водою та кров'ю, — Ісус Христос. І не тільки водою, а водою та кров'ю. І Дух свідчить, бо Дух — то правда.
<p>7 Бо троє свідкують на небі: Отець, Слово й Святий Дух, і ці Троє — Одно.
<p>8 І троє свідкують на землі: дух, і вода, і кров, і троє — в одно.
<p>9 Коли ми приймаємо сві́дчення лю́дське, то свідчення Боже вартніше, бо це свідчення Бога, яким сві́дчив про Сина Свого́.
<p>10 Хто вірує в Божого Сина, той сві́дчення має в собі. Хто не вірує Богові, той учинив Його неправдомовцем, бо не вірив у свідчення, яким Бог сві́дчив про Сина Свого́.
<p>11 А це сві́дчення, що Бог життя вічне нам дав, а життя це — у Сині Його.
<p>12 Хто має Сина, той має життя; хто не має Сина Божого, той не має життя.
<p>13 Оце написав я до вас, що віруєте в Ім'я́ Божого Сина, щоб ви знали, що ви віруючи в Ім'я Божого Сина, маєте вічне життя.
<p>14 І оце та відвага, що ми маємо до Нього, — що коли чого просимо згі́дно волі Його, то Він слухає нас.
<p>15 А як знаємо, що Він слухає нас, чого тільки ми просимо, то знаємо, що оде́ржуємо те, чого просимо від Нього.
<p>16 Коли хто бачить брата свого́, що грішить гріхом не на смерть, нехай мо́литься <i>за нього</i>, — і Він життя йому дасть, тим, хто грішить не на смерть. Є <i>й</i> гріх на смерть, — не про нього кажу́, щоб молився.
<p>17 Усяка неправда — то гріх. Та є гріх не на смерть.
<p>18 Ми знаємо, що кожен, хто народився від Бога, не грішить, — бо хто народився від Бога, той себе береже, і лукавий його не торкається.
<p>19 Ми знаємо, що ми від Бога, і що ввесь світ лежить у злі.
<p>20 Ми знаємо, що Син Божий прийшов, і розум нам дав, щоб пізнати Правдивого, і щоб бути в правдивому Сині Його, Ісусі Христі. Він — Бог правдивий і вічне життя!
<p>21 Ді́тоньки, — бережіться від і́долів! Амі́нь.


