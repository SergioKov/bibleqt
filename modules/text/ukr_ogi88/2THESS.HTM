<h2>2-е до солунян</h2>

<h4>1</h4>
<p>1 Павло, і Силуа́н, і Тимофій до Солунської Церкви в нашім Бозі Отці й Господі Ісусі Христі:
<p>2 благода́ть вам і мир від Бога Отця й Господа Ісуса Христа!
<p>3 Ми за́вжди повинні подяку складати за вас Богові, бра́ття, як і годи́ться, бо сильно росте віра ваша, і примно́жується любов кожного з усіх вас один до о́дного.
<p>4 Так що ми самі хва́лимось вами по Божих Церквах за ваші стражда́ння та віру в усіх переслі́дуваннях ваших та в у́тисках, що їх переносите ви.
<p>5 А це доказ праведного Божого су́ду, щоб стали ви гідні Божого Царства, що за нього й страждаєте ви!
<p>6 Бо то справедливе в Бога — віддати утиском тим, хто вас утискає,
<p>7 а вам, хто утиски терпить, відпочи́нок із нами, коли з'я́виться з неба Господь Ісус з а́нголами сили Своєї, —
<p>8 „в огні полум'я́ному, що даватиме помсту на тих, хто Бога не знає, і не слухає“ Єва́нгелії Господа нашого Ісуса.
<p>9 Вони кару при́ймуть, — вічну поги́біль від лиця Господнього та від слави поту́ги Його,
<p>10 як Він при́йде того дня просла́витися в Своїх святих, і стати дивним у всіх віруючих, бо сві́дчення наше знайшло віру між вами.
<p>11 За це ми й молимось за́вжди за вас, щоб наш Бог учинив вас гідними покли́кання, і міццю напо́внив усю добру волю до́брости й ді́ло віри,
<p>12 щоб просла́вилося Ім'я́ Господа нашого Ісуса в вас, а ви в Ньому, за благода́ттю Бога нашого й Господа Ісуса Христа.

<h4>2</h4>
<p>1 Благаємо ж, бра́ття, ми вас, щодо прихо́ду Господа нашого Ісуса Христа й нашого згрома́дження до Нього,
<p>2 щоб ви не хвилювалися зараз умом та не жахались ані через духа, ані через слово, ані через листа, що він ніби від нас, — ніби вже настав день Господній.
<p>3 Хай ніхто жодним способом вас не зведе́! <i>Бо той день не настане</i>, аж перше при́йде відсту́плення, і ви́явиться беззако́нник, призна́чений на погибіль,
<p>4 що противиться та несеться над усе, зване Богом чи свя́тощами, так що в Божому храмі він сяде, як Бог, і за Бога себе видаватиме.
<p>5 Чи ви не пам'ятаєте, як, ще в вас живши, я це вам говорив?
<p>6 І тепер ви знаєте, що́ саме не допускає з'явитись йому своєчасно.
<p>7 Бо вже діється таємни́ця беззако́ння; тільки Той, Хто трима́є тепер, <i>буде тримати</i>, аж поки не бу́де усу́нений Він із сере́дини.
<p>8 І тоді то з'явиться той беззаконник, що його Госпо́дь Ісус заб'є Духом уст Своїх і знищить з'я́вленням прихо́ду Свого.
<p>9 Його прихід — за чином сатани — буде з усякою силою й зна́ками та з неправдивими чу́дами,
<p>10 і з усякою обманою неправди між тими, хто гине, бо любови правди вони не прийняли́, щоб їм спастися.
<p>11 І за це Бог пошле їм дію обмани, щоб у неправду повірили,
<p>12 щоб стали засу́джені всі, хто не вірив у правду, але полюбив неправедність.
<p>13 А ми за́вжди повинні дякувати Богові за вас, улю́блені Господом бра́ття, що Бог вибрав вас споча́тку на спасі́ння освя́ченням Духа та вірою в правду,
<p>14 до чого покликав Він вас через нашу Єва́нгелію, щоб отримати славу Господа нашого Ісуса Христа.
<p>15 Отже, бра́ття, стійте й тримайтеся переда́нь, яких ви навчились чи то словом, чи нашим посла́нням.
<p>16 Сам же Госпо́дь наш Ісус Христос і Бог Отець наш, що нас полюбив і дав у благода́ті вічну потіху та добру надію, —
<p>17 нехай ваші серця Він поті́шить, і нехай Він зміцнить вас у всякому доброму ділі та в слові!

<h4>3</h4>
<p>1 Наостанку, моліться, бра́ття, за нас, щоб ши́рилось Слово Господнє та сла́вилось, як і в вас,
<p>2 і щоб ми ви́зволилися від злих та лукавих людей, бо віра — не в усіх.
<p>3 І вірний Господь, що зміцнить вас і збереже від лукавого.
<p>4 А про вас покладаємо надію на Господа, що й чините ви, і чинити бу́дете те, що наказуємо вам.
<p>5 Госпо́дь же нехай серця ваші спряму́є на Божу любов та терпеливість Христову!
<p>6 А ми вам наказуємо, браття, Ім'я́м Господа Ісуса Христа, щоб ви цура́лися кожного брата, що живе по-леда́чому, а не за переда́нням, яке прийняли́ ви від нас.
<p>7 Самі бо ви знаєте, як належить наслідувати нас. Бо ми поміж вами не си́дні справля́ли,
<p>8 і хліба не їли ні в ко́го даремно, але в перевто́мі й напру́женні день і ніч працювали, щоб не бути ніко́му із вас тягаре́м,
<p>9 не тому́, щоб ми вла́ди не мали, але щоб себе за взірця́ дати вам, щоб нас ви наслідували.
<p>10 Бо коли ми в вас перебува́ли, то це вам наказували, що як хто працювати не хоче, — нехай той не їсть!
<p>11 Бо ми чуємо, що дехто між вами живуть по-леда́чому, — нічого не роблять, а тільки вдають, ніби роблять.
<p>12 Таким ми наказуємо та благаємо Господом нашим Ісусом Христом, щоб мо́вчки вони працювали та власний хліб їли.
<p>13 А ви, бра́ття, не вто́млюйтеся, коли чините добре.<f>[1]</f>
<p>14 Коли ж хто не послухає нашого слова через <i>цього</i> листа, заува́жте того, і не майте з ним зносин, щоб він був посоромлений.
<p>15 Та не майте його за неприятеля, а навчайте, як брата.
<p>16 А Сам Госпо́дь миру нехай за́вжди дасть вам мир усяким способом. Госпо́дь з вами всіма́!
<p>17 Привіт <i>вам</i> моєю рукою Павловою, — це править за знака в усякім листі. Так пишу́ я.
<p>18 Благодать Господа нашого Ісуса Христа <i>нехай буде</i> з вами всіма́! Амі́нь.


