<h2>1-е Тимофiю</h2>

<h4>1</h4>
<p>1 Павло, апо́стол Христа Ісуса, з волі Бога, Спасителя нашого й Христа Ісуса, надії нашої,
<p>2 до Тимофі́я, щирого сина за вірою: благода́ть, милість, мир від Бога Отця і Христа Ісуса, Господа нашого!
<p>3 Як я йшов у Македо́нію, я тебе вблага́в був позостатися в Ефе́сі, щоб ти декому наказав не навчати іншої науки,
<p>4 і не зверта́ти уваги на ви́гадки й на родоводи безкраї, що викликують більше сварки́, ніж збудува́ння Боже, що в вірі воно.
<p>5 Ціль же нака́зу — любов від чистого серця, і доброго сумління, і нелукавої віри.
<p>6 Дехто в тім прогрішили були та вдалися в пустомо́вність, —
<p>7 вони забажали бути вчителями Зако́ну, — та не розуміли ні того, що́ говорять, ні про що запевня́ють.
<p>8 А ми знаємо, що добрий Зако́н, коли хто зако́нно вживає його,
<p>9 та ві́дає те, що Зако́н не покладений для праведного, але для беззако́нних та для неслухня́них, нечестивих і грішників, безбожних та нечистих, для знева́жників батька та зневажників матері, для душогубців,
<p>10 розпусників, мужоложників, розбійників, неправдомовців, кривоприсяжників, і для всього іншого, що противне здоровій науці,
<p>11 за славною Єва́нгелією блаженного Бога, яка мені зві́рена.
<p>12 Я дяку складаю Тому, Хто зміцнив мене, — Христу Ісусу, Господу нашому, що мене за вірного визнав і поставив на службу,
<p>13 мене, що давніше був богознева́жник, і гноби́тель, і напасни́к, але був помилуваний, бо я <i>те</i> чинив нетяму́чий у невірстві.
<p>14 І бага́то збільши́лась <i>у мені</i> благодать Господа нашого з вірою та з любов'ю в Христі Ісусі.
<p>15 Вірне <i>це</i> слово, і гі́дне всякого прийняття́, що Христос Ісус прийшов у світ спасти́ грішних, із яких перший — то я.
<p>16 Але я тому́ був помилуваний, щоб Ісус Христос на першім мені показав усе довготерпіння, для при́кладу тим, що мають увірувати в Нього на вічне життя.
<p>17 А Цареві віків, нетлінному, невиди́мому, єдиному Богові честь і слава на вічні віки. Амінь.
<p>18 Цього нака́за я передаю тобі, сину <i>мій</i> Тимофіє, за тими пророцтвами, що про тебе давніше були, щоб ними провадив ти добру війну,
<p>19 маючи віру та добре сумління, якого дехто відкинулися та й розбилися в вірі.
<p>20 Серед них Гімене́й та Олександер, яких я передав сатані, щоб навчились вони не зневажати Бога.

<h4>2</h4>
<p>1 Отже, перш над усе я благаю чинити молитви, блага́ння, проха́ння, подяки за всіх людей,
<p>2 за царі́в та за всіх, хто при вла́ді, щоб могли ми прова́дити тихе й мирне життя в усякій побожності та чистості.
<p>3 Бо це добре й приємне Спасителеві нашому Богові,
<p>4 що хоче, щоб усі люди спаслися, і прийшли до пізна́ння пра́вди.
<p>5 Один бо є Бог, і один Посере́дник між Богом та людьми́, — люди́на Христос Ісус,
<p>6 що дав Само́го Себе на ви́куп за всіх. <i>Таке було</i> свідо́цтво ча́су свого,
<p>7 на що я поста́влений був за проповідника та за апо́стола, — правду кажу́, не обманюю, — за вчителя поганів у вірі та в правді.
<p>8 Отож, хо́чу я, щоб му́жі чинили моли́тви на кожному місці, підіймаючи чисті руки без гніву та сумніву.
<p>9 Так само й жінки́, — у скромнім убра́нні, з соромли́вістю та неви́нністю, — нехай прикрашають себе не плеті́нням воло́сся, не кошто́вними ша́тами,
<p>10 але добрими вчинками, як то ли́чить жінка́м, що присвячуються на побожність.
<p>11 Нехай жінка навчається мо́вчки в повній покорі.
<p>12 А жінці навчати я не дозволяю, ані панувати над мужем, але бути в мовча́нні.
<p>13 Ада́м бо був створений перше, а Єва потому.
<p>14 І Ада́м не був зве́дений, але, зведена бувши, жінка попала в пере́ступ.
<p>15 Та спасеться вона діторо́дженням, якщо пробува́тиме в вірі й любові, та в посвяті з розвагою.

<h4>3</h4>
<p>1 Вірне це слово: коли хто єпи́скопства хоче, — доброго діла він пра́гне.
<p>2 А єпи́скоп має бути бездога́нний, муж однієї дружи́ни, тверезий, невинний, че́сний, гостинний до при́ходнів, здібний навчати,
<p>3 не п'яни́ця, не заводія́ка, але тихий, несварли́вий, не сріблолюбець,
<p>4 щоб добре ряди́в власним домом, що має дітей у слухня́ності з повною чесністю, —
<p>5 бо хто власним домом ряди́ти не вміє, я́к він зможе пильнува́ти про Божу Церкву? —
<p>6 не новонаве́рнений, щоб він не запишався, і не впав у ворожий о́суд.
<p>7 Треба, щоб мав він і добре засві́дчення від чужи́нців, щоб не впасти в догану та в сітку диявольську.
<p>8 Так само диякони́ <i>мають бути</i> поважні, не двомовці, не багато відда́ні вину, не соромнозахла́нні,
<p>9 такі, що мають таємни́цю віри при чистім сумлінні.
<p>10 Отже, і вони нехай перш випробо́вуються, а потому хай служать, якщо бу́дуть бездога́нні.
<p>11 Так само жінки́ <i>нехай будуть</i> поважні, не обмовли́ві, тверезі <i>та</i> вірні в усьому.
<p>12 Диякони́ мусять бути мужі однієї дружи́ни, що добре рядя́ть дітьми́ й своїми домами.
<p>13 Бо хто добре виконує службу, той до́брий ступі́нь набуває собі та велику відвагу в вірі через Христа Ісуса.
<p>14 Це пишу́ я тобі, і сподіваюсь до тебе прийти незаба́ром.
<p>15 А коли я спізнюся, то щоб знав ти, як треба пово́дитися в Божому домі, що ним є Церква Бога Живого, стовп і підвалина пра́вди.
<p>16 Безсумнівно, велика це таємни́ця благоче́стя: Хто в тілі з'яви́вся, Той оправданий Духом, а́нгола́м показався, проповіданий був між наро́дами, увірувано в Нього в світі, Він у славі вознісся!

<h4>4</h4>
<p>1 А Дух ясно говорить, що від віри відступляться дехто в останні часи́, ті, хто слухає духів підступних і наук де́монів,
<p>2 хто в лицемірстві гово́рить неправду, і спалив сумління своє,
<p>3 хто одру́жуватися забороняє, <i>наказує</i> стри́муватися від їжі, яку Бог створив на поживу з подякою віруючим та тим, хто правду пізнав.
<p>4 Кожне бо Боже тво́риво добре, і ніщо не негідне, що приймаємо з подякою,
<p>5 воно бо освячується Божим Словом і молитвою.
<p>6 Як бу́деш оце подавати братам, то будеш ти добрий служи́тель Христа Ісуса, годований словами віри та доброї науки, що за нею слідо́м ти пішов.
<p>7 Цурайся нечистих та ба́бських байо́к, а вправляйся в благоче́сті.
<p>8 Бо вправа тілесна мало кори́сна, а благоче́стя кори́сне на все, бо має обі́тницю життя тепе́рішнього та майбу́тнього.
<p>9 Вірне <i>це</i> слово, і гі́дне всякого прийняття́!
<p>10 Бо на це ми й працюємо і зно́симо га́ньбу, що надію кладемо на Бога Живого, Який усім лю́дям Спаси́тель, найбільше ж для вірних.
<p>11 Наказуй оце та навчай!
<p>12 Нехай молодим твоїм віком ніхто не горду́є, але будь зразко́м для вірних у слові, у житті, у любові, у дусі, у вірі, у чистості!
<p>13 Поки прийду́ я, пильнуй чита́ння, нага́дування <i>та</i> науки!
<p>14 Не зане́дбуй благода́тного дара в собі, що був да́ний тобі за пророцтвом із покла́денням рук пресвітерів.
<p>15 Про це піклуйся, у цім пробувай, щоб у́спіх твій був явний для всіх!
<p>16 Уважай на самого себе та на науку, тримайся цього. Бо чи́нячи так, ти спасеш і самого себе, і тих, хто тебе слухає!

<h4>5</h4>
<p>1 Старшого не докоря́й, але вмовляй, немов ба́тька, а молодших — як братів,
<p>2 старших жіно́к — немов матіро́к, молодших — як сесте́р, зо всякою чистістю.
<p>3 Шануй вді́в, уді́в правдивих.
<p>4 А як має вдови́ця яка дітей чи внучат, нехай у́чаться перше побожно шанувати роди́ну свою, і віддячуватися батькам, бо це Богові вгодно.
<p>5 А вдови́ця правдива й само́тня надію складає на Бога, та перебуває день і ніч у молитвах і блага́ннях.
<p>6 А котра́ у розко́шах живе, — та живою померла.
<p>7 І це наказуй, щоб були́ непорочні.
<p>8 Коли ж хто про своїх, особливо ж про дома́шніх не дбає, той вирікся віри, і він гірший від невірного.
<p>9 А вдову вно́сити до спи́ску не менше, як шістдесятлітню, що була́ за дружи́ну одно́му чоловікові,
<p>10 засвідчену в добрих ділах, якщо дітей ви́ховала, якщо подорожніх приймала, якщо но́ги святим умивала, якщо помагала обездо́леним, якщо всякий добрий учинок виконувала.
<p>11 Але вдів молодих не приймай, бо вони, розпали́вшися, хо́чуть, наперекі́р Христові, заміж вихо́дити,
<p>12 <i>через що</i> мають о́суд, бо від першої віри відкинулись.
<p>13 А ра́зом із тим неробі́тні вони, бо вчаться ходити по домах, і не тільки неробітні, але й лепетли́ві, і занадто цікаві, і гово́рять, чого не годи́ться.
<p>14 Отож бо, я хочу, щоб молодші заміж вихо́дили, родили дітей, домом ря́дили, не давали противникові ані жодного по́воду для лихомовства.
<p>15 Бо вже дехто пішли слідом за сатаною.
<p>16 А коли має вдів який вірний, нехай їх утримує, а Церква нехай не обтяжується, щоб могла вона втримувати вдів правдивих.
<p>17 А пресвітери, які добре пильнують <i>діла</i>, нехай будуть наділені подвійною честю, а надто ті, хто працює у слові й науці.
<p>18 Бо каже Писа́ння: „Не в'яжи рота волові, що молотить“, та: „Вартий працівни́к своєї нагоро́ди.
<p>19 Не приймай скарги проти пресві́тера, хібащо при двох чи трьох свідках.
<p>20 А тих, хто грішить, картай перед усіма́, щоб і інші страх мали.
<p>21 Заклинаю тебе перед Богом й Ісусом Христом та ви́браними а́нголами, щоб ти заховав це без лицемі́рства, нічого не ро́блячи з упере́дженням.
<p>22 Не рукопоклада́й скоро ніко́го, і не приставай до чужих гріхів. Бережи себе чистим!
<p>23 Води більше не пий, але трохи вина заживай ради шлу́нка твого́ та частих неду́гів твоїх.
<p>24 У інших людей гріхи явні і йдуть перед ними на о́суд, а за іншими йдуть слідкома́.
<p>25 Явні так само й добрі діла, а ті, що інші, сховатись не можуть.

<h4>6</h4>
<p>1 Усі раби, які під ярмом, нехай уважають панів своїх гідними всякої чести, щоб не зневажа́лися Боже Ім'я́ та наука.
<p>2 А ті, хто має панів віруючих, не повинні недбати <i>про них</i> через те, що бра́ття вони, але нехай служать <i>їм</i> тим більше, що вони віруючі та улю́блені, що вони добродійства <i>Божі</i> приймають. Оцього навчай та нагадуй!
<p>3 А коли хто навчає інакше, і не приступає до здорових слів Господа нашого Ісуса Христа та до науки, що вона за правдивою вірою, —
<p>4 той згорді́в, нічого не знає, але захво́рів на суперечки й змага́ння, що від них повстають заздрість, сварки́, богозневаги, лукаві здогади,
<p>5 постійні сварні між людьми́ зіпсутого розуму й позбавлених правди, які ду́мають, ніби благоче́стя — то зиск. Цурайся таких!
<p>6 Великий же зиск — то благоче́стя із задоволенням.
<p>7 Бо ми не прине́сли в світ нічого, то нічого не можемо й ви́нести.
<p>8 А як маєм поживу та одяг, то ми задово́лені бу́дьмо з того.
<p>9 А ті, хто хоче багаті́ти, упадають у спокуси та в сітку, та в числе́нні нерозумні й шкідливі пожадливості, що втручають людей на загла́ду й загибіль.
<p>10 Бо корень усього лихого — то грошолюбство, якому віддавшись, дехто відбились від віри й поклали на себе великі стражда́ння.
<p>11 Але ти, о Божа люди́но, утікай від такого, а женися за праведністю, благоче́стям, вірою, любов'ю, терпеливістю, ла́гідністю!
<p>12 Змагай добрим зма́гом віри, ухопися за вічне життя, до якого й покликаний ти, і визнав був добре визна́ння перед свідками багатьма́.
<p>13 Наказую перед Богом, що ожи́влює все, і перед Христом Ісусом, Який добре визна́ння засві́дчив за По́нтія Пила́та,
<p>14 щоб доде́ржав ти заповідь чистою та бездога́нною аж до з'я́влення Господа нашого Ісуса Христа,
<p>15 що його свого ча́су покаже блаженний і єдиний міцний, Цар над царями та Пан над панами,
<p>16 Єдиний, що має безсмертя, і живе в неприступному світлі, Якого не бачив ніхто із людей, ані бачити не може. Честь Йому й вічна влада, амі́нь!
<p>17 Наказуй багатим за віку тепе́рішнього, щоб не не́слися ви́соко, і щоб надії не клали на багатство непевне, а на Бога Живого, що щедро дає нам усе на спожи́ток,
<p>18 щоб робили добро, багати́лися в добрих ділах, були щедрі <i>та</i> пильні,
<p>19 щоб збирали собі скарб, <i>як</i> добру основу в майбу́тньому, щоб прийняти правдиве життя.
<p>20 О Тимофі́ю, бережи переда́ння, стережися марно́го базі́кання та супере́чок знання́, неправдиво названого <i>так</i>.
<p>21 Дехто віддався йому, та й від віри відпав. Благода́ть з тобою. Амі́нь.


