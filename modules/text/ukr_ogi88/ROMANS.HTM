<h2>До римлян</h2>

<h4>1</h4>
<p>1 Павло, раб Ісуса Христа, покликаний апо́стол, вибраний для <i>звіща́ння</i> Єва́нгелії<f>[1]</f> Божої,
<p>2 яку Він перед тим приобіцяв через Своїх пророків у святих Писа́ннях,
<p>3 про Сина Свого, що тілом був із насіння Давидового,
<p>4 і об'явився Сином Божим у силі, за Ду́хом святости, через воскресіння з мертвих, <i>про</i> Ісуса Христа, Господа нашого,
<p>5 що через Нього прийняли ми благода́ть і апо́стольство на по́слух віри через Ім'я́ Його між усіма́ народами,
<p>6 між якими й ви, покликані Ісуса Христа, —
<p>7 усім, хто знаходиться в Римі, улю́бленим Божим, покликаним святим,<f>[2]</f> — благода́ть вам та мир від Бога, Отця нашого, і Господа Ісуса Христа!
<p>8 Отже, насамперед дякую Богові моєму через Ісуса Христа за всіх вас, що віра ваша звіщається по всьому світові.
<p>9 Бо свідок мені Бог, Якому служу́ духом своїм у звіща́нні Єва́нгелії Його Сина, що я безпереста́нно згадую про вас,
<p>10 і в моли́твах своїх за́вжди молюся, щоб воля Божа щасливо попрова́дила мене коли прийти до вас.
<p>11 Бо прагну вас бачити, щоб подати вам якого дара духовного для змі́цнення вас,
<p>12 цебто потішитись ра́зом між вами спі́льною вірою — і вашою, і моєю.
<p>13 Не хочу ж, щоб ви не знали, браття, що багато разів мав я за́мір прийти до вас, але мені перешко́джувано аж досі, щоб мати який плід і в вас, як і в інших наро́дів.
<p>14 А ге́лленам і чужоземцям, розумним і немудрим — я боржни́к.
<p>15 Отже, щодо мене, я готовий і вам, хто знаходиться в Римі, звіщати Єва́нгелію.
<p>16 Бо я не соромлюсь Єва́нгелії, бож вона — сила Божа на спасі́ння кожному, хто вірує, перше ж юдеєві, а <i>потім</i> ге́лленові.
<p>17 Праведність бо Божа з'являється в ній з віри в віру, як написано: „А праведний житиме вірою“.
<p>18 Бо гнів Божий з'являється з неба на всяку безбожність і неправду людей, що правду гаму́ють неправдою,
<p>19 тому, що те, що можна знати про Бога, явне для них, бо їм Бог об'явив.
<p>20 Бо Його невиди́ме від створення світу, <i>власне</i> Його вічна сила й Божество, ду́манням про твори стає види́ме. Так що нема їм виправдання,
<p>21 бо, пізнавши Бога, не прославляли Його, як Бога, і не дякували, але знікчемні́ли своїми думка́ми, і запа́морочилось нерозумне їхнє серце.
<p>22 Називаючи себе мудрими, вони потумані́ли,
<p>23 і славу нетлінного Бога змінили на подобу образа тлінної люди́ни, і птахів, і чотириногих, і га́дів.
<p>24 Тому́ то й видав їх Бог у пожадливостях їхніх сердець на нечи́стість, щоб вони самі знеславляли тіла свої.
<p>25 Вони Божу правду замінили на неправду, і честь віддавали, і служили створінню більш, як Творце́ві, що благослове́нний навіки, амі́нь.
<p>26 Через це Бог їх видав на пожадливість гане́бну, — бо їхні жінки замінили природне єдна́ння на протиприродне.
<p>27 Так само й чоловіки, позоставивши природне єдна́ння з жіночою статтю, розпали́лися своєю пожадливістю один до о́дного, і чоловіки з чоловіками сором чинили. І вони прийняли́ в собі відплату, відповідну їхньому блу́дові.
<p>28 А що вони не вважали за потрібне мати Бога в пізна́нні, видав їх Бог на розум переве́рнений, — щоб чинили непристойне.
<p>29 Вони повні всякої неправедности, лукавства, заже́рливости, зло́би, повні заздрости, убивства, суперечки, омани, лихих звича́їв,
<p>30 обмовники, наклепники, богонена́видники, напасники́, чваньки, пишні, винахідники зла, неслухня́ні батькам,
<p>31 нерозумні, зрадники, нелюбовні, немилости́ві.
<p>32 Вони знають при́суд Божий, що ті, хто чинить таке, ва́рті смерти, а проте не тільки самі чинять, але й хвалять тих, хто робить <i>таке</i>.

<h4>2</h4>
<p>1 Ось тому без виправдання ти, кожний чоловіче, що судиш, бо в чо́му осуджуєш іншого, сам себе осуджуєш, бо чиниш те саме й ти, що судиш.
<p>2 А ми знаємо, що суд Божий поправді на тих, хто чинить таке.
<p>3 Чи ти ду́маєш, чоловіче, судячи тих, хто чинить таке, а сам робиш таке саме, — що ти втечеш від суду Божого?
<p>4 Або пого́рджуєш багатством Його до́брости, ла́гідности та довготерпіння, не знаючи, що Божа до́брість провадить тебе до покая́ння?
<p>5 Та через жорстокість свою й нерозкаяність серця збираєш собі гнів на день гніву та об'я́влення справедливого суду Бога,
<p>6 що „кожному віддасть за його вчинками“:
<p>7 тим, хто витривалістю в добрім ділі шукає слави, і чести, і нетління, — життя вічне,
<p>8 а сварливим та тим, хто противиться правді, але кориться неправді, — лютість та гнів.
<p>9 Недоля та у́тиск на всяку душу<f>[3]</f> людини, хто чинить зле, юдея ж перше та ге́ллена,
<p>10 а слава, і честь, і мир усякому, хто чинить добре, юдеєві ж перше та ге́лленові.
<p>11 Бо не дивиться Бог на обличчя!<f>[4]</f>
<p>12 Котрі бо згрішили без Зако́ну, без Зако́ну й загинуть, а котрі згрішили в Зако́ні, при́ймуть суд за Зако́ном.
<p>13 Бо не слухачі Зако́ну справедливі перед Богом, але виконавці Закону ви́правдані бу́дуть.
<p>14 Бо коли погани, що не мають Зако́ну, з природи чинять зако́нне, вони, не мавши Зако́ну, самі собі Зако́н,
<p>15 що виявляють ді́ло Зако́ну, написане в серця́х своїх, як свідчить їм сумлі́ння та їхні думки́, що то осуджують, то виправдують одна о́дну,
<p>16 дня, коли Бог, згідно з моїм благові́стям, буде судити таємні речі людей через Ісуса Христа.
<p>17 Ось ти звешся юдеєм, і спираєшся на Зако́на, і хвалишся Богом,
<p>18 і знаєш волю <i>Його</i>, і розумієш, що́ краще, навчившись із Зако́ну,
<p>19 і маєш певність, що ти провідни́к для сліпих, світло для тих, хто знахо́диться в те́мряві,
<p>20 вихо́вник нерозумним, учитель дітям, що ти маєш зразок знання́ й правди в Зако́ні.
<p>21 Отож, ти, що іншого навчаєш, себе самого не вчиш! Проповідуєш не кра́сти, <i>а сам</i> кра́деш!
<p>22 Наказуючи не чинити пере́любу, чиниш пере́люб! Гиду́ючи і́долами, чиниш святокрадство!
<p>23 Ти, що хва́лишся Зако́ном, зневажаєш Бога пере́ступом Зако́ну!
<p>24 Бо „через вас зневажається Боже Ймення в поган“, як написано.
<p>25 Обрі́зання кори́сне, коли виконуєш Зако́на; а коли ти пересту́пник Зако́ну, то обрі́зання твоє стало необрі́занням.
<p>26 Отож, коли необрізаний зберігає постанови Зако́ну, то чи не порахується його необрізання за обрізання?
<p>27 І необрізаний з природи, виконуючи Зако́на, чи не осудить тебе, переступника Закону з Писа́нням і обрі́занням?
<p>28 Бо не той юдей, що є ним назовні, і не то обрізання, що назовні на тілі,
<p>29 але той, що є юдей потаємно, <i>духо́во</i>, і обрі́зання — серця духом, а не за буквою; і йому похвала́ не від людей, а від Бога.

<h4>3</h4>
<p>1 Отож, що́ має більшого юдей, або яка ко́ристь від обрі́зання?
<p>2 Багато, на всякий спосіб, а насамперед, що їм довірені були́ Слова́ Божі.
<p>3 Бо що ж, що не вірували деякі? Чи ж їхнє недовірство знищить вірність Божу?
<p>4 Зо́всім ні! Бож Бог правдивий, а кожна люди́на неправдива, як написано: „Щоб був Ти ви́правданий у словах Своїх, і переміг, коли будеш судитися“.
<p>5 А коли наша неправедність виставляє праведність Божу, то що скажемо? Чи ж Бог несправедливий, коли гнів виявляє? Говорю́ по-лю́дському.
<p>6 Зо́всім ні! Бож як Бог судитиме світ?
<p>7 Бо коли Божа правда через мою неправду збі́льшилась на славу Йому, пощо судити ще й мене, як грішника?
<p>8 І чи не так, як нас лають, і як деякі гово́рять, ніби ми кажемо: „Робімо зле, щоб вийшло добре?“ Справедливий о́суд на таких!
<p>9 То що ж? Маємо перевагу? Анітро́хи! Бож ми перед тим довели́, що юдеї й ге́ллени — усі під гріхом,
<p>10 як написано: „Нема праведного ані о́дного;
<p>11 нема, хто розумів би; немає, хто Бога шукав би, —
<p>12 усі повідступа́ли, ра́зом стали непотрібні, нема доброчинця, нема ні одно́го!
<p>13 Гріб відкритий — їхнє горло, язиком своїм кажуть неправду, отрута зміїна на їхніх губа́х,
<p>14 уста́ їхні повні прокляття й гірко́ти!
<p>15 Швидкі їхні ноги, щоб кров проливати,
<p>16 руїна та злидні на їхніх дорогах,
<p>17 а дороги миру вони не пізнали!
<p>18 Нема страху Божого перед очима їхніми“.
<p>19 А ми знаємо, що скільки гово́рить Зако́н, він говорить до тих, хто під Зако́ном, щоб замкнути всякі уста́, і щоб став увесь світ винний Богові.
<p>20 Бо жодне тіло ділами Зако́ну не ви́правдається перед Ним, — Зако́ном бо гріх пізнається.
<p>21 А тепер, без Зако́ну, праведність Божа з'вилась, про яку свідчать Зако́н і Пророки.
<p>22 А Божа праведність через віру в Ісуса Христа в усіх і на всіх, хто вірує, бо різниці немає,
<p>23 бо всі згрішили, і позбавлені Божої слави,
<p>24 <i>але</i> дарма́ виправдуються Його благода́ттю, через відку́плення, що в Ісусі Христі,
<p>25 що Його Бог дав у жертву прими́рення в крові Його через віру, щоб виявити Свою праведність через відпу́щення давніше вчинених гріхів,
<p>26 за довготерпі́ння Божого, щоб виявити Свою праведність за теперішнього ча́су, щоб бути Йому праведним, і виправдувати того, хто вірує в Ісуса.
<p>27 Тож де похвальба́? Виключена. Яким зако́ном? <i>Законом</i> діл? Ні, але зако́ном віри.
<p>28 Отож, ми визнаємо, що люди́на виправдується вірою, — без діл Зако́ну.
<p>29 Хіба ж Бог тільки для юдеїв, а не й для поган? Так, і для поган,
<p>30 бо є один тільки Бог, що ви́правдає обрізання з віри й необрізання через віру.
<p>31 Тож чи не нищимо ми Зако́на вірою? Зо́всім ні, — але зміцнюємо Зако́на.

<h4>4</h4>
<p>1 Що ж, скажемо, знайшов Авраа́м, наш отець за тілом?
<p>2 Бо коли Авраам ви́правдався діла́ми, то він має похвалу', та не в Бога.
<p>3 Що бо Писа́ння говорить? „Увірував Авраам Богові, і <i>це</i> йому залічено в праведність“.
<p>4 А заплата викона́вцеві не рахується з милости, але з обов'язку.
<p>5 А тому́, хто не виконує, але вірує в Того, Хто виправдує нечестивого, віра його порахується в праведність.
<p>6 Як і Давид називає блаженною люди́ну, якій рахує Бог праведність без діл:
<p>7 „Блаженні, кому прощені беззаконня, і кому прикриті гріхи.
<p>8 Блаженна людина, якій Господь не порахує гріха́!“
<p>9 Чи ж це блаже́нство з обрізання чи з необрізання? Бо говоримо, що „віра залічена Авраамові в праведність“.
<p>10 Як же залічена? Як був в обрізанні, чи в необрізанні? Не в обрізанні, але в необрізанні!
<p>11 І прийняв він ознаку обрізання, — печать праведности через віру, що її в необрізанні <i>мав</i>, щоб йому бути отцем усіх віруючих, хоч були необрізані, щоб і їм залічено праведність,
<p>12 і отцем обрізаних, не тільки тих, хто з обрізання, але й тих, хто ходить по слідах віри, що її в необрізанні <i>мав</i> наш отець Авраам.
<p>13 Бо обі́тницю Авраамові чи його насінню, що бути йому спадкоємцем світу, <i>дано</i> не Зако́ном, але праведністю віри.
<p>14 Бо коли спадкоємці ті, хто з Зако́ну, то спорожніла віра й зні́вечилась обі́тниця.
<p>15 Бо Зако́н чинить гнів; де ж немає Закону, немає й пере́ступу.
<p>16 Через це з віри, щоб <i>було</i> з милости, щоб обі́тниця певна була всім нащадкам, не тільки тому́, хто з Закону, але й тому́, хто з віри Авраама, що отець усім нам,
<p>17 як написано: „Отцем багатьох наро́дів Я поставив тебе,“ — перед Богом, Якому він вірив, Який оживляє мертвих і кличе неіснуюче, як існуюче.
<p>18 Він — проти надії — увірував у надії, що стане батьком багатьох народів, за сказаним: „Таке <i>числе́нне</i> буде насіння твоє!“
<p>19 І не знеміг він у вірі, і не вважав свого тіла за вже омертвіле, бувши майже сторічним, ні утро́би Сариної за змертвілу,
<p>20 і не мав сумніву в обі́тницю Божу через недові́рство, але зміцни́вся в вірі, і віддав славу Богові,
<p>21 і був зовсім певний, що Він має силу й виконати те, що обіцяв.
<p>22 Тому й „залічено <i>це</i> йому в праведність“.
<p>23 Та не написано за нього одно́го, що залічено йому,
<p>24 а за нас, — залі́читься й нам, що віруємо в Того, Хто воскресив із мертвих Ісуса, Господа нашого,
<p>25 що був виданий за наші гріхи, і воскрес для ви́правдання нашого.

<h4>5</h4>
<p>1 Отож, ви́правдавшись вірою, майте мир із Богом через Господа нашого Ісуса Христа,
<p>2 через Якого ми вірою одержали доступ до тієї благода́ті, що в ній стоїмо́, і хва́лимось наді́єю слави Божої.
<p>3 І не тільки <i>нею</i>, але й хвалимося в утисках, знаючи, що утиски приносять терпели́вість,
<p>4 а терпеливість — до́свід, а досвід — надію,
<p>5 а надія не засоро́мить, бо любов Божа вилилася в наші серця Святим Духом, даним нам.
<p>6 Бо Христос, коли ми були́ ще недужі, своєї пори помер за нечестивих.
<p>7 Бо навряд чи помре хто за праведника, ще бо за доброго може хто й відважиться вмерти.
<p>8 А Бог дово́дить Свою любов до нас <i>тим</i>, що Христос умер за нас, коли ми були́ ще грішниками.
<p>9 Тож тим більше спасемося Ним від гніву тепер, коли кров'ю Його ми ви́правдані.
<p>10 Бо коли ми, бувши ворогами, примирилися з Богом через смерть Сина Його, то тим більше, примирившися, спасе́мося життя́м Його.
<p>11 І не тільки <i>це</i>, але й хва́лимося в Бозі через Господа нашого Ісуса Христа, що через Нього оде́ржали ми тепер прими́рення.
<p>12 Тому́ то, як через одно́го чоловіка ввійшов до світу гріх, а гріхом смерть, так прийшла й смерть в усіх людей через те, що всі згрішили.
<p>13 Гріх бо був у світі <i>й</i> до Зако́ну, але гріх не ста́виться в прови́ну, коли немає Зако́ну.
<p>14 Та смерть панувала від Ада́ма аж до Мойсея і над тими, хто не згрішив, подібно переступу Ада́ма, який є образ майбу́тнього.
<p>15 Але не такий дар благода́ті, як пере́ступ. Бо коли за пере́ступ одно́го померло багато, то тим більш благода́ть Божа й дар через благода́ть однієї Люди́ни, Ісуса Христа, щедро спливли́ на багатьох.
<p>16 І дар не такий, як те, що <i>сталось</i> від одно́го, що згрішив; бо суд за оди́н <i>про́гріх</i> — на о́суд, а дар благода́ті — на ви́правдання від багатьох про́гріхів.
<p>17 Бо коли за пере́ступ одно́го смерть панувала через одно́го, то тим більше ті, хто приймає рясноту́ благода́ті й дар праведности, запанують у житті через одно́го Ісуса Христа.
<p>18 Ось тому́, як через пере́ступ одно́го на всіх людей прийшов о́суд, так і через праведність Одно́го прийшло ви́правдания <i>для</i> життя на всіх людей.
<p>19 Бо як через непо́слух одно́го чоловіка багато-хто стали грішними, так і через по́слух Одно́го багато-хто стануть праведними.
<p>20 Зако́н же прийшов, щоб збільши́вся пере́ступ. А де збільши́вся гріх, там зарясніла благодать,
<p>21 щоб, як гріх панував через смерть, так само й благода́ть запанувала через праведність для життя вічного Ісусом Христом, Господом нашим.

<h4>6</h4>
<p>1 Що ж скажемо? Позоста́немся в гріху́, щоб благодать примно́жилась? Зо́всім ні!
<p>2 Ми, що вмерли для гріха, як ще будемо жити в нім?
<p>3 Чи ви не знаєте, що ми всі, хто христився у Христа Ісуса, у смерть Його христилися?
<p>4 Отож, ми поховані з Ним хрищенням у смерть, щоб, як воскрес Христос із мертвих славою Отця, так щоб і ми стали ходити в обно́вленні життя.
<p>5 Бо коли ми з'єдна́лися подо́бою смерти Його, то з'єднаємось і <i>подобою</i> воскре́сення,
<p>6 знаючи те, що наш давній чоловік розп'я́тий із Ним, щоб зни́щилось тіло гріхо́вне, щоб не бути нам більше рабами гріха,
<p>7 бо хто вмер, той звільни́всь від гріха!
<p>8 А коли ми померли з Христом, то віруємо, що й жити з Ним бу́демо,
<p>9 знаючи, що Христос, воскре́снувши з мертвих, уже більш не вмирає, — смерть над Ним не панує <i>вже</i> більше!
<p>10 Бо що вмер Він, то один раз умер для гріха, а що живе, то для Бога живе.
<p>11 Так само ж і ви вважайте себе за мертвих для гріха й за живих для Бога в Христі Ісусі, Господі нашім.
<p>12 Тож нехай не панує гріх у смерте́льному вашому тілі, щоб вам слухатись його пожадли́востей,
<p>13 і не віддавайте членів своїх гріхові за знаря́ддя неправедности, але віддайте себе Богові, як ожилих із мертвих, а члени ваші — Богові за знаря́ддя праведности.
<p>14 Бо хай гріх не панує над вами, — ви бо не під Законом, а під благода́ттю.
<p>15 Що ж? Чи бу́демо грішити, бо ми не під Законом, а під благода́ттю? Зо́всім ні!
<p>16 Хіба ви не знаєте, що кому віддаєте себе за рабів на по́слух, то ви й раби того, кого слухаєтесь, — або гріха на смерть, або послуху на праведність?
<p>17 Тож дяка Богові, що ви, бувши рабами гріха, від серця послухались того роду науки, якому ви себе віддали́.
<p>18 А звільни́вшися від гріха́, стали рабами праведности.
<p>19 Говорю́ я по-лю́дському, через неміч вашого тіла. Бо як ви віддавали були члени ваші за рабів нечи́стості й беззако́нню на беззако́ння, так тепер віддайте члени ваші за рабів праведности на освя́чення.
<p>20 Бо коли були́ ви рабами гріха, то були вільні від праведности.
<p>21 Який же плід ви мали тоді? <i>Такі речі</i>, що ними соромитесь тепер, бо кінець їх — то смерть.
<p>22 А тепер, звільни́вшися від гріха й ставши рабами Богові, маєте плід ваш на освячення, а кінець — життя вічне.
<p>23 Бо заплата за гріх — смерть, а дар Божий — вічне життя в Христі Ісусі, Господі нашім!

<h4>7</h4>
<p>1 Чи ви не знаєте, браття, — бо говорю́ тим, хто знає Закона, — що Зако́н панує над люди́ною, поки вона живе?
<p>2 Бо замі́жня жінка, поки живе чоловік, прив'язана <i>до нього</i> Законом; а коли помре чоловік, вона звільняється від закону чоловіка.
<p>3 Тому то, поки живе чоловік, вона буде вважатися перелю́бницею, якщо стане <i>дружи́ною</i> іншому чоловікові; коли ж чоловік помре, вона вільна від Зако́ну, <i>і</i> не буде перелю́бницею, якщо стане <i>за дружи́ну</i> іншому чоловікові.
<p>4 Так, мої браття, і ви вмерли для Зако́ну через тіло Христове, щоб належати вам іншому, Воскре́слому з мертвих, щоб прино́сити плід Богові.
<p>5 Бо коли ми жили за ті́лом, то при́страсті гріховні, що похо́дять від Закону, ді́яли в наших членах, щоб прино́сити плід смерти.
<p>6 А тепер ми звільни́лись від Закону, умерши для того, чим були зв'язані, щоб служити нам обно́вленням духа, а не старістю букви.
<p>7 Що ж скажемо? Чи Зако́н — то гріх? Зо́всім ні! Але я не пізнав гріха, як тільки через Зако́н, бо я не знав би пожадливости, коли б Закон не наказував: „Не пожада́й“.
<p>8 Але гріх, узявши при́від від заповіді, зробив у мені всяку пожадливість, бо без Закону гріх мертвий.
<p>9 А я колись жив без Закону, але, коли прийшла заповідь, то гріх ожив,
<p>10 а я вмер; і сталася мені та заповідь, що для життя, на смерть,
<p>11 бо гріх, узявши причину від заповіді, звів мене, і нею вмертви́в.
<p>12 Тому́ то Зако́н святий, і заповідь свята, і праведна, і добра.
<p>13 Тож чи добре стало мені смертю? Зо́всім ні! Але гріх, щоб стати гріхом, приніс мені смерть добром, щоб гріх став мі́цно грі́шний через за́повідь.
<p>14 Бо ми знаємо, що Зако́н духовний, а я тіле́сний, про́даний під гріх.
<p>15 Бо що́ я виконую, не розумію; я бо чиню не те, що́ хочу, але що́ нена́виджу, те я роблю́.
<p>16 А коли роблю́ те, чого я не хо́чу, то згоджуюсь із Законом, що він добрий,
<p>17 а тому вже не я це виконую, але гріх, що живе в мені.
<p>18 Знаю бо, що не живе в мені, цебто в тілі моїм, добре; бо бажа́ння лежить у мені, але щоб виконати добре, того не знахо́джу.
<p>19 Бо не роблю́ я доброго, що хочу, але зле, чого не хочу, це чиню.
<p>20 Коли ж я роблю́ те, чого не хочу, то вже не я це виконую, але гріх, що живе в мені.
<p>21 Тож знахо́джу зако́на, коли хочу робити добро, — що зло лежить у мені.
<p>22 Бо маю задово́лення в Законі Божому за вну́трішнім чолові́ком,
<p>23 та бачу інший зако́н у членах своїх, що воює проти закону мого розуму, і поло́нить мене законом гріховним, що знахо́диться в членах моїх.
<p>24 Нещасна я люди́на! Хто мене ви́зволить від тіла цієї смерти?
<p>25 Дякую Богові через Ісуса Христа, Господа нашого. Тому́ то я сам служу́ розумом Законові Божому, але тілом — закону гріховному.

<h4>8</h4>
<p>1 Тож немає тепер жодного о́суду тим, хто ходить у Христі Ісусі не за тілом, а за Духом,
<p>2 бо зако́н Духа життя в Христі Ісусі визволив мене від зако́ну гріха й смерти.
<p>3 Бо що було неможливе для Закону, у чо́му був він безсилий тілом, — Бог послав Сина Свого в подобі гріховного тіла, і за гріх осудив гріх у тілі,
<p>4 щоб ви́коналось ви́правдання Закону на нас, що ходимо не за тілом, а за Духом.
<p>5 Бо ті, хто ходить за тілом, ду́мають про тілесне, а хто за Духом — про духовне.
<p>6 Бо думка тілесна — то смерть, а думка духовна — життя та мир,
<p>7 думка бо тілесна — ворожне́ча на Бога, бо не ко́риться Законові Божому, та й не може.
<p>8 І ті, хто хо́дить за тілом, не можуть догодити Богові.
<p>9 А ви не в тілі, але в Дусі, бо Дух Божий живе в вас. А коли хто не має Христового Духа, той не Його.
<p>10 А коли Христос у вас, то <i>хоч</i> тіло мертве через гріх, але дух живий через праведність.
<p>11 А коли живе в вас Дух Того, Хто воскресив Ісуса з мертвих, то Той, хто підняв Христа з мертвих, ожи́вить і смертельні тіла ваші через Свого Духа, що живе в вас.
<p>12 Тому́ то, браття, ми не боржники́ тіла, щоб жити за тілом;
<p>13 бо коли живе́те за тілом, то маєте вмерти, а коли Духом умертвля́єте тілесні вчинки, то бу́дете жити.
<p>14 Бо всі, хто водиться Духом Божим, вони сини Божі;
<p>15 бо не взяли́ ви духа неволі знов на страх, але взяли ви Духа сині́вства, що через Нього кличемо: „Авва,<f>[5]</f> Отче!“
<p>16 Сам Цей Дух сві́дчить ра́зом із духом нашим, що ми — діти Божі.
<p>17 А коли діти, то й спадкоємці, спадкоємці ж Божі, а співспадкоємці Христові, коли тільки ра́зом із Ним ми терпимо́, щоб разом із Ним і просла́витись.
<p>18 Бо я ду́маю, що страждання тепе́рішнього ча́су <i>нічого</i> не варті супроти тієї слави, що має з'явитися в нас.
<p>19 Бо чека́ння створі́ння очікує з'я́влення синів Божих,
<p>20 бо створі́ння покорилось марно́ті не добровільно, але через того, хто скори́в <i>його</i>, в надії,
<p>21 що й саме створіння ви́зволиться від неволі тління на волю слави синів Божих.
<p>22 Бо знаємо, що все створі́ння ра́зом зідхає й ра́зом мучиться аж досі.
<p>23 Але не тільки <i>воно</i>, але й ми самі, маючи зача́ток Духа, і ми самі в собі зідхаємо, очікуючи синівства, відкуплення нашого тіла.
<p>24 Надією бо ми спасли́ся. Надія ж, коли бачить, не є надія, бо хто що́ бачить, чому б того й наді́явся?
<p>25 А коли сподіва́ємось, чого не бачимо, то очікуємо того з терпеливістю.
<p>26 Так само ж і Дух допомагає <i>нам</i> у наших не́мочах; бо ми не знаємо, про що маємо молитись, як належить, але Сам Дух заступається за нас невимо́вними зідха́ннями.
<p>27 А Той, Хто досліджує серця́, знає, яка думка Духа, бо з <i>волі</i> Божої заступається за святих.
<p>28 І знаємо, що тим, хто любить Бога, хто покликаний <i>Його</i> постановою, усе допомагає на добре.
<p>29 Бо кого Він передба́чив, тих і призна́чив, щоб були подібні до о́бразу Сина Його, щоб Він був перворі́дним поміж багатьма́ братами.
<p>30 А кого Він призначив, тих і покликав, а кого покликав, тих і ви́правдав, а кого ви́правдав, тих і просла́вив.
<p>31 Що ж скажем на це? Коли за нас Бог, то хто проти нас?
<p>32 Той же, Хто Сина Свого не пожалів, але видав Його за всіх нас, — як же не дав би Він нам із Ним і всього?
<p>33 Хто оска́ржувати буде Божих вибранців? Бог Той, що виправдує.
<p>34 Хто <i>ж</i> той, що засу́джує? Христос Ісус є Той, що вмер, надто й воскрес, — Він право́руч Бога, і Він і заступається за нас.
<p>35 Хто нас розлучить від любови Христової? Чи недоля, чи утиск, чи переслі́дування, чи голод, чи нагота́, чи небезпека, чи меч?
<p>36 Як написано: „За Тебе нас цілий день умертвля́ють, нас уважають за овець, прирече́них на зако́лення“.
<p>37 Але в цьому всьому ми перемагаємо Тим, Хто нас полюбив.
<p>38 Бо я пересві́дчився, що ні смерть, ні життя, ні анголи́, ні вла́ди, ні тепе́рішнє, ні майбу́тнє, ні сили,
<p>39 ні вишина́, ні глибина́, ані інше яке створіння не зможе відлучити нас від любови Божої, яка в Христі Ісусі, Господі нашім!

<h4>9</h4>
<p>1 Кажу́ правду в Христі, не обманюю, як сві́дчить мені моє сумлі́ння через Духа Святого,
<p>2 що маю велику скорбо́ту й невпинну му́ку для серця свого!
<p>3 Бо я бажав би сам бути відлу́чений від Христа замість братів моїх, рідних мені тілом;
<p>4 вони ізра́їльтяни, що їм належить сині́вство, і слава, і заповіти, і законода́вство, і богослужба, і обі́тниці,
<p>5 що їхні <i>й</i> отці, і від них же тілом Христос, що Він над усіма́ Бог, благослове́нний, навіки, амі́нь.
<p>6 Не так, щоб Слово Боже не збуло́ся. Бо не всі ті ізра́їльтяни, хто від Ізраїля,
<p>7 і не всі діти Авраамові, хто від насіння <i>його</i>, але: „в Ісаку буде насіння тобі“.
<p>8 Цебто, не тілесні діти — то діти Божі, але діти обі́тниці признаю́ться за насіння.
<p>9 А слово обі́тниці таке: „На той час прийду́, і бу́де син у Сари“.
<p>10 І не тільки <i>це</i>, але й Реве́кка зачала́ <i>дітей</i> від одно́го ложа отця нашого Ісака,
<p>11 бо коли вони ще не народились, і нічо́го доброго чи злого не вчинили, — щоб позоста́лась постанова Божа у вибра́нні
<p>12 не від учинків, але́ від То́го, Хто кличе, — сказано їй: „Більший служитиме меншому“,
<p>13 як і написано: „Полюбив Я Якова, а Ісава знена́видів“.
<p>14 Що ж скажемо? Може в Бога неправда? Зо́всім ні!
<p>15 Бо Він каже Мойсеєві: „Помилую, кого хочу помилувати, і змилосе́рджуся, над ким хочу змилосе́рдитись“.
<p>16 Отож, <i>не залежить</i> це ні від то́го, хто хоче, ні від того, хто біжить, але від Бога, що милує.
<p>17 Бо Писа́ння говорить фараонові: „Власне на те Я поставив тебе, щоб на тобі показати Свою силу, і щоб звістилось по ці́лій землі Моє Йме́ння“.
<p>18 Отож, кого хоче — Він милує, і кого хоче — ожорсто́чує.
<p>19 А ти скажеш мені: „Чого ж іще Він докоря́є, бо хто може проти́витись волі Його?“
<p>20 Отже, хто́ ти, чоловіче, що ти спереча́єшся з Богом? Чи скаже тво́риво творце́ві: Пощо ти зробив мене так?
<p>21 Чи ганча́р не має вла́ди над глиною, щоб із того самого міси́ва зробити одну посу́дину на честь, а одну на нечесть?
<p>22 Тож Бог, бажаючи показати гнів і виявити могутність Свою, щади́в із великим терпінням посу́дини гніву, що готові були на погибіль,
<p>23 і щоб виявити багатство слави Своєї на посудинах милосердя, що їх приготува́в на славу,
<p>24 на нас, що їх і покликав не тільки від юдеїв, але й від поган.
<p>25 Як і в Осії Він говорить: „Назву Своїм наро́дом не людей Моїх, і не улю́блену — улю́бленою,
<p>26 і на місці, де сказано їм: Ви не Мій наро́д, там на́звані будуть синами Бога Живого!“
<p>27 А Ісая взиває про Ізраїля: „Коли б число синів Ізра́їлевих було, як мо́рський пісок, то <i>тільки</i> останок спасеться,
<p>28 бо вирок закінчений та скорочений у праведності учинить Господь на землі!“
<p>29 І як Ісая віщував: „Коли б Госпо́дь Савао́т не лишив нам насіння, то ми стали б, як Содо́м, і подібні були б до Гомо́рри!“
<p>30 Що ж скажемо? Що погани, які не шукали праведности, досягли праведности, тієї праведности, що від віри,
<p>31 а Ізраїль, що шукав Закона праведности, не досяг Закону праведности.
<p>32 Чому́? Бо <i>шукали</i> не з віри, але якби з учинків Зако́ну; вони бо спіткнулись об камінь спотика́ння,<f>[6]</f>
<p>33 як написано: „Ось Я кладу́ на Сіоні камінь спотика́ння та скелю спокуси, і кожен, хто вірує в Нього, не посоро́миться!“

<h4>10</h4>
<p>1 Браття, бажа́ння мого серця й молитва до Бога за Ізраїля на спасі́ння.
<p>2 Бо я свідчу їм, що вони мають ре́вність про Бога, але не за розумом.
<p>3 Вони бо, не розуміючи праведности Божої, і силкуючись поставити власну праведність, не покорились праведності Божій.
<p>4 Бо кінець Зако́ну — Христос на праведність кожному, хто вірує.
<p>5 Мойсей бо пише про праведність, що від Закону, що „люди́на, яка його виконує, буде ним жити“.
<p>6 А про праведність, що від віри, говорить так: „Не кажи в своїм серці: Хто вийде на небо?“ цебто зве́сти додолу Христа,
<p>7 або: „Хто зі́йде в безодню?“ цебто ви́вести з мертвих Христа.
<p>8 Але що каже <i>ще</i>? „Бли́зько тебе слово, — в устах твоїх і в серці твоїм“, цебто слово віри, що його проповідуємо.
<p>9 Бо коли ти уста́ми своїми визнаватимеш Ісуса за Господа, і будеш вірувати в своїм серці, що Бог воскресив Його з мертвих, то спасешся,
<p>10 бо серцем віруємо для праведности, а устами іспові́дуємо для спасі́ння.
<p>11 Каже бо Писа́ння: „Кожен, хто вірує в Нього, не буде засоро́млений“.
<p>12 Бо нема різниці поміж юдеєм та ге́лленом, бо той же Госпо́дь є <i>Господом</i> усіх, багатий для всіх, хто кличе Його.
<p>13 Бо „кожен, хто покличе Господнє Ім'я, буде спасе́ний“.
<p>14 Але як покличуть <i>Того</i>, в Кого не ввірували? А як увірують у <i>Того</i>, що про Нього не чули? А як почують без проповідника?
<p>15 І як будуть проповідувати, коли не будуть по́слані? Як написано: „Які гарні ноги благовіссників миру, благовісників добра́“.
<p>16 Але не всі послухались Єва́нгелії. Бо Ісая каже: „Господи, хто повірив тому, що почув був від нас?“
<p>17 Тож віра від слу́хання, а слу́хання через Слово Христо́ве.
<p>18 Та кажу́: Чи не чули вони? Отож: „По всій землі їхній голос пішов, і їхні слова́ в кінці світу!“
<p>19 Але кажу́: Чи Ізраїль не знав? Перший Мойсей говорить: „Я викличу заздрість у вас ненаро́дом, — роздражню́ вас нерозумним народом“.
<p>20 А Ісая сміли́во говорить: „Знайшли Мене ті, хто Мене не шукав, відкрився Я тим, хто не питався про Мене!“
<p>21 А про Ізраїля каже: „Я руки Свої цілий день простягав до людей неслухня́них і суперечних!“

<h4>11</h4>
<p>1 Отож я питаю: Чи ж Бог відкинув наро́да Свого́? Зо́всім ні! Бо й я ізра́їльтянин, із насіння Авраамового, Веніями́нового племени.
<p>2 Не відкинув Бог наро́да Свого́, що його перше знав. Чи ви не знаєте, що гово́рить Писа́ння „про Іллю“, як він ска́ржиться Богові на Ізраїля, кажучи:
<p>3 „Господи, вони повбивали пророків Твоїх, і Твої же́ртівники поруйнували, і лишився я сам, і шукають моєї душі“.<f>[7]</f>
<p>4 Та що каже йому <i>Божа</i> відповідь: „Я для Себе зоставив сім тисяч мужа, що перед Ваа́лом колін не схилили“.
<p>5 Також і тепе́рішнього ча́су залиши́вся останок за ви́бором благодаті.
<p>6 А коли за благода́ттю, то не з учинків, інакше благода́ть не була́ б благода́ттю. А коли з учинків, то <i>це</i> більше не благода́ть, інакше вчи́нок не є вже вчинок.
<p>7 Що ж? Чого Ізраїль шукає, того не оде́ржав, та оде́ржали ви́брані, а останні затверді́ли,
<p>8 як написано: „Бог дав їм духа засипа́ння, очі, щоб не бачили, і ву́ха, щоб не чули, аж до сього́днішнього дня“.
<p>9 А Дави́д каже: „Нехай станеться стіл<f>[8]</f> їхній за сітку й за па́стку, і на спокусу, та їм на заплату;
<p>10 нехай потемні́ють їхні очі, щоб не бачили, хай наза́вжди зігне́ться хребе́т їхній!“
<p>11 Тож питаю: Чи ж спіткну́лись вони, щоб упасти? Зо́всім ні! Але з їхнього зане́паду — спасі́ння поганам, щоб ви́кликати за́здрість у них.
<p>12 А коли їхній зане́пад — багатство для світу, а їхнє упоко́рення — багатство поганам, — скільки ж більш повнота́ їхня?
<p>13 Кажу́ бо я вам, поганам: через те, що я апо́стол поганів, я хвалю́ свою службу,
<p>14 може як викличу за́здрість у своїх за тілом, і спасу́ де́кого з них.
<p>15 Коли ж відки́нення їх — то прими́рення світу, то що́ <i>їхнє</i> прийняття́, як не життя з мертвих?
<p>16 А коли святий пе́рвісток, то й тісто <i>святе</i>; а коли святий корінь, то й ві́ття <i>святе</i>.
<p>17 Коли ж деякі з галу́зок відломи́лися, а ти, бувши дике оливне дерево, прищепи́вся між них і став спільнико́м то́вщу оли́вного ко́реня,
<p>18 то не вихваляйся перед галу́зками; а коли вихваля́єшся, то <i>знай</i>, що не ти носиш кореня, але корінь тебе.
<p>19 Отже скажеш: „Галу́зки відломи́лися, щоб я прищепи́вся“.
<p>20 Добре. Вони відломились невірством, а ти тримаєшся вірою; не величайся, але бійся.
<p>21 Бо коли Бог природних галу́зок не пожалував, то Він і тебе не пожа́лує!
<p>22 Отже, бач до́брість і суво́рість Божу, — на відпалих суворість, а на тебе до́брість Божа, коли перебу́деш у до́брості, коли ж ні, то й ти бу́деш відтя́тий.
<p>23 Та й вони, коли не зоста́нуться в невірстві, прище́пляться, бо має Бог силу їх знов прищепи́ти.
<p>24 Бо коли ти відтя́тий з оливки, дикої з природи, і проти природи заще́плений до доброї оливки, то скільки ж більше ті, що природні, прище́пляться до своєї власної оливки?
<p>25 Бо не хо́чу я, браття, щоб ви не знали цієї таємниці, — щоб не були́ ви високої думки про себе, що жорстокість ста́лась Ізраїлеві поча́сти, аж поки не вві́йде повне число поган,
<p>26 і так увесь Ізраїль спасеться, як написано: „При́йде з Сіо́ну Спаситель, і відве́рне безбожність від Якова,
<p>27 і це запові́т їм від Мене, коли відійму́ гріхи їхні!“
<p>28 Тож вони за Єва́нгелією вороги ради вас, а за вибором — улю́блені ради отців.
<p>29 Бо да́ри й покли́кання Божі невідмінні.
<p>30 Бо як і ви були́ колись неслухняні Богові, а тепер поми́лувані через їхній непо́слух,
<p>31 так і вони тепер спроти́вились для поми́лування вас, щоб і самі були помилувані.
<p>32 Бо замкнув Бог усіх у непо́слух, щоб помилувати всіх.
<p>33 О глиби́но багатства, і премудрости, і знання́ Божого! Які недовідо́мі при́суди Його, і недослі́джені дороги Його!
<p>34 „Бо хто розум Господній пізнав? Або хто був дорадник Йому?
<p>35 Або хто давніш Йому дав, і йому бу́де відда́но?“
<p>36 Бо все з Нього, через Нього і для Нього! Йому слава навіки. Амі́нь.

<h4>12</h4>
<p>1 Тож благаю вас, браття, через Боже милосердя, — повіддавайте ваші тіла на жертву живу, святу, приємну Богові, як розумну службу вашу,
<p>2 і не стосу́йтесь до віку цього, але перемініться відно́вою вашого розуму, щоб пізнати вам, що́ то є воля Божа, — добро, приємність та доскона́лість.
<p>3 Через да́ну мені благода́ть кажу́ кожному з вас не ду́мати <i>про себе</i> більш, ніж належить ду́мати, але ду́мати скромно, у міру віри, як кожному Бог наділи́в.
<p>4 Бо як в однім тілі маємо багато членів, а всі члени мають не однакове ді́яння,
<p>5 так багато нас є одне тіло в Христі, а зосібна ми один о́дному члени.
<p>6 І ми маємо різні да́ри, згідно з благода́ттю, да́ною нам: коли пророцтво — то <i>виконуй його́</i> в міру віри,
<p>7 а коли служіння — <i>будь</i> на служі́ння, коли вчитель — на навча́ння,
<p>8 коли втіши́тель — на потіша́ння, хто подає — у простоті, хто голову́є — то з пильністю, хто милосе́рдствує — то з привітністю!
<p>9 Любов <i>нехай буде</i> нелицемірна; нена́видьте зло та тулі́ться до доброго!
<p>10 Любіть один о́дного братньою любов'ю; випереджа́йте один о́дного пошаною!
<p>11 У ре́вності не лінуйтеся, духом палайте, служіть Господе́ві,
<p>12 тіштесь надією, утиски терпіть, перебувайте в молитві,
<p>13 беріть у́діл у потребах святих, будьте гостинні до чужи́нців!
<p>14 Благословляйте тих, хто вас переслідує; благословляйте, а не проклинайте!
<p>15 Тіштеся з тими, хто тішиться, і плачте з отими, хто плаче!
<p>16 Ду́майте між собою одна́ково; не величайтеся, але́ наслідуйте слухня́них; „не вважайте за мудрих себе!“
<p>17 Не платіть ніко́му злом за зло, дбайте про добре перед усіма́ людьми́!
<p>18 Коли можливо, якщо це <i>залежить</i> від вас — живіть у мирі зо всіма́ людьми́!
<p>19 Не мстіться самі, улю́блені, але дайте місце гніву <i>Божому</i>, бо написано: „Мені помста <i>належить</i>, Я відплачу́, говорить Господь“.
<p>20 Отож, як твій ворог голодний, — нагодуй його; як він пра́гне, — напій його, бо, роблячи це, ти згорта́єш розпа́лене ву́гілля йому на голову.
<p>21 Не будь переможений злом, але перемагай зло добром!

<h4>13</h4>
<p>1 Нехай кожна люди́на ко́риться вищій вла́ді, бо немає вла́ди, як не від Бога, і вла́ди існуючі встановлені від Бога.
<p>2 Тому той, хто противиться вла́ді, противиться Божій постанові; а ті, хто противиться, самі ві́зьмуть о́суд на себе.
<p>3 Бо володарі — по́страх не на добрі діла, а на злі. Хочеш не боятися вла́ди? Роби добро, і матимеш похвалу́ від неї,
<p>4 бо <i>володар</i> — Божий слуга, тобі на добро. А як чиниш ти зле, то бійся, бо неда́рмо він носить меча́, він бо Божий слуга, ме́сник у гніві злочи́нцеві!
<p>5 Тому треба кори́тися не тільки ради <i>стра́ху</i> кари, але й ради сумління.
<p>6 Через це ви й пода́тки даєте, бо вони служи́телі Божі, саме тим за́вжди зайняті.
<p>7 Тож віддайте належне усім: кому податок — податок, кому ми́то — мито, кому страх — страх, кому честь — честь.
<p>8 Не будьте винні ніко́му нічо́го, крім того, щоб любити один о́дного. Бо хто іншого любить, той виконав Зако́на.
<p>9 Бо заповіді: „Не чини пере́любу“, „Не вбивай“, „Не кради́“, „Не свідку́й неправдиво“, „Не пожада́й“ й які інші, вони мі́стяться <i>всі</i> в цьому слові: „Люби свого бли́жнього, як самого себе!“
<p>10 Любов не чинить зла ближньому, тож любов — викона́ння Зако́ну.
<p>11 І це тому́, що знаєте час, що пора нам уже пробуди́тись від сну. Бо тепер спасі́ння ближче до нас, аніж тоді, коли ми ввірували.
<p>12 Ніч минула, а день набли́зився, тож відкиньмо вчинки те́мряви й зодягнімось у зброю світла.
<p>13 Як удень, поступаймо доброчесно, не в гульні <i>та</i> п'я́нстві, не в пере́любі та розпусті, не в сварні́ та за́здрощах,
<p>14 але зодягні́ться Господом Ісусом Христо́м, а дого́дження тілу не обе́ртайте на пожадли́вість!

<h4>14</h4>
<p>1 Слабо́го в вірі приймайте, <i>але</i> не для суперечок про погляди.
<p>2 Один бо вірує, що <i>можна</i> їсти все, а не́мічний споживає ярину́.
<p>3 Хто їсть, нехай не погорджує тим, хто не їсть. А хто не їсть, нехай не осуджує того, хто їсть, — Бог бо прийняв його.
<p>4 Ти хто такий, що судиш чужого раба? Він для пана свого стоїть або падає; але він усто́їть, бо має Бог силу поставити його.
<p>5 Один вирі́знює день від дня, інший же про кожен день судить <i>одна́ково</i>. Нехай кожен за власною думкою тримається свого переко́нання.
<p>6 Хто вважає на день, — для Господа вважає, а хто не вважає на день, — для Господа не вважає. Хто їсть, — для Господа їсть, бо дякує Богові. А хто не їсть, — для Господа не їсть, і дякує Богові.
<p>7 Бо ніхто з нас не живе сам для себе, і не вмирає ніхто сам для себе.
<p>8 Бо коли живемо́ — для Господа живемо́, і коли вмира́ємо — для Господа вмираємо. І чи живемо́, чи вмира́ємо — ми Господні!
<p>9 Бо Христос на те й умер, і ожив, щоб панувати і над мертвими, і над живими.
<p>10 А ти на́що осуджуєш брата свого́? Чи чого ти пого́рджуєш братом своїм? Бо всі станемо перед судним престолом Божим.
<p>11 Бо написано: „Я живу, каже Госпо́дь, і схи́литься кожне коліно передо Мною, і ви́знає Бога кожен язик!“
<p>12 Тому кожен із нас сам за себе дасть відповідь Богові.
<p>13 Отож, не будемо більше осуджувати один о́дного, але краще судіть про те, щоб не давати братові спотика́ння та спокуси.
<p>14 Я знаю, і пересвідчений у Господі Ісусі, що нема нічо́го нечистого в само́му собі; тільки коли хто вважає що за нечисте, тому́ воно нечисте.
<p>15 Коли ж через поживу сумує твій брат, то вже не за любов'ю пово́дишся ти, — не губи своєю поживою того́, за кого Христос був умер.
<p>16 Нехай ваше добре не зневажа́ється.
<p>17 Бо Царство Боже не пожи́ва й питво́, але праведність, і мир, і радість у Дусі Святім.
<p>18 Хто цим служить Христові, той Богові милий і шано́ваний поміж людьми́.
<p>19 Отож, пильнуймо про мир, та про те, що на збудува́ння один о́дного!
<p>20 Не руйнуй діла Божого ради поживи, — усе бо чисте, але зле люди́ні, що їсть на спотика́ння.
<p>21 Добре не їсти м'яса, ані пити вина, ані <i>робити</i> такого, від чого брат твій гірши́ться, або споку́шується, або слабне.
<p>22 Ти маєш віру? Май <i>її</i> сам про себе перед Богом. Блаженний той, хто не осуджує самого себе за те, про що випробо́вується!
<p>23 А хто має сумнів, коли їсть, буде осу́джений, бо не <i>робить</i> із віри, а що не від віри, те гріх.

<h4>15</h4>
<p>1 Ми, сильні, повинні не́сти слабості безсилих, а не собі догоджати.
<p>2 Кожен із нас нехай догоджа́є ближньому на добро для збудува́ння.
<p>3 Бо й Христос не Собі догоджав, але як написано: „Зневаги тих, хто Тебе зневажає, упали на Мене“.
<p>4 А все, що давніше написане, написане нам на науку, щоб терпінням і потіхою з Писа́ння ми мали надію.
<p>5 А Бог терпеливости й потіхи нехай дасть вам бути однодумними між собою за Христом Ісусом,
<p>6 щоб ви однодушно, одними у́стами сла́вили Бога й Отця Господа нашого Ісуса Христа.
<p>7 Приймайте тому́ один о́дного, як і Христос прийняв нас до Божої слави.
<p>8 Кажу́ ж, що Христос для обрі́заних став за слу́жку ради Божої правди, щоб отцям потвердити обі́тниці,
<p>9 а для поган — щоб сла́вили Бога за милосердя, як написано: „Тому́ я хвали́тиму Тебе, Господи, серед поган, і Ім'я́ Твоє буду виспівувати!“
<p>10 І ще каже: „Тіштесь, погани, з наро́дом Його!“
<p>11 І ще: „Хваліть, усі погани, Господа, виславляйте Його, усі люди!“
<p>12 І ще каже Ісая: „Буде корінь Єссе́їв, що постане, щоб панува́ти над поганами, — погани на Нього надіятись бу́дуть!“
<p>13 Бог же надії нехай вас напо́внить усякою радістю й миром у вірі, щоб ви збагати́лись надією, силою Духа Святого!
<p>14 І я про вас сам пересві́дчений, браття мої, що й самі ви повні до́брости, напо́внені всяким знання́м, і можете й один о́дного навчати.
<p>15 А писав я вам почасти трохи сміліше, якби вам нагадуючи благода́ттю, що да́на мені від Бога,
<p>16 щоб був я слугою Христа Ісуса між поганами, і виконував святу службу Єва́нгелії Божої, щоб прино́шення поган стало приємне й освячене Духом Святим.
<p>17 Тож маю я чим похвалитись у Христі Ісусі, щодо Божих речей,
<p>18 бо не смію казати того, чого не зробив через мене Христос на по́слух поган, словом і чином,
<p>19 силою ознак і чудес, силою Духа Божого, так що я поши́рив Єва́нгелію Христову від Єрусалиму й околиць аж до Іллі́ріка.
<p>20 При то́му пильнував я звіщати Єва́нгелію не там, де Христове Ім'я́ було знане, щоб не будувати на основі чужій,
<p>21 але як написано: „Кому не звіщалось про Нього, побачать, і ті, хто не чув, зрозуміють!“
<p>22 Тому́ часто я мав перешкоди, щоб прибути до вас.
<p>23 А тепер, не маючи більше місця в країнах оцих, але з давніх літ мавши бажа́ння прибути до вас,
<p>24 коли тільки піду́ до Еспа́нії, прибу́ду до вас. Бо маю надію, як бу́ду прохо́дити, побачити вас, і що ви проведе́те мене туди, коли перше почасти матиму я задово́лення з вами <i>побути</i>.
<p>25 А тепер я йду до Єрусалиму послужити святим,
<p>26 бо Македо́нія й Аха́я ви́знали за добре подати деяку поміч незаможним святим, що в Єрусалимі живуть.
<p>27 Бо ви́знали за добре, та й боржники́ вони їхні. Бо коли погани стали спільника́ми в їх духовнім, то повинні й у тілеснім послужити їм.
<p>28 Як це докінчу́ та достачу їм плід цей, тоді через ваше <i>місто</i> я піду́ до Еспа́нії.
<p>29 І знаю, що коли прийду́ до вас, то прийду́ в повноті́ Христового благослове́ння.
<p>30 Благаю ж вас, браття, Господом нашим Ісусом Христом і любов'ю Духа, — помагайте мені в моли́твах за мене до Бога,
<p>31 щоб мені ви́зволитися від неслухня́них в Юдеї, і щоб служба моя в Єрусалимі була́ приємна святим,
<p>32 щоб із волі Божої з радістю прийти до вас і відпочи́ти з вами!
<p>33 А Бог миру <i>нехай буде</i> зо всіма́ вами. Амі́нь.

<h4>16</h4>
<p>1 Поручаю ж вам сестру́ нашу Фі́ву, служе́бницю Церкви в Кенхре́ях,
<p>2 щоб ви прийняли́ її в Господі, як личить святим, і допомагайте їй, у якій речі бу́де вона <i>чого</i> потребува́ти від вас, бо й вона опіку́нка була багатьом і самому мені.
<p>3 Вітайте Приски́ллу й Аки́лу, співробітників моїх у Христі Ісусі, —
<p>4 що голови свої за душу мою клали, яким не я сам дякую, але й усі Церкви́ з поган, — і їхню домашню Це́ркву.
<p>5 Вітайте улю́бленого мого Епене́та, — він пе́рвісток Азії для Христа.
<p>6 Вітайте Марію, що напрацювалася багато для вас.
<p>7 Вітайте Андро́ніка й Юнія, родичів моїх і співв'язнів моїх, що славні вони між апо́столами, що й у Христі були перше мене.
<p>8 Вітайте Амплія, мого улю́бленого в Господі.
<p>9 Вітайте Урба́на, співробітника нашого в Христі, і улюбленого мого Стахі́я.
<p>10 Вітайте Апелле́са, ви́пробуваного в Христі. Вітайте Аристову́лових.
<p>11 Вітайте мого ро́дича Іродіо́на. Вітайте Нарки́сових, що в Господі.
<p>12 Вітайте Трифе́ну й Трифо́су, що працюють у Господі. Вітайте улю́блену Перси́ду, що багато попрацювала в Господі.
<p>13 Вітайте ви́браного в Господі Ру́фа, і матір його та мою.
<p>14 Вітайте Асинкри́та, Фле́гонта, Єрма, Патро́ва, Єрмі́я і братів, що з ними.
<p>15 Вітайте Філоло́га та Юлію, Ніре́я й сестру́ його, і Олімпія́на, і всіх святих, що з ними.
<p>16 Вітайте один о́дного святим поцілунком. Вітають вас усі Церкви́ Христові!
<p>17 Благаю ж вас, браття, щоб ви остерігалися тих, хто чинить розді́лення й згі́ршення проти науки, якої ви навчилися, і уникайте їх,
<p>18 бо такі не служать Господеві нашому Ісусу Христу, але власному череву; вони добрими та гарними словами зво́дять серця простодушних.
<p>19 Ваша ж слухня́ність дійшла до всіх. І я тішусь за вас, але хо́чу, щоб були ви мудрі в доброму, а про́сті в злому.
<p>20 А Бог миру потопче незаба́ром сатану під ваші но́ги. Благода́ть Господа нашого Ісуса Христа <i>нехай буде</i> з вами! Амі́нь.
<p>21 Вітає вас мій співробі́тник Тимофі́й, і Лукі́й, і Ясон, і Сосипа́тр, мої родичі.
<p>22 Вітаю вас у Господі <i>й</i> я, Те́ртій, що цього листа написав.
<p>23 Вітає вас Гай, гости́нний для ме́не й ці́лої Церкви. Вітає вас міськи́й доморя́дник Ера́ст і брат Кварт.
<p>24 <f>[9]</f> Благода́ть Господа нашого Ісуса Христа <i>нехай буде</i> зо всіма́ вами! Амі́нь.
<p>25 А Тому́, хто може поставити вас міцно згідно з моєю Єва́нгелією й проповіддю Ісуса Христа, за об'я́вленням таємни́ці, що від вічних часі́в була замо́вчана,
<p>26 а тепер ви́явлена, і через пророцькі писа́ння, з нака́зу вічного Бога, на по́слух вірі по всіх наро́дах прові́щена, —
<p>27 єдиному мудрому Богові, через Ісуса Христа, слава навіки! Амі́нь.


