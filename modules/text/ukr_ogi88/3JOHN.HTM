<h2>3-е Iвана</h2>

<h4>1</h4>
<p>1 Ста́рець — улю́бленому Гаєві, якого я направду люблю́.
<p>2 Улю́блений, — я молюся, щоб добре вело́ся в усьому тобі, і щоб був ти здоровий, як добре веде́ться душі твоїй.
<p>3 Бо я дуже зрадів, як прийшли були браття, і засві́дчили правду твою, як ти живеш у правді.
<p>4 Я не маю більшої радости від цієї, щоб чути, що діти мої живуть у правді.
<p>5 Улю́блений, — вірно ти чи́ниш, як що робиш для братті та для чужи́нців, —
<p>6 вони про любов твою свідчили Церкві; добре ти зробиш, як їх ви́провадиш, як достойно для Бога,
<p>7 бо вийшли вони ради Йме́ння Його, нічого не взявши від поган.
<p>8 Отож, ми повинні приймати таких, щоб бути співробі́тниками правді.
<p>9 Я до Церкви писав був, але Діотре́ф, що любить бути першим у них, нас не приймає.
<p>10 Тому́ то, коли я прийду́, то згадаю про вчинки його, що їх ро́бить, словами лихими обмовля́ючи нас. І він тим не задово́льнюється, — а й сам не приймає братів, і тим, що бажають <i>приймати</i>, боронить, і виго́нить із Церкви.
<p>11 Улюблений, — не робися подібним до лихо́го, а до доброго: доброчинець від Бога, а злочинець Бога не бачив.
<p>12 Про Димитрія сві́дчили всі й сама правда. І сві́дчимо й ми, а ви знаєте, що свідчення наше правдиве.
<p>13 Багато хотів я писати, та не хочу писати до тебе чорнилом та очерети́нкою,
<p>14 але маю надію побачити тебе незаба́ром, і говорити уста́ми до уст.
<p>15 Мир тобі! Друзі вітають тебе. Привітай друзів пойменно! Амі́нь.


