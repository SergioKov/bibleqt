<h2>Вiд Марка</h2>

<h4>1</h4>
<p>1 Поча́ток Єва́нгелії Ісуса Христа, Сина Божого.
<p>2 Як у пророка Ісаї написано: „Ось перед обличчя Твоє посилаю Свого посланця́, який перед Тобою дорогу Твою приготу́є.
<p>3 Голос того, хто кличе: У пустині готуйте дорогу для Господа, рівняйте стежки́ Йому!“ —
<p>4 виступив був <i>так</i> Іван, що в пустині христив та проповідував хрищення на покая́ння — для про́щення гріхів.
<p>5 І до нього прихо́дила вся країна Юдейська та всі єрусали́мляни, і в річці Йорда́ні від нього христились вони, і визнава́ли гріхи свої.
<p>6 А Іван зодягався в одежу з верблю́жого во́лосу, і <i>мав</i> пояс ремі́нний на сте́гнах своїх, а їв сарану́ та мед польови́й.
<p>7 І він проповідував, кажучи: „Услід за мною йде Поту́жніший від мене, що Йому я негідний, нагнувшись, розв'язати ремінця́ від узуття Його.
<p>8 Я христив вас водою, а Той вас христи́тиме Духом Святим“.
<p>9 І сталося тими днями, — прийшов Ісус з Назаре́ту Галілейського, і від Івана христився в Йорда́ні.
<p>10 І зараз, коли Він виходив із води, то побачив <i>Іван</i> небо розкрите, і Духа, як голуба, що схо́див на Нього.
<p>11 І голос із неба почувся: „Ти Син Мій Улю́блений, що Я вподо́бав Його!“
<p>12 І зараз повів Його Дух у пустиню.
<p>13 І Він був сорок днів у пустині, випробо́вуваний від сатани́, і перебував зо звірино́ю. І служили Йому анголи́.
<p>14 А коли Іван ви́даний був, то прийшов Ісус до Галілеї, і проповідував Божу Єва́нгелію,
<p>15 і говорив: „Збулися часи, — і Боже Царство набли́зилось. Покайтеся, і віруйте в Єва́нгелію!“
<p>16 А коли Він проходив біля Галіле́йського моря, то побачив Си́мона та Андрія, брата Си́монового, що <i>не́вода</i> в море закида́ли, — бо риба́лки були́.
<p>17 І сказав їм Ісус: „Ідіть услід за Мною, — і зроблю́, що станете ви ловця́ми людей“.
<p>18 І зараз вони свого не́вода кинули, — та й пішли вслід за Ним.
<p>19 А коли недалеко прийшов, то побачив Він Якова Зеведе́євого та брата його Івана, що й вони в чо́вні не́вода ла́годили.
<p>20 І зараз покликав Він їх. І вони залишили батька свого Зеведе́я в чо́вні з робі́тниками, — і пішли вслід за Ним.
<p>21 І приходять вони в Капернау́м. І негайно в суботу ввійшов Він у синагогу, і навчати зачав.
<p>22 І дивувались науці Його, бо навчав Він їх, як можновла́дний, а не як <i>ті</i> книжники.
<p>23 І зараз у їхній синагозі знайшовся <i>один</i> чоловік, що мав духа нечистого, і він закричав,
<p>24 і сказав: „Що́ Тобі до нас, Ісусе Назаряни́не? Ти прийшов погубити нас. Я знаю Тебе, хто́ Ти, — Божий Святий“.
<p>25 Ісус же йому заказав: „Замовчи, і вийди з нього!“
<p>26 І затряс дух нечистий того, і, скрикнувши голосом гучни́м, вийшов із нього.
<p>27 І жахну́лися всі, — аж питали вони один о́дного, кажучи: „Що це таке? Нова наука із потугою! Навіть ду́хам нечистим наказує Він, — і вони Його слухають“.
<p>28 І чутка про Нього пішла хвилі тієї по всій Галіле́йській країні.
<p>29 І вийшли вони із синагоги неба́вом, і прийшли з Яковом та Іваном до дому Си́монового й Андрієвого.
<p>30 А те́ща Си́монова лежала в гаря́чці; і зараз сказали про неї Йому.
<p>31 І Він підійшов і підвів її, узявши за руку, — і гаря́чка покинула ту, — і вона зачала́ прислуго́вувати їм.
<p>32 А як вечір настав, коли сонце зайшло, то стали прино́сити до Нього недужих усіх та біснува́тих.
<p>33 І все місто зібралося перед двери́ма.
<p>34 І Він уздоро́вив багатьох, на різні хвороби недужих, і багатьох де́монів повиганяв. А демонам не дозволяв Він казати, що знають Його.
<p>35 А над ранком, як дуже <i>ще</i> темно було́, уставши, Він вийшов і пішов у місце самі́тне, і там молився.
<p>36 А Си́мон та ті, що <i>були</i> з ним, поспішили за Ним.
<p>37 І, знайшовши Його, вони кажуть Йому: „Усі шукають Тебе“.
<p>38 А Він промовляє до них: „Ходім в інше місце, до сіл та око́лишніх міст, щоб і там проповідувати, бо на те Я прийшов“.
<p>39 І пішов, і проповідував в їхніх синаго́гах по всій Галілеї. І демонів Він виганяв.
<p>40 І приходить до Нього прокаже́ний, благає Його, і на коліна впадає та й каже Йому: „Коли хочеш, — Ти можеш очи́стити мене!“
<p>41 І змилосе́рдився Він, — простяг руку <i>Свою</i>, і доторкнувся до нього, та й каже йому: „Хо́чу, — будь чистий!“
<p>42 І проказа зійшла з нього хвилі тієї, — і чистим він став.
<p>43 А Він, погрози́вши йому, зараз вислав його,
<p>44 і йому́ наказав: „Гляди, — не оповіда́й нічо́го ніко́му. Але йди, покажися священикові, і принеси за своє очи́щення, що Мойсей заповів, їм на свідо́цтво“.
<p>45 А він, вийшовши, став багато оповіда́ти й говори́ти про поді́ю, так що Він не міг явно ввійти вже до міста, але перебува́в віддалік по самі́тних місцях. І схо́дилися звідусюди до Нього.

<h4>2</h4>
<p>1 Коли ж Він по кількох днях прийшов знов до Капернау́му, то чутка пішла, що Він удома.
<p>2 І зібралось багато, аж вони не вміщалися навіть при две́рях. А Він їм виголошував слово.
<p>3 І прийшли <i>ось</i> до Нього, несучи розсла́бленого, якого не́сли четверо.
<p>4 А що через наро́д до Ньо́го набли́зитися не могли, то стелю розкри́ли, де Він був, і пробравши, звісили ложе, що на ньому лежав розсла́блений.
<p>5 А Ісус, віру їхню побачивши, каже розсла́бленому: „Відпускаються, сину, гріхи тобі!“
<p>6 Там же сиділи дехто з книжників, і в серцях<f>[1]</f> своїх ду́мали:
<p>7 „Чого Він говорить отак? Зневажає Він Бога. Хто може прощати гріхи, окрім Бога Само́го?“
<p>8 І зараз Ісус відчув Духом Своїм, що вони так міркують собі, і сказав їм: „Що́ таке ви в серцях своїх ду́маєте?
<p>9 Що́ легше: сказати розсла́бленому: „Гріхи відпускаються тобі“, чи сказати: „Уставай, візьми ложе своє та й ходи“?
<p>10 Але щоб ви знали, що Син Лю́дський має вла́ду прощати гріхи на землі“, — каже розсла́бленому:
<p>11 „Тобі Я наказую: Уставай, візьми ложе своє, та й іди у свій дім!“
<p>12 І той устав, і негайно взяв ложе, — і вийшов перед усіма́, так що всі дивувались і сла́вили Бога, й казали: „Ніко́ли такого не бачили ми!“
<p>13 І вийшов над море Він знов. А ввесь на́товп до Нього прихо́див, — і Він їх навчав.
<p>14 А коли Він прохо́див, то побачив Леві́я Алфі́євого, що сидів на ми́тниці, і каже йому: „Іди за Мною!“ Той устав, і пішов услід за Ним.
<p>15 Коли ж Він сидів при столі́<f>[2]</f> в його домі, то багато ми́тників і грішників сиділи з Ісусом та з у́чнями Його; бо було їх багато, і вони ходили за Ним.
<p>16 Як побачили ж книжники та фарисеї, що Він їсть із грішниками та з ми́тниками, то сказали до учнів Його: „Чому́ то Він їсть із ми́тниками та з грішниками?“
<p>17 А Ісус, як почув, промовляє до них: „Лі́каря не потребують здорові, а слабі. Я не прийшов кликати праведних, але грішників (на покая́ння).“
<p>18 А учні Іванові та фарисейські по́стили. І приходять вони, та й говорять до Нього: „Чому́ учні Іванові та фарисейські по́стять, а учні Твої не по́стять?“
<p>19 Ісус же промовив до них: „Хіба по́стити можуть гості весільні, поки з ними <i>ще</i> є молоди́й? Доки мають вони молодо́го з собою, то по́стити не можуть.
<p>20 Але при́йдуть ті дні, коли заберуть молодо́го від них, — то й по́стити бу́дуть вони за тих днів.
<p>21 І не пришива́є ніхто до старої одежі ла́тки з сукна сирово́го, а як ні, то край ла́тки ново́ї оді́рветься <i>там</i> від старо́го, — і дірка стане <i>ще</i> гірша.
<p>22 І ніхто не вливає вина молодого в старі бурдюки́, а то попрориває вино бурдюки, — і вино й бурдюки пропаду́ть, а <i>вливають</i> вино молоде до нови́х бурдюкі́в“.
<p>23 І сталось, як Він перехо́див лана́ми в суботу, Його учні дорогою йшли, та й стали коло́сся зривати.
<p>24 Фарисеї ж казали Йому: Подивись, чому́ роблять у суботу вони, чого не годи́ться?“
<p>25 А Він їм відказав: „Чи ж ви не читали ніко́ли, що зробив був Давид, як потребу він мав та сам зголоднів був і ті, що були з ним?
<p>26 Як він увійшов був до Божого дому — за первосвященика Авіята́ра, — і спожив хліби показні́, яких їсти не можна було́, — тільки священикам, — і дав він і тим, хто був із ним?“
<p>27 І сказав Він до них: „Субота постала для чоловіка, а не чоловік для суботи,
<p>28 а тому то Син Лю́дський Господь і суботі“.

<h4>3</h4>
<p>1 І Він зно́ву до синагоги ввійшов. І був там <i>один</i> чоловік, який мав суху руку.
<p>2 І, щоб обвинуватити Його, наглядали за Ним, чи Він у суботу того не вздоро́вить.
<p>3 І говорить Він до чоловіка з сухою рукою: „Стань посере́дині!“
<p>4 А до них промовляє: „У суботу годи́ться робити добре, чи робити лихе, життя зберегти, чи погуби́ти?“ Вони ж мовчали.
<p>5 І спогля́нув Він із гнівом на них, засму́чений закам'яні́лістю їхніх серде́ць, і сказав чоловікові: „Простягни <i>свою</i> руку!“ І <i>той</i> простяг, — і рука йому стала здорова!
<p>6 Фарисеї ж негайно пішли та з іродія́нами<f>[3]</f> раду зробили на Нього, — як Його погубити.
<p>7 А Ісус із Своїми у́чнями вийшов над море. І на́товп великий ішов вслід за Ним із Галілеї й з Юдеї,
<p>8 і з Єрусалиму, і з Ідуме́ї, і з-за Йорда́ння, і з Ти́ру й Сидо́ну. На́товп великий, прочувши, як багато чинив Він, зібрався до Нього.
<p>9 І сказав Він до у́чнів Своїх нагото́вити чо́вна Йому, через натовп, щоб до Нього не ти́снулись.
<p>10 Бо Він багатьох уздоро́вив, так що хто тільки не́мочі мав, то ти́слись до Нього, щоб Його доторкну́тись.
<p>11 І ду́хи нечисті, як тільки вбачали Його, то падали ницьма перед Ним, і кричали й казали: „Ти Син Божий!“
<p>12 А Він їм суво́ро наказував, щоб вони Його не виявля́ли.
<p>13 І Він вийшов на го́ру, і покликав, кого Сам хотів; вони ж приступили до Нього.
<p>14 І визначив Дванадцятьо́х, щоб із Ним перебува́ли, і щоб послати на проповідь їх,
<p>15 і щоб мали вони вла́ду вздоровля́ти неду́ги й виго́нити де́монів.
<p>16 І визначив Він <i>оцих</i> Дванадцятьо́х: Си́мона, і дав йому ймення Петро,
<p>17 і Якова Зеведе́євого, і Івана, брата Якова, і дав їм імена Воанерге́с, цебто „сини гро́мові“,<f>[4]</f>
<p>18 і Андрія, і Пилипа, і Вартоломі́я, і Матві́я, і Хому́, і Якова Алфі́євого, і Таде́я, і Си́мона Канані́та
<p>19 та Юду Іскаріо́тського, що й видав Його.
<p>20 І приходять до дому вони. І знову зібралось наро́ду, що вони не могли навіть хліба з'їсти.
<p>21 І коли Його ближчі почули, то вийшли, щоб узяти Його, бо говорено, ніби Він несамови́тий.
<p>22 А книжники, що поприхо́дили з Єрусалиму, казали: Має Він Вельзеву́ла, і виганяє де́монів силою князя де́монів.
<p>23 І, закликавши їх, Він у при́тчах до них промовляв: „Як може сатана́ сатану́ виганяти?
<p>24 І коли царство поділиться супроти себе, — не може всто́яти те царство.
<p>25 І коли дім поділиться супроти себе, — не може всто́яти той дім.
<p>26 І коли б сатана сам на се́бе повстав і поділився, то не зможе всто́яти він, але згине.
<p>27 Ніхто бо не може вде́ртись у дім дужого, та й пограбувати добро його, якщо перше не зв'яже дужого, і аж тоді пограбує госпо́ду його.
<p>28 Поправді кажу́ вам, що про́стяться лю́дським синам усі про́гріхи та богозневаги, хоч би як вони богозневажали.
<p>29 Але, хто богознева́жить Духа Святого, — повіки йому не відпуститься, але́ гріху вічному він підпадає“.
<p>30 Бож казали вони: „Він духа нечистого має“.
<p>31 І поприхо́дили мати Його та брати Його, і, о́сторонь ставши, послали до Нього і Його виклика́ли.
<p>32 А наро́д кругом Нього сидів. І сказали Йому: „Ото мати Твоя, і брати Твої, і се́стри Твої <i>он</i> про Тебе питаються о́сторонь“.
<p>33 А Він їм відповів і сказав: „Хто́ Моя мати й брати?“
<p>34 І поглянув на тих, що круг Нього сиділи, і промовив: „Ось мати Моя та бра́ття Мої!
<p>35 Бо хто Божу волю чинитиме, то́й Мені брат, і сестра, і мати“.

<h4>4</h4>
<p>1 І знову почав Він навчати над морем. І зібралось до Нього багато наро́ду, так що Сам Він до чо́вна на морі ввійшов і сидів, а наро́д увесь був на землі покрай моря.
<p>2 І багато навчав Він їх при́тчами, і в науці Своїй їм казав:
<p>3 „Слухайте, — вийшов сіяч ось, щоб сі́яти.
<p>4 І як сі́яв, упало <i>зе́рно</i> одне край дороги, — і налетіли пташки́, і його́ повидзьо́бували.
<p>5 Друге ж упало на ґрунт кам'яни́стий, де не мало багато землі, — і негайно зійшло, бо земля неглибока була́;
<p>6 а як сонце зійшло — то зів'я́ло, і, коріння не мавши, усохло.
<p>7 А інше впало між те́рен, і ви́гнався терен, і його поглуши́в, — і пло́ду воно не дало́.
<p>8 Інше ж упало на добрую землю, — і дало плід, що посхо́див і ріс; і видало втри́дцятеро, у шістдеся́т і в сто <i>раз</i>“.
<p>9 І сказав: „Хто має ву́ха, щоб слухати, — нехай слухає!“
<p>10 І, як остався Він насамоті, Його запитали найближчі з Дванадцятьма́ про <i>цю</i> при́тчу.
<p>11 І Він їм відповів: „Вам да́но <i>пізнати</i> таємни́ці<f>[5]</f> Божого Царства, а тим, що за вами, усе відбувається в при́тчах,
<p>12 щоб „оком дивились вони — і не бачили, ву́хом слухали — і не зрозуміли, щоб коли вони не наверну́лися, і відпу́щені бу́дуть гріхи їм!“
<p>13 І Він їх запитав: „Ви не розумієте притчі цієї? І як вам зрозуміти всі притчі!
<p>14 Сіяч сіє слово.
<p>15 А котрі́ край дороги, де сіється слово, — це ті, що як тільки почують, то зараз приходить <i>до них</i> сатана, і забирає слово, посіяне в них.
<p>16 Так само й посіяні на кам'яни́стому ґрунті, — вони, як почують <i>те</i> слово, то з радістю зараз приймають його,
<p>17 та коріння не мають у собі й непостійні; а зго́дом, як у́тиск або переслі́дування наступає за слово, вони спокушаються зараз.
<p>18 А між терен посіяне, — це ті, що слухають слово,
<p>19 але кло́поти цьогосві́тні й омана багатства та різні бажа́ння ввіходять, та й заглушують слово, — і пло́ду воно не дає.
<p>20 А посіяне в добрую землю — це ті, що слухають слово й приймають, — і родять утри́дцятеро, у шістдеся́т і в сто <i>раз</i>“.
<p>21 І сказав Він до них: „Чи світло прино́сять на те, щоб поставити його під посу́дину, чи може під ліжко? А не щоб поставити на світи́льнику?
<p>22 Бо немає нічого захованого, що не ви́явиться, і немає таємного, що не вийде ная́в.
<p>23 Хто має ву́ха, щоб слухати, — нехай слухає!“
<p>24 І сказав Він до них: „Уважайте, що чуєте: Якою мірою будете міряти, <i>такою</i> відмі́ряють вам, і додаду́ть вам.
<p>25 Бо хто має, то дасться йому, хто ж не має, — забереться від нього й те, що він має“.
<p>26 І сказав Він: „Так <i>і</i> Боже Царство, як <i>той</i> чоловік, що кидає в землю насі́ння,
<p>27 і чи спить, чи встає він удень та вночі, а насіння пускає па́ростки та росте, хоч не знає він, я́к.
<p>28 Бо родить земля сама з себе: перше вру́на, потім ко́лос, а тоді повне збіжжя на колосі.
<p>29 А коли плід доспіє, зараз він „посилає серпа́, бо настали жнива́“.
<p>30 І сказав Він: „До чого прирівняємо Царство Боже? Або в якій притчі предста́вим його́?
<p>31 Воно — як <i>те</i> зе́рно гірчи́чне, яке, коли сіється в землю, найдрібніше за всі зе́мні насіння.
<p>32 Як посіяне ж буде, вироста́є, і стає над усі зілля́ більше, і ві́ття пускає велике таке́, що ку́блитись може в тіні його птаство небесне“.
<p>33 І такими притчами багатьома́ Він їм слово звіщав, поскільки вони могли слухати.
<p>34 І без притчі <i>нічого</i> Він їм не казав, а учням Своїм самотою вияснював усе.
<p>35 І сказав Він до них того дня, коли вечір настав: „Перепли́ньмо на той бік“.
<p>36 І, лишивши наро́д, узяли із собою Його, як у чо́вні Він був; і інші човни́ були з Ним.
<p>37 І зняла́ся <i>ось</i> буря велика, а хвилі вливалися в чо́вен, аж чо́вен <i>водою</i> вже був перепо́внився!
<p>38 А Він спав на кормі́ на подушці... І вони розбудили Його та й сказали Йому: „Учителю, чи Тобі байдуже́, що ми гинемо?“
<p>39 Тоді Він устав, і вітрові заборонив, і до моря сказав: „Мовчи, перестань!“ І стих вітер, — і тиша велика настала.
<p>40 І сказав Він до них: „Чого́ ви такі полохливі? Чому віри не маєте?“
<p>41 А вони налякалися стра́хом великим, і говорили один до одно́го: „Хто ж це такий, що вітер і море слухня́ні Йому?“

<h4>5</h4>
<p>1 І на другий бік моря вони прибули́, до землі Гадари́нської.
<p>2 І як вийшов Він із чо́вна, то зараз Його перестрів чоловік із могильних пече́р, що мав духа нечистого.
<p>3 Він ме́шкання мав у гроба́х, і ніхто й ланцюга́ми зв'язати не міг його,
<p>4 бо часто кайда́нами та ланцюга́ми в'язали його, але він розривав ланцюги́ та кайда́ни торо́щив, — і ніхто не міг угамува́ти його.
<p>5 І він повсякча́с перебува́в день і ніч у гроба́х та в гора́х, — і кричав, і бився об камі́ння.
<p>6 А коли він Ісуса побачив здале́ка, то прибіг, і вклонився Йому,
<p>7 і закричав гучни́м голосом, кажучи: „Що до мене Тобі, Ісусе, Сину Бога Всеви́шнього? Богом Тебе заклинаю, — не муч Ти мене!“
<p>8 Бо сказав Він йому: „Вийди, ду́ше нечистий, із люди́ни!“
<p>9 І запитав Він його: „Як тобі на ім'я́?“ А той відповів: „Леґіо́н<f>[6]</f> мені йме́ння — багато бо нас“.
<p>10 І він Його ду́же просив, щоб їх не висилав із тієї землі.
<p>11 Пасся ж там на горі гурт великий свине́й.
<p>12 І просилися <i>де́мони</i>, кажучи: „Пошли нас у свине́й, щоб у них ми ввійшли“.
<p>13 І дозволив Він їм. І повихо́дили духи нечисті, і в свиней увійшли́. І гурт кинувся з кручі до моря, — а було зо дві тисячі їх — і вони потопилися в морі.
<p>14 А їхні пастухи повтікали та в місті й по селах звістили. І повихо́дили <i>люди</i> побачити, що́ сталось.
<p>15 І прийшли до Ісуса й побачили, що той біснуватий, що мав леґіо́на, убра́ний сидів, і при умі, — і полякались вони.
<p>16 Самови́дці ж їм розповіли́, що́ сталося з <i>тим</i> біснуватим, також про свиней.
<p>17 І вони стали благати Його, щоб пішов <i>Собі</i> з їхнього кра́ю.
<p>18 А як Він сів до чо́вна, то біснуватий став просити Його, щоб залиши́тися з Ним.
<p>19 Ісус же йому не дозволив, а промовив до нього: „Іди до дому свого, до своїх, і їм розпові́ж, які речі великі Госпо́дь учинив тобі, і як змилувався над тобою!“
<p>20 І пішов він та в Десятимісті<f>[7]</f> зачав пропові́дувати, які речі великі Ісус учинив йому. І всі дивувались!
<p>21 І коли переплив Ісус чо́вном на то́й бік ізнов, то до Нього зібралось багато наро́ду. І був Він над морем.
<p>22 І приходить один із старши́х синагоги, на ймення Яі́р, і, як побачив Його, припадає до ніг Йому,
<p>23 і ду́же благає Його та говорить: „Моя дочка́ кінча́ється. Прийди ж, поклади <i>Свої</i> руки на неї, щоб видужала та жила́!“
<p>24 І пішов Він із ним. За Ним на́товп великий ішов, і тиснувсь до Нього.
<p>25 А жінка <i>одна</i>, що дванадцять ро́ків хворою на кровоте́чу була́,
<p>26 що чимало нате́рпілася від багатьох лікарів, і витратила все добро своє, та ніякої помочі <i>з того</i> не мала, а прийшла ще до гіршого,
<p>27 як зачула вона про Ісуса, підійшла через на́товп ізза́ду, і доторкну́лась до одежі Його.
<p>28 Бо вона говорила <i>про себе</i>: „Коли хоч доторкнусь до одежі Його, то оду́жаю“.
<p>29 І висохло хвилі тієї джерело́ кровотечі її, і тілом відчула вона, що видужала від неду́ги!
<p>30 І в ту мить Ісус вичув у Собі, що вийшла з Нього сила. І Він до наро́ду звернувся й спитав: „Хто́ доторкнувсь до Моєї одежі?“
<p>31 І відказали Йому Його учні: „Ти бачиш, що тисне на Тебе наро́д, а питаєшся: Хто́ доторкнувся до Мене?“
<p>32 А Він навкруги́ поглядав, щоб побачити ту, що зробила оце.
<p>33 І жінка злякалась та затрусилась, бо знала, що сталося їй. І вона підійшла, і впала ницьма перед Ним, — і всю правду Йому розпові́ла.
<p>34 А Він їй сказав: „Твоя віра, о до́чко, спасла тебе; іди з ми́ром, і здоровою будь від своєї неду́ги!“
<p>35 Як Він ще говорив, приходять <i>ось</i> від старшини́ синагоги та й кажуть: „Дочка́ твоя вмерла; чого ще турбуєш Учителя?“
<p>36 А Ісус, як почув слово сказане, промовляє до старшини́ синагоги: „Не лякайсь, — тільки віруй!
<p>37 І Він не дозволив іти за Собою ніко́му, тільки Петрові та Якову, та Іванові, братові Якова.
<p>38 І приходять у дім старшини́ синаго́ги, і Він бачить метушню́ та <i>людей</i>, що плакали та голоси́ли.
<p>39 А ввійшовши, сказав Він до них: „Чого ви мету́шитеся та плачете? Не вмерло дівча́, але спить!“
<p>40 І вони насміхалися з Нього. А Він усіх ви́провадив, узяв батька дівчати та матір, та тих, хто був із Ним, і ввійшов, де лежало дівча.
<p>41 І взяв Він за руку дівча та й промовив до нього: „Таліта́, ку́мі“<f>[8]</f> що значить: „Дівча́тко, кажу́ тобі — встань!“
<p>42 І в ту мить підвелося й ходило дівча́; а ро́ків мало з дванадцять. І всі зараз жахнулися з дива великого!
<p>43 А Він наказав їм суво́ро, щоб ніхто не довідавсь про це. І дати їй їсти звелів.

<h4>6</h4>
<p>1 І, вийшовши звідти, Він прийшов до Своєї ба́тьківщини,<f>[9]</f> а за Ним ішли учні Його.
<p>2 Як настала ж субота, Він навчати почав у синаго́зі. І багато-хто, чувши, дивуватися стали й питали: „Звідки в Нього оце? І що за мудрість, що да́на Йому? І що за чуда, що стаються руками Його?
<p>3 Хіба ж Він не те́сля, син Маріїн, брат же Якову, і Йо́сипу, і Юді та Си́монові? А се́стри Його хіба тут не між нами?“ І вони спокуша́лися Ним.
<p>4 А Ісус їм сказав: „Пророка нема без пошани, — хіба тільки в вітчи́зні своїй, та в родині своїй, та в домі своїм“.
<p>5 І Він тут учинити не міг чуда жодного, тільки деяких хворих, руки поклавши <i>на них</i>, уздорови́в.
<p>6 І Він дивувавсь їх невірству. І ходив Він по се́лах навкру́г та навчав.
<p>7 І, закликавши Дванадцятьо́х, зачав їх по двох посилати, і вла́ду їм дав над нечистими ду́хами.
<p>8 І звелів їм нічого в дорогу не брати, крім па́лиці тільки самої: ні то́рби, ні хліба, ані мідякі́в у <i>свій</i> че́рес,
<p>9 а ходити в санда́лях, „і двох убрань не носити“.
<p>10 І промовив до них: „Коли ви де вві́йдете в дім, залиша́йтеся там, аж поки не вийдете звідти.
<p>11 А як місто яке вас не при́йме, і не послухають вас, то, виходячи звідти, обтрусіть порох, що в вас під ногами, на сві́дчення супроти них. Поправді кажу́ вам, — легше бу́де Содо́му й Гомо́ррі дня судного, аніж місту тому́!“
<p>12 І вийшли вони, і проповідували, щоб ка́ялися.
<p>13 І багато виго́нили де́монів, і оливою хворих багато нама́щували — і вздоровляли.
<p>14 І прочув <i>про Ісуса</i> цар І́род, — бо ім'я́ Його стало <i>зага́льно</i> відо́ме, — і сказав, що то Іван Христитель із мертвих воскрес, і тому тво́ряться чу́да від нього.
<p>15 Інші впевня́ли, що Ілля Він, а знов інші казали, що пророк, або як один із пророків.
<p>16 А Ірод, прочувши, сказав: „Іван, якому я голову стяв був, — оце він воскрес!“
<p>17 Той бо Ірод, пославши, схопи́в був Івана, і в в'язниці закув його, через Іродія́ду, дружи́ну брата свого Пилипа, бо він одружи́вся був із нею.
<p>18 Бо Іван казав Іродові: „Не годи́ться тобі мати <i>за дружину</i> жінку брата свого!“
<p>19 А Іродія́да лю́тилась на нього, і хотіла йому смерть заподіяти, та не могла.
<p>20 Бо Ірод боявся Івана, знавши, що він муж праведний і святий, і беріг його. І, його слухаючи, він дуже бенте́жився, але слухав його залюбки́.
<p>21 Та настав день догі́дний, коли дня наро́дження Ірод справляв був бенке́та вельмо́жам своїм, і тисячникам, і галілейській старши́ні,
<p>22 і коли прийшла дочка́ тієї Іродіяди, і танцювала, і сподо́балася Іродові та присутнім із ним при столі, — тоді цар промовив до дівчини: „Проси в мене, чого хочеш, — і дам я тобі!“
<p>23 І поклявся він їй: „Чого тільки від ме́не попросиш, то дам я тобі, — хоча б і півцарства мого́!“
<p>24 Вона ж вийшла, і спиталася матері своєї: „Чого маю просити?“ А та відказала: „Голови Івана Христителя“.
<p>25 І зараз квапли́во вернулась вона до царя, і просила, говорячи: „Я хочу, щоб дав ти негайно мені на полу́миску голову Івана Христителя!“
<p>26 І засмутився цар, але через клятву й з-за тих, що з ним були́ при столі́, не схотів їй відмовити.
<p>27 І цар зараз послав вояка́, і звелів прине́сти <i>Іванову</i> голову.
<p>28 І пішов він, і стяв у в'язниці <i>Івана</i>, і приніс його го́лову на полу́мискові, і дівчаті віддав, а дівча віддало́ її своїй матері.
<p>29 А коли його учні зачули, то прийшли, і взяли його тіло, і до гро́бу поклали його.
<p>30 І посхо́дилися до Ісуса апо́столи, і розповіли́ Йому все, — як багато зробили вони, і як багато навчили.
<p>31 І сказав Він до них: „Ідіть осібно самі до безлю́дного місця, та трохи спочиньте“. Бо багато <i>народу</i> прихо́дило та відбувало, аж навіть не мали коли й поживитись.
<p>32 І відпливли́ вони чо́вном окремо до місця безлю́дного.
<p>33 І побачили їх, коли пли́нули, і багато-хто їх розпізнали. І пі́шки побігли туди з усіх міст, та й їх ви́передили.
<p>34 І, як вийшов Ісус, Він побачив багато наро́ду, — і зми́лувався над ними, бо були, „немов вівці, що не мають пастуха“. І зачав їх багато навчати.
<p>35 І, як минуло вже ча́су доволі, підійшли Його учні до Нього та й кажуть: „<i>Це</i> місце безлю́дне, а година вже пізня.
<p>36 Відпусти їх, — нехай пі́дуть в оса́ди та се́ла близькі́, і куплять собі чого їсти“.
<p>37 А Він відповів і сказав їм: „Дайте їсти їм ви́“. Вони ж відказали Йому: „Чи ми маємо піти та хліба купити на двісті дина́ріїв, і дати їм їсти?“
<p>38 А Він їх запитав: „Скільки маєте хліба? Ідіть, побачте!“ І розізнавши, сказали: „П'ять <i>хлібі́в</i> та дві рибі“.
<p>39 І звелів їм усіх на зеленій траві посадити один біля о́дного.
<p>40 І розсілись рядами вони, по сто та по п'ятдеся́т.
<p>41 І Він узяв п'ять хлібів та дві рибі, споглянув на небо, поблагословив, і поламав <i>ті</i> хліби́, і дав учням, щоб клали перед ними, і дві рибі на всіх поділив.
<p>42 І всі їли й наїлися!
<p>43 А з кусків позосталих та з риб назбирали дванадцять повних кошів.
<p>44 А тих, хто хліб споживав, було тисяч із п'ять чоловіка!
<p>45 І зараз звелів Своїм у́чням до чо́вна сідати, і на то́й бік попли́нути до Віфсаїди, раніше Його, поки Сам Він відпустить наро́д.
<p>46 І Він їх відпустив, та й пішов помолитись на го́ру.
<p>47 А як вечір настав, чо́вен був серед моря, а Він Сам один на землі.
<p>48 Коли ж Він побачив, як вони веслува́нням мордуються, — бо вітер їм був супроти́вний, — о четвертій сторо́жі вночі<f>[10]</f> підійшов Він до них, по морю йдучи́, і хотів їх минути.
<p>49 А вони, як побачили, що йде Він по морю, поду́мали, що то мара́, та й стали кричати,
<p>50 бо Його всі побачили та налякались. А Він зараз до них обізвався й сказав їм: „Будьте смілі, — це Я, не лякайтесь!“
<p>51 І ввійшов Він у чо́вен до них, і вітер затих. А вони здивувалися ду́же в собі,
<p>52 бо не зрозуміли <i>чуда</i> про хліби́, бо серце їхнє було затверділе.
<p>53 Перепливши ж вони, прибули́ в землю Генісаре́тську й прича́лили.
<p>54 І, як вони повихо́дили з чо́вна, <i>люди</i> зараз пізнали Його,
<p>55 і порозбігались по всій тій околиці, і стали на ложах недужих прино́сити, де тільки прочули були, що Він є.
<p>56 І куди тільки Він прибував — до сіл, чи до міст, чи до осе́ль, — клали недужих на майда́нах, і благали Його, щоб могли доторкну́тись хоч краю одежі Його. І хто тільки до Нього дото́ркувався, той був уздоро́влений!

<h4>7</h4>
<p>1 І зібрались до Нього фарисеї та деякі з книжників, які прибули́ із Єрусалиму,
<p>2 і побачили, що деякі з учнів Його їли хліб руками „нечистими“, цебто невмитими.
<p>3 Бо фарисеї й усі юдеї, зберігаючи переда́ння старших, не їдять, як старанно не вимиють рук;
<p>4 а <i>вернувшися</i> з ринку, вони не їдять, поки не вмиються. Багато є й іншого, що вони прийняли́, щоб доде́ржувати: миття чаш, і глеків, і мідяно́го по́суду.
<p>5 І запитали Його фарисеї та книжники: „Чому учні Твої не живуть за переда́нням старших, але хліб споживають руками нечистими?“
<p>6 А Він їм відказав: „Добре пророкував про вас, лицемірів, Ісая, як написано: „Оці люди устами шанують Мене, серце ж їхнє далеко від Мене.
<p>7 Та однак надаре́мне шанують Мене, бо навчають наук — лю́дських за́повідей“.
<p>8 Занеха́явши заповідь Божу, передань людськи́х ви трима́єтесь: обмиваєте глеки та чаші, і багато такого подібного й іншого робите ви“.
<p>9 І сказав Він до них: „Спритно відкидаєте ви заповідь Божу, аби зберегти своє переда́ння.
<p>10 Бо Мойсей наказав: „Шануй батька свого та матір свою“, та: „Хто злорічить на батька чи матір, нехай смертю помре“.
<p>11 А ви кажете: „Коли скаже хто батьку чи матері: Корва́н,<f>[11]</f> чи дар <i>Богові</i> те, чим би ти скориста́тись від мене хотів,
<p>12 то вже вільно йому не робити нічого для батька чи матері,
<p>13 порушуючи Боже Слово вашим переда́нням, що його ви <i>самі</i> встановили. І багато такого ви іншого робите“.
<p>14 І Він зно́ву покликав наро́д і промовив до нього: „Послухайте Мене всі, і зрозумійте!
<p>15 Немає нічого назо́вні люди́ни, що, увіходячи в неї, могло б опога́нити її; що ж із неї виходить, — те люди́ну опога́нює.
<p>16 Коли має хто ву́ха, щоб слухати, — нехай слу́хає!“
<p>17 А коли від наро́ду ввійшов Він до дому, тоді учні Його запиталися в Нього про при́тчу.
<p>18 І Він їм відказав: „Чи ж і ви розумі́ння не маєте? Хіба ж не розумієте ви, що все те, що входить іззо́вні в люди́ну, — не може опога́нити її?
<p>19 Бо не входить до серця йому, але до живота́, і виходить назо́вні, очищуючи всяку ї́жу“.
<p>20 А далі сказав Він: „Що з люди́ни виходить, — те́ люди́ну опога́нює.
<p>21 Бо зсере́дини, із лю́дського серця<f>[12]</f> виходять лихі думки́, розпуста, краді́ж, душогу́бства,
<p>22 пере́люби, зди́рства, лукавства, пі́дступ, безстидства, завидю́щеє око, богозневага, го́рдощі, бе́зум.
<p>23 Усе зле це виходить зсере́дини, — і люди́ну опога́нює!“
<p>24 І встав<f>[13]</f> Він, і звідти пішов у землю ти́рську й сидонську. І, ввійшовши до дому, Він хотів, щоб ніхто не довідавсь, та не міг утаїтись.
<p>25 Негайно бо жінка <i>одна</i>, якої дочка мала духа нечистого, прочула про Нього, і прийшла, та й припала до ніг Йому.
<p>26 А ця жінка греки́ня була́, родом сирофінікі́янка. Вона стала благати Його, щоб із дочки́ її де́мона вигнав.
<p>27 А Він їй сказав: „Дай, щоб перше наїлися діти, — не годиться бо хліб забирати в дітей, і кинути щеня́там!“
<p>28 А вона Йому в відповідь каже: „Так, Господи! Але навіть щеня́та їдять під столом від дитячих кришо́к“.
<p>29 І Він їй сказав: „За слово оце йди собі, — де́мон вийшов із твоєї дочки́!“
<p>30 А коли вона в дім свій верну́лась, то знайшла, що дочка́ на постелі лежала, а демон вийшов <i>із неї</i>.
<p>31 І вийшов Він знов із країв ти́рських і сидо́нських, і́ подався шляхом на Сидо́н над море Галілейське, через око́лиці Десятимі́стя.
<p>32 І приводять до Нього глухого немову, і благають Його, щоб руку на нього поклав.
<p>33 І взяв Він його від наро́ду само́го, і вклав пальці Свої йому в ву́ха, і, сплюнувши, доторкнувся його язика́.
<p>34 І, на небо спогля́нувши, Він зідхнув і промовив до нього: „Еффата́“;<f>[14]</f> цебто: „Відкрийся!“
<p>35 І відкрилися ву́ха йому, і путо його язика розв'яза́лось негайно, — і він став говорити вира́зно!
<p>36 А Він їм звелів, щоб нікому <i>цього</i> не розповіда́ли. Та що більше наказував їм, то ще більш розголо́шували.
<p>37 І ду́же <i>всі</i> дивувалися та говорили: „Він добре все робить: глухим дає чути, а німим — говорити!“

<h4>8</h4>
<p>1 Тими днями, коли було зно́ву багато наро́ду, а їсти не мали чого́, покликав Він у́чнів Своїх та й промовив до них:
<p>2 „Жаль мені тих людей, що вже три дні зо Мною знахо́дяться, та їсти не мають чого́.
<p>3 А коли відпущу́ їх голодних до їхніх домівок, то осла́бнуть у дорозі, бо деякі з них поприхо́дили зда́лека“.
<p>4 І відказали Йому Його у́чні: „Звідки зможе хто нагодувати їх хлібом отут у пустині?
<p>5 А Він їх запитав: „Скільки маєте хліба?“ Вони ж повідо́мили: „Се́меро“.
<p>6 Тоді Він народу звелів на землі посідати. І, взявши се́меро хліба, віддавши подяку, Він поламав і дав учням Своїм, щоб роздати. А вони роздавали наро́дові,
<p>7 І мали вони трохи ри́бок; і Він їх поблагословив, і роздати звелів також їх.
<p>8 І всі їли й наїлися, а з позосталих кусків сім коші́в назбирали.
<p>9 А їдців було тисяч з чотири!
<p>10 І всів Він негайно до чо́вна з Своїми у́чнями, та й прибув до землі далману́тської.
<p>11 І вийшли фарисеї, і почали́ сперечатися з Ним, і, Його випробо́вуючи, хотіли від Нього озна́ки із неба.
<p>12 А Він <i>тяжко</i> зідхнув у Своїм дусі й промовив: „Якої ознаки цей рід вимагає? Поправді кажу́ вам, що родові цьому ознака не буде дана!“
<p>13 І покинув Він їх, усів знову до чо́вна, і на то́й бік відбу́в.
<p>14 І забули вони взяти хліба, і крім одно́го буханця́, у чо́вні не мали з собою <i>нічого</i>.
<p>15 А Він їм наказував та говорив: „Стережіться уважливо фарисейської розчи́ни й розчини Іродової!“
<p>16 Вони ж міркували й казали один до одного, що хліба не мають вони.
<p>17 А Ісус, знавши <i>те</i>, промовляє до них: „Чого́ ви міркуєте, що хліба не маєте? Чи ви ще не знаєте й не розумієте? Чи ще маєте серце своє затверді́лим?
<p>18 „Мавши очі — не бачите, і мавши ву́ха — не чуєте?“ І не пам'ятаєте,
<p>19 коли п'ять хлібів Я ламав на п'ять тисяч, — скільки повних коші́в із кусків ви зібрали?“ Вони кажуть до Нього: „Дванадцять“.
<p>20 „А як сім на чотири тисячі, — скільки кошиків повних з кусків ви зібрали?“ І відказують: „Сім“.
<p>21 І сказав Він до них: „Ви ще не розумієте?“
<p>22 І приходять вони в Віфсаї́ду. І приводять до Нього сліпого, і благають Його, щоб доторкну́вся до нього.
<p>23 І взяв Він сліпого за руку, та й вивів його за село. І посли́нивши очі йому, поклав руки на нього, і питався його, чи що бачить.
<p>24 І, зиркнувши, сказав той: „Я бачу людей, які ходять, немов би дере́ва“.
<p>25 Потім знов Він поклав <i>Свої</i> руки на очі йому, — і прозрі́в той, і одужав, і вира́зно став бачити все!
<p>26 І послав Він додому його й наказав: „До села й не заходь, і ніко́му в селі не розповіда́й!“
<p>27 Потому пішов Ісус й у́чні Його до сіл Кесарі́ї Пилипової, а в дорозі питав Своїх у́чнів, говорячи їм: „За кого Мене люди вважають?“
<p>28 Вони ж відповіли́ Йому, кажучи: „За Івана Христителя, другі — за Іллю́, а інші — за одно́го з пророків“.
<p>29 І Він запитав їх: „А ви за кого Мене маєте?“ Петро Йому в відповідь каже: „Ти — Христос!“
<p>30 І Він заборонив їм, щоб ніко́му про Нього вони не казали!
<p>31 І почав їх навчати, що Синові Лю́дському треба багато страждати, і Його відцураються старші, і первосвященики, і книжники, і Він буде вбитий, — але третього дня Він воскресне.
<p>32 І <i>те</i> слово казав Він відкрито. А Петро узяв на́бік Його, і Йому́ став перечити.
<p>33 А Він обернувся й поглянув на у́чнів Своїх, та й Петру докори́в і сказав: „Відступись, сатано, від Мене, бо ду́маєш ти не про Боже, а про лю́дське!“
<p>34 І Він покликав народ із Своїми у́чнями, та й промовив до них: „Коли хоче хто йти вслід за Мною, хай зречеться самого себе, і хай ві́зьме свого хреста та й за Мною йде!
<p>35 Бо хто хоче душу свою́ зберегти, той погубить її, а хто згубить душу свою ради Мене та Єва́нгелії, той її збереже.
<p>36 Яка ж ко́ристь люди́ні, що здобу́де ввесь світ, але душу свою занапа́стить?
<p>37 Або що́ назамі́н дасть люди́на за душу свою?
<p>38 Бо хто буде Мене та Моєї науки соро́митися в роді цім перелю́бнім та грішнім, того посоро́миться також Син Лю́дський, як при́йде у славі Свого Отця з ангола́ми святими“.

<h4>9</h4>
<p>1 І сказав Він до них: „Поправді кажу́ вам, що деякі з тут-о прия́вних не скушту́ють смерти, аж поки не ба́читимуть Царства Божого, що прийшло́ воно в силі“.
<p>2 А через шість день забирає Ісус Петра, і Якова, і Івана, та й веде їх осібно на го́ру високу самих. І Він переобрази́всь перед ними.
<p>3 І стала одежа Його осяйна́, дуже біла, як сніг, якої біли́льник не зміг би так ви́білити на землі!
<p>4 І з'явивсь їм Ілля́ та Мойсей, і розмовляли з Ісусом.
<p>5 І озвався Петро та й сказав до Ісуса: „Учителю, до́бре бути нам тут! Поставмо ж <i>собі</i> три шатра: для Тебе одне, і одне для Мойсея, і одне для Іллі“.
<p>6 Бо не знав, що́ казати, бо були́ перелякані.
<p>7 Та хмара ось їх заслони́ла, і голос почувся із хмари: „Це Син Мій Улю́блений, — Його слухайтеся!“
<p>8 І зараз, звівши очі свої, вони вже ніко́го з собою не бачили, крім Самого Ісуса.
<p>9 А коли з гори схо́дили, Він їм наказав, щоб ніко́му того не казали, що́ бачили, аж поки Син Лю́дський із мертвих воскресне.
<p>10 І вони заховали <i>те</i> слово в собі, сперечаючися, що́ то є: „воскреснути з мертвих“.
<p>11 І вони запитали Його та сказали: „Що́ це книжники кажуть, ніби треба Іллі перш прийти?“
<p>12 А Він відказав їм: „Тож Ілля́, коли при́йде попе́реду, усе приготу́є. Та я́к же про Лю́дського Сина написано, що мусить багато Він ви́терпіти, і буде знева́жений?
<p>13 Але вам кажу́, що й Ілля́ був прийшов, — та зробили йому, що́ тільки хотіли, як про нього написано“.
<p>14 А коли поверну́лись до учнів, коло них вони вгле́діли бе́зліч наро́ду та книжників, що сперечалися з ними.
<p>15 І негайно ввесь на́товп, як побачив Його, сполохну́вся із дива, і назу́стріч побіг, і став вітати Його.
<p>16 І запитався Він їх: „Про що спереча́єтесь з ними?“
<p>17 І Йому відповів один із на́товпу: „Учителю, привів я до Тебе <i>ось</i> сина свого́, що духа німого він має.
<p>18 А як він де схо́пить його, то о́б землю кидає ним, — і він пі́ну пускає й зубами скрегоче та сохне. Я казав Твоїм у́чням, щоб прогнали його, — та вони не змогли“.
<p>19 А Він їм у відповідь каже: „О, роде невірний, — доки буду Я з вами? Доки вас Я терпітиму? Приведіть до Мене його!“
<p>20 І до Нього того привели́. І як тільки побачив Його, то дух зараз затряс ним. А той, повалившись на землю, став качатися та заливатися пі́ною.
<p>21 І Він запитав його ба́тька: „Як давно́ йому сталося це?“ Той сказав: „Із дити́нства.
<p>22 І по́часту кидав він ним і в огонь, і до води, щоб його погубити. Але коли можеш що Ти, то змилуйсь над нами, і нам поможи!“
<p>23 Ісус же йому відказав: „Щодо того <i>твого</i> „коли можеш“, — то тому́, хто вірує, все можливе!“
<p>24 Зараз ба́тько хлоп'я́ти з слізьми́ закричав і сказав: „Вірую, Господи, — поможи недовірству моє́му!“
<p>25 А Ісус, як побачив, що на́товп збігається, то нечистому духові заказав, і сказав йому: „Ду́ше німий і глухий, тобі Я наказую: вийди з нього, і більше у нього не входь!“
<p>26 І, закричавши та мі́цно затрясши, той вийшов. І він став, немов мертвий, — аж багато-хто стали казати, що помер він.
<p>27 А Ісус узяв за руку його та й підвів його, — і той устав.
<p>28 Коли́ ж Він до дому прийшов, то учні питали Його самото́ю: „Чому ми́ не могли його вигнати?“
<p>29 А Він їм сказав: „Цей рід не вихо́дить інакше, як тільки від молитви та по́сту“.
<p>30 І вони вийшли звідти, і прохо́дили по Галілеї. А Він не хотів, щоб довідався хто.
<p>31 Бо Він Своїх учнів навчав і казав їм: „Людський Син буде ви́даний лю́дям до рук, і вони Його вб'ють, але вбитий, — воскресне Він третього дня!“
<p>32 Вони ж не зрозуміли <i>цього</i> сло́ва, та боялись Його запитати.
<p>33 І прибули́ вони в Капернау́м. А як був Він у домі, то їх запитав: „Про що́ міркува́ли в дорозі?“
<p>34 І мовчали вони, — сперечалися бо проміж себе в дорозі, хто́ найбільший.
<p>35 А як сів, то покликав Він Дванадцятьо́х, і промовив до них: „Коли хто бути першим бажає, — нехай буде найменшим із усіх і слуга всім!“
<p>36 І взяв Він дитину, і поставив її серед них. І, обнявши її, Він промовив до них:
<p>37 „Коли хто в Ім'я́ Моє при́йме одне з дітей таких, той приймає Мене. Хто ж приймає Мене, — не Мене він приймає, а Того, Хто послав Мене!“
<p>38 Обізвався до нього Іван: „Учителю, ми бачили одно́го <i>чоловіка</i>, який з нами не ходить, що виганя́є Ім'я́м Твоїм де́монів; і ми заборонили йому, бо він із нами не ходить“.
<p>39 А Ісус відказав: „Не забороняйте йому, бо немає такого, що Ім'я́м Моїм чудо зробив би, і зміг би неба́ром лихосло́вити Мене́.
<p>40 Хто бо не супроти нас, — той за нас!
<p>41 І коли хто напо́їть вас ку́хлем води в Ім'я́ Моє ради того, що ви Христові, поправді кажу́ вам: той не згубить своєї нагоро́ди!
<p>42 Хто ж споку́сить одно́го з мали́х цих, що вірять, то краще б такому було, коли б жо́рно млино́ве на шию йому почепити, та й кинути в море!
<p>43 І коли рука твоя спокуша́є тебе, — відітни її: краще тобі ввійти до життя однору́ким, ніж з обома руками ввійти до геєнни, до огню невгаси́мого,
<p>44 де „їхній червяк не вмирає, і не гасне огонь“.
<p>45 І коли нога твоя спокуша́є тебе, — відітни її: краще тобі ввійти до життя одноно́гим, ніж з обома ногами бути вкиненому до геєнни, [до огню невгаси́мого],<f>[15]</f>
<p>46 де „їхній червяк не вмирає, і не гасне огонь“.
<p>47 І коли твоє око тебе́ спокуша́є, — вибери його: краще тобі одноо́ким ввійти в Царство Боже, ніж з обома очима бути вкиненому до геєнни огне́нної,
<p>48 де „їхній червяк не вмирає, і не гасне огонь“!
<p>49 Бо посо́литься кожен огнем, і кожна жертва посо́литься сіллю.
<p>50 Сіль — добра річ. Коли ж сіль несолоною стане, — чим поправити її? Майте сіль у собі, майте й мир між собою!“

<h4>10</h4>
<p>1 І, вийшовши звідти, Він приходить у землю Юдейську, на той бік Йорда́ну. І знову зібралися ю́рби до Нього, і знов Він навчав їх, звича́єм Своїм.
<p>2 І підійшли фарисеї й спитали, Його випробо́вуючи: „Чи дозволено чолові́кові дружи́ну <i>свою</i> відпустити?“
<p>3 А Він відповів і сказав їм: „Що Мойсей заповів вам?“
<p>4 Вони ж відказали: „Мойсей заповів написати листа розводо́вого, та й відпустити“.
<p>5 Ісус же промовив до них: „То за ваше жорстокосе́рдя він вам написав оцю заповідь.
<p>6 Бог же з поча́тку творіння „створив чоловіком і жінкою їх.
<p>7 Покине тому́ чоловік свого ба́тька та матір,
<p>8 і стануть обо́є вони одним тілом“, — тим то немає вже двох, але́ одне тіло.
<p>9 Тож, що Бог спарува́в, — люди́на нехай не розлу́чує!“
<p>10 А вдома про це учні знов запитали Його.
<p>11 І Він їм відказав: „Хто дружи́ну відпустить свою, та й одру́житься з іншою, той чинить пере́люб із нею.
<p>12 І коли дружи́на покине свого чоловіка, і вийде заміж за іншого, то чинить пере́люб вона“.
<p>13 Тоді поприно́сили ді́ток до Нього, щоб Він доторкнувся до них, учні ж їм докоря́ли.
<p>14 А коли спостеріг <i>це</i> Ісус, то обу́рився, та й промовив до них: „Пустіть ді́ток до Ме́не прихо́дити, і не бороніть їм, — бо таких Царство Боже!
<p>15 Попра́вді кажу вам: Хто Божого Царства не при́йме, немов <i>те</i> дитя, той у нього не вві́йде“.
<p>16 І Він їх пригорну́в, і поблагословив, на них руки поклавши.
<p>17 І коли вирушав Він у путь, то швидко набли́зивсь один, упав перед Ним на коліна, і спитався Його: „Учителю Добрий,<f>[16]</f> — що робити мені, щоб вічне життя вспадкува́ти?“
<p>18 Ісус же йому відказав: „Чого звеш Мене Добрим? Ніхто не є Добрий, крім Бога Самого.
<p>19 Знаєш заповіді: „Не вбивай, не чини пере́любу, не кради́, не свідкуй неправдиво“, не кривди́, „шануй свого ба́тька та матір“.
<p>20 А він відказав Йому: „Учителю, — це все виконав я <i>ще</i> зма́лку“.
<p>21 Ісус же поглянув на нього з любов'ю, і промовив йому: „Одно́го бракує тобі: іди, розпро́дай, що маєш, та вбогим роздай, — і матимеш скарб ти на небі! Потому приходь <i>та й</i> іди вслід за Мною, узявши хреста“.
<p>22 А він засмутився тим словом, і пішов, зажурившись, — бо великі маєтки він мав!
<p>23 І поглянув довко́ла Ісус, та й сказав Своїм учням: „Як тяжко отим, хто має бага́тство, увійти в Царство Боже!“
<p>24 І учні жахнулись від слів Його. А Ісус знов у відповідь каже до них: „<i>Мої</i> діти, як тяжко отим, хто наді́ю кладе на багатство, увійти в Царство Боже!
<p>25 Верблю́дові легше пройти через го́лчине ву́шко, ніж багатому в Боже Царство ввійти!“
<p>26 А вони здивувалися дуже, і казали один до одно́го: „Хто ж <i>тоді</i> може спастися?“
<p>27 Ісус же поглянув на них і промовив: „Неможливе це лю́дям, а не Богові. Бо „для Бога можливе все!“
<p>28 А Петро став казати Йому: „От усе ми покинули, та й пішли за Тобою слідо́м“.
<p>29 Ісус відказав: „Поправді кажу вам: Немає такого, щоб дім полишив, чи братів, чи сесте́р, або матір, чи ба́тька, або діти, чи поля́ ради Мене та ради Єва́нгелії,
<p>30 і не одержав би в сто раз більше тепер, цього ча́су, серед переслідувань, — домів, і братів, і сесте́р, і матері́в, і дітей, і піль, а в віці насту́пному — вічне життя.
<p>31 І багато-хто з перших стануть останніми, а останні — першими“.
<p>32 Були ж у дорозі вони, простуючи в Єрусали́м. А Ісус ішов попе́реду них, — аж дуже вони дивувались, а ті, що йшли вслід за Ним, боялись. І, взявши знов Дванадцятьо́х, почав їм розповідати, що́ з Ним статися має:
<p>33 „Оце в Єрусали́м ми йдемо́, і первосвященикам і книжникам ви́даний буде Син Лю́дський, і засудять на смерть Його, і поганам Його видадуть,
<p>34 і насміхатися бу́дуть із Нього, і бу́дуть плювати на Нього, і будуть Його бичува́ти, і вб'ють, — але третього дня Він воскресне!“
<p>35 І підхо́дять до Нього Яків та Іван, сини Зеведе́єві, та й кажуть Йому: „Учителю, — ми хочемо, щоб Ти зробив нам, про що бу́демо просити Тебе“.
<p>36 А Він їх поспитав: „Чого ж хочете, щоб Я вам зробив?“
<p>37 Вони ж відказали Йому: „Дай нам, щоб у славі Твоїй ми сиділи право́руч від Тебе один, і ліво́руч один“!
<p>38 А Ісус відказав їм: „Не знаєте, чого просите. Чи ж можете ви пити чашу,<f>[17]</f> що Я її п'ю, і христитися хрищенням, що Я ним хрищуся?“
<p>39 Вони відказали Йому: „Можемо“. А Ісус їм сказав: „Чашу, що Я її п'ю, ви питимете, і хрищенням, що Я ним хрищусь, ви охриститеся.
<p>40 А сидіти право́руч Мене та ліво́руч — не Моє це давати, а кому угото́вано“.
<p>41 Як почули ж <i>це</i> Де́сятеро, то обурились на Якова та на Івана.
<p>42 А Ісус їх покликав, і промовив до них: „Ви знаєте, що ті, що вважають себе за князів у народів, панують над ними, а їхні вельможі їх тиснуть.
<p>43 Не так буде між вами, але хто з вас великим бути хоче, — нехай буде він вам за слугу.
<p>44 А хто з вас бути першим бажає, — нехай буде всім за раба.
<p>45 Бо Син Лю́дський прийшов не на те, щоб служили Йому, але щоб послужити, і душу Свою дати на викуп за багатьох“.
<p>46 І приходять вони в Єрихо́н. А коли з Єрихо́ну вихо́див Він ра́зом із Своїми у́чнями й з бе́зліччю люду, сидів і просив при дорозі сліпий Вартиме́й, син Тиме́їв.<f>[18]</f>
<p>47 І, прочувши, що то Ісус Назаряни́н, почав кликати та говорити: „Сину Давидів, Ісусе, — змилуйся надо мною!“
<p>48 І сварились на нього багато-хто, щоб мовча́в, а він іще більше кричав: „Сину Давидів, — змилуйся надо мною!“
<p>49 І спинився Ісус та й сказав: „Покличте його!“ І кличуть сліпого та й кажуть йому: „Будь бадьо́рий, устань, — Він кличе тебе“.
<p>50 А той скинув плаща свого, і скочив із місця, — і прибіг до Ісуса.
<p>51 А Ісус відповів і сказав йому: „Що́ ти хочеш, щоб зробив Я тобі?“ Сліпий же Йому відказав: „Учителю, — нехай я прозрю́!“
<p>52 Ісус же до нього промовив: „Іди, — твоя віра спасла тебе!“ І той зараз прозрі́в, і пішов за Ісусом дорогою.

<h4>11</h4>
<p>1 І коли вони набли́зились до Єрусалиму, до Вітфагі́ї й Віфа́нії, на Оливній горі, тоді Він посилає двох учнів Своїх,
<p>2 і каже до них: „Ідіть у село, яке перед вами, і, входячи в нього, ви зна́йдете зараз прив'язане осля́, що на нього ніхто ще з людей не сідав. Відв'яжіть його, і приведіть.
<p>3 Коли ж скаже хто вам: „Що́ це ви робите?“ відкажіть: „Господь потребу́є його, — і віді́шле його сюди зараз“.
<p>4 І вони відійшли, і знайшли те осля, що прив'я́зане коло воріт ізнадво́ру було при дорозі, — і відв'язали його.
<p>5 А деякі з тих, що стояли там, сказали до них: „Що́ ви робите? <i>По́що</i> осля ви відв'я́зуєте?“
<p>6 Вони ж їм відказали, як звелів їм Ісус, — і відпущено їх.
<p>7 І вони привели́ до Ісуса осля́, і поклали на нього плащі свої, а Він сів на нього.
<p>8 Багато ж <i>наро́ду</i> стелили одежу свою по дорозі, а інші стелили дорогою зе́лень, натя́ту в полях.
<p>9 А ті, що йшли перед Ним і поза́ду, викрикували: „Оса́нна! Благослове́нний, хто йде у Господнє Ім'я́!
<p>10 Благословенне Царство, що надходить, Отця нашого Давида! Оса́нна на висоті!“
<p>11 Потому ввійшов Він до Єрусалиму, і в храм. А оглянувши все, як година вже пізня була, Він пішов у Віфа́нію з Дванадцятьма́.
<p>12 А назавтра, коли вони вийшли з Віфа́нії, Він зголодні́в.
<p>13 І, побачивши зда́лека фіґове дерево, вкрите листями, Він підійшов, чи не зна́йде на ньому чого́. І, прийшовши до нього, не знайшов нічого, крім листя <i>само́го</i>, — не пора бо на фіґи була́.
<p>14 І озвався Ісус і промовив до нього: „Щоб більше ніхто твого пло́ду не з'їв аж повіки!“ А учні Його <i>все те</i> чули.
<p>15 І прийшли вони в Єрусалим. А як Він у храм увійшов, то став виганяти продавців і покупців у храмі, і попереверта́в столи грошомі́нам та осло́ни — продавцям голубів.
<p>16 І Він не дозволяв, щоб хто річ <i>яку</i> носив через храм.
<p>17 І Він <i>їх</i> навчав і казав їм: „Хіба не написано: „Дім Мій — бу́де домом молитви в наро́дів усіх“, ви ж із нього зробили „печеру розбійників!“
<p>18 І почули <i>це</i> первосвященики й книжники, і шукали, як Його погубити, бо боялись Його, — увесь бо наро́д дивувався науці Його.
<p>19 А як пізно ставало, вони поза місто вихо́дили.
<p>20 А прохо́дячи вранці, побачили фіґове дерево, усохле від кореня.
<p>21 І, згадавши Петро, гово́рить Йому: „Учителю, глянь — фіґове дерево, що прокляв Ти, усохло!“
<p>22 А Ісус їм у відповідь каже: „Майте віру Божу!
<p>23 Поправді кажу вам: Як хто скаже горі цій: „Порушся та й кинься до моря“, і не матиме сумніву в серці своїм, але матиме віру, що станеться так, як гово́рить, — то буде йому!
<p>24 Через це говорю вам: Усе, чого ви в молитві попро́сите, вірте, що одержите, і спо́вниться вам.
<p>25 І коли стоїте́ на молитві, то прощайте, як маєте що проти кого, щоб і Отець ваш Небесний пробачив вам про́гріхи ваші.
<p>26 Коли ж не прощаєте ви, то й Отець ваш Небесний не простить вам про́гріхів ваших“.
<p>27 І зно́ву прийшли вони в Єрусалим. Коли ж Він у храмі ходив, поприхо́дили первосвященики й книжники, і старши́ни до Нього,
<p>28 і сказали Йому: „Якою Ти вла́дою все оце чиниш? І хто Тобі вла́ду цю дав, щоб Ти це робив?
<p>29 А Ісус відказав їм: „Запитаю й Я вас одне слово, і відповідайте Мені, то й Я відкажу́ вам, якою Я вла́дою це <i>все</i> чиню́.
<p>30 Іванове хрищення з неба було, чи від людей? Відповідайте Мені!“
<p>31 Вони ж міркували собі й говорили: Коли скажемо: „Із неба“, відкаже: „Чого ж ви йому не повірили?“
<p>32 А як скажемо: „Від людей“, — то боялись наро́ду, бо всі вважали, що Іван був поправді пророк.
<p>33 І сказали Ісусові в відповідь: „Не знаємо“. А Ісус їм відказує: „То й Я не скажу́ вам, якою Я вла́дою це <i>все</i> чиню́“.

<h4>12</h4>
<p>1 І почав Він у при́тчах до них промовляти: „Насадив був один чоловік виноградника, муром обгородив, ви́довбав <i>у ньому</i> чави́ло, башту поставив, — і віддав його винаря́м, та й пішов.
<p>2 А певного ча́су послав він раба до <i>своїх</i> винарі́в, щоб прийняти частину плоду з виноградника в <i>тих</i> винарі́в.
<p>3 Та вони схопи́ли його та й побили, і відіслали ні з чим.
<p>4 І зно́ву послав він до них раба іншого, — та й того вони зранили в голову та знева́жили.
<p>5 Тоді вислав він іншого, — і того вони вбили. І багатьо́х <i>іще</i> інших, — набили одни́х, а одни́х повбивали.
<p>6 І він мав ще одно́го, — сина улю́бленого. Наоста́нок послав і того́ він до них і сказав: „Посоромляться сина мого́!“
<p>7 А ті винарі міркували собі: „Це спадкоємець; ходім, заморду́ймо його, — і нашою спа́дщина бу́де!“
<p>8 І вони схопи́ли його та й убили, і викинули його за виноградник.
<p>9 Отож, що́ пан виноградника зробить? — Він прибуде та й вигубить тих винарів, і віддасть виноградника іншим.
<p>10 Чи ви не читали в Писа́нні: „Камінь, що його будівни́чі відкинули, — той нарі́жним став ка́менем!
<p>11 Від Господа сталося це, — і дивне воно в оча́х наших“.
<p>12 І шукали Його, щоб схопи́ти, але побоялись наро́ду. Бо вони зрозуміли, що про них Він <i>цю</i> при́тчу сказав. І, лишивши Його, відійшли.
<p>13 І вони вислали деяких із фарисеїв та іродія́нів до Нього, щоб зловити на слові Його.
<p>14 Ті ж прийшли та й говорять Йому: „Учителю, знаємо ми, що Ти справедливий, і не зважаєш <i>зовсі́м</i> ні на ко́го, бо на лю́дське обличчя не дивишся, а наставляєш на Божу дорогу правдиво. Чи годи́ться давати податок для кесаря, чи ні? Давати нам, чи не давати?“
<p>15 А Ісус, знавши їх лицемірство, сказав їм: „Чого ви Мене випробо́вуєте? Принесіть Мені гріш податковий, щоб бачити“.
<p>16 І прине́сли вони. А Він каже до них: „Чий це образ і напис?“ Ті ж Йому відказали: „Кесарів“.
<p>17 Ісус тоді каже в відповідь їм: „Віддайте кесареве — кесареві, а Богові — Боже!“ І дивувалися з Нього вони.
<p>18 І прийшли до Нього ті саддукеї, що твердять, ніби нема воскресіння, і запитали Його та сказали:
<p>19 „Учителю, Мойсей написав нам: „Як помре кому брат, і полишить дружи́ну, а дитини не лишить, то нехай його брат візьме дружи́ну <i>його́</i>, та й відновить насіння для брата свого́“.
<p>20 Було сім братів. І перший взяв дружи́ну й умер, не лишивши дітей.
<p>21 Другий теж її взяв та й помер, — і він не лиши́в дітей. Так само і третій.
<p>22 І <i>всі</i> семеро не полишили дітей. А по всіх вмерла й жінка.
<p>23 А в воскресінні, як воскреснуть вони, то котро́му із них вона дружи́ною буде? Бо семеро мали за дружи́ну її“.
<p>24 Ісус їм відказав: „Чи ви не тому помиляєтесь, що не знаєте ані Писа́ння, ані Божої сили?
<p>25 Бо як із мертвих воскреснуть, то не бу́дуть женитись, ані заміж вихо́дити, але будуть, немов анголи́ <i>ті</i> на небі.
<p>26 Щождо мертвих, що воскреснуть, чи ж ви не читали в Мойсеєвій книзі, як — при кущі́ — сказав йому Бог, промовляючи: „Я Бог Авраамів, і Бог Ісаків, і Бог Яковів“,
<p>27 <i>Бо Він є</i> Бог не мертвих, а живих! Тим то ви помиляєтесь ду́же“.
<p>28 А один із тих книжників, що чув, як вони сперечались, та бачив, як добре Він відповідав їм, приступив та й спитався Його: „Котра́ заповідь перша з усіх?“
<p>29 Ісус відповів: Перша: „Слухай, Ізраїлю: наш Господь Бог — Бог єдиний“.
<p>30 І: „Люби Господа, Бога свого, усім серцем своїм, і всією душею своєю, і всім своїм розумом, і з ці́лої сили своєї!“ (Це за́повідь перша!)
<p>31 А друга (одна́кова з нею): „Люби свого ближнього, як само́го себе!“ Нема іншої більшої заповіді над оці!“
<p>32 І сказав Йому книжник: „Добре, Учителю! Ти поправді сказав, що „Один Він, і нема іншого, окрім Нього“,
<p>33 і що „Любити Його всім серцем, і всім розумом, (і всією душе́ю), і з ці́лої сили“, і що „Любити <i>свого</i> ближнього, як само́го себе“, — це важливіше за всі цілопа́лення й жертви!“
<p>34 Ісус же, побачивши, що розумно той відповідь дав, промовив до нього: „Ти недалеко від Божого Царства!“ І ніхто не насмілювався вже питати Його.
<p>35 Пото́му Ісус відповів і промовив, у храмі навчаючи: „Як то книжники кажуть, що ніби Христос — син Давидів?
<p>36 Адже той Давид Святим Духом сказав: „Промовив Господь Господе́ві моєму: сядь право́руч Мене, доки не покладу́ Я Твоїх ворогів підніжком ногам Твоїм!“
<p>37 Сам Давид Його Господом зве, — як же Він йому син?“ <h>Хто такі книжники й фарисеї</h> І багато людей залюбки́ Його слухали.
<p>38 Він же казав у науці Своїй: „Стережіться тих книжників, що люблять у довгих одежах прохо́джуватись, і привіти на ринках,
<p>39 і перші лавки́ в синагогах, і перші місця на прийняття́х,
<p>40 що вдови́ні хати поїдають, і моляться довго напо́каз, — вони тяжче осу́дження при́ймуть!“
<p>41 І сів Він навпроти скарбни́ці, і дививсь, як наро́д мідяки́ до скарбниці вкидає. І багато заможних укида́ли багато.
<p>42 І підійшла одна вбога вдови́ця, і поклала дві ле́пті,<f>[19]</f> цебто гріш.
<p>43 І покликав Він учнів Своїх та й промовив до них: „Поправді кажу вам, що ця вбога вдовиця поклала найбільше за всіх, хто клав у скарбницю.
<p>44 Бо всі клали від ли́шка свого, а вона покла́ла з убо́зтва свого все, що мала, — свій прожиток увесь“.

<h4>13</h4>
<p>1 І коли Він виходив із храму, говорить Йому один із учнів Його: „Подивися, Учителю — яке́ то каміння та що́ за будівлі!“
<p>2 Ісус же до нього сказав: „Чи ти бачиш великі будинки оці? — Не зали́шиться тут <i>навіть</i> камінь на камені, який не зруйнується!“
<p>3 Коли ж Він сидів на Оливній горі, проти храму, питали Його насамоті Петро, і Яків, і Іван, і Андрій:
<p>4 „Скажи нам, коли станеться це? І яка <i>буде</i> озна́ка, коли все те ви́конатись має?“
<p>5 Ісус же почав промовляти до них: „Стережіться, щоб вас хто не звів.
<p>6 Бо багато-хто при́йдуть в Ім'я́ Моє, кажучи: „Це Я“. І зведу́ть багатьо́х.
<p>7 І як про ві́йни почуєте ви, і про воєнні чутки́, — не лякайтесь, бо статись належить <i>тому́</i>“. Та це ще не кінець.
<p>8 „Бо повстане наро́д на наро́д, і царство на царство“, будуть землетруси місця́ми, буде голод. Це поча́ток терпінь <i>породільних</i>.
<p>9 Пильнуйте ж самі, бо вас на суди видаватимуть, і бичуватимуть вас у синагогах, і поведуть до правителів та до царів ради Мене, на сві́дчення їм.
<p>10 Але перше Єва́нгелія мусить бути наро́дам усім проповідувана.
<p>11 Коли ж видадуть вас і поведуть, — не турбуйтеся заздалегі́дь, що́ вам говорити, — а що́ дане вам буде тієї години, то те говоріть: бо не ви промовлятимете, але Дух Святий.
<p>12 І видасть на смерть брата брат, а ба́тько — дитину. І „діти повстануть навпроти батьків“, — і їм смерть заподіють.
<p>13 І за Ім'я́ Моє будуть усі вас нена́видіти. А хто витерпить аж до кінця, той буде спасе́ний!
<p>14 Коли ж ви побачите ту „гидоту спусто́шення“, — що про неї звіщав пророк Даниїл, — що вона залягла́, де не слід, — хто читає, нехай розуміє, — тоді ті, хто в Юдеї, нехай в го́ри втікають.
<p>15 І хто на покрівлі, нехай той не сходить, і нехай не входить узяти щось із дому свого́.
<p>16 І хто на полі, — хай назад не вертається взяти одежу свою.
<p>17 Горе ж вагітним і тим, хто годує грудьми́, у ті дні!
<p>18 Моліться ж, щоб не трапилося <i>це</i> зимою!
<p>19 Будуть бо ті дні такою „скорбо́тою, що її не було з первопо́чину світу“, що його Бог створив, „аж досі“, і не буде.
<p>20 І коли б Госпо́дь не вкоротив тих днів, — не спаслася б ніяка люди́на; але ради ви́браних, кого вибрав, укороти́в Він <i>ті</i> дні.
<p>21 Тоді ж, як хто скаже до вас: „Ото, Христос тут“, „Ото там“, — не йміть віри.
<p>22 Бо повстануть христи́ неправдиві, і неправдиві пророки, і будуть чинити озна́ки та чу́да, щоб спокуси́ти, як можна, <i>і</i> ви́браних.
<p>23 Але ви стережіться! Я сказав вам усе напере́д.
<p>24 Але за тих днів, по скорбо́ті отій, „сонце затьми́ться, і місяць не дасть свого світла.
<p>25 і зо́рі спада́тимуть з неба, і сили небесні пору́шаться.
<p>26 І побачать тоді „Сина Лю́дського, що йтиме на хмарах“ із великою поту́гою й славою.
<p>27 І тоді Він пошле Анголів і зберуть Його ви́браних „від вітрі́в чотирьо́х, від кра́ю землі до крайнеба“.
<p>28 Від дерева ж фіґового навчіться при́кладу: коли віття його вже розпу́кується, і кинеться листя, то знаєте, що близько літо.
<p>29 Так і ви: коли тільки побачите, що діється це, то знайте, що близько, — під дверима.
<p>30 Поправді кажу́ вам: не пере́йде цей рід, аж усе оце станеться!
<p>31 Небо й земля промину́ться, але не мину́ться слова́ Мої!
<p>32 Про день же той чи про годину не знає ніхто: ні анголи́ на небі, ні Син, — тільки Отець.
<p>33 Уважайте, чува́йте й моліться: бо не знаєте, коли час <i>той</i> настане!
<p>34 Як той чоловік, що від'їхав, і залиши́в свій дім, і дав рабам своїм вла́ду й кожному працю свою, а воротаре́ві звелів пильнувати.
<p>35 Тож пильнуйте, — не знаєте бо, коли при́йде пан дому: уве́чорі, чи опі́вночі, чи як півні співатимуть, чи ра́нком.
<p>36 Щоб вас не застав, що спите́, коли ве́рнеться він несподі́вано.
<p>37 А що вам Я кажу́, те всім Я кажу́: Пильнуйте!“

<h4>14</h4>
<p>1 За два ж дні була Пасха й Опрі́сноки. А первосвященики й книжники стали шукати, я́к би пі́дступом взяти Його та забити.
<p>2 Вони говорили: „Та не в свято, щоб бува́ колотне́ча в наро́ді не сталась“.
<p>3 Коли ж Ісус був у Віфанії, у домі Си́мона, на проказу слабого, і сидів при столі, підійшла <i>одна</i> жінка, аляба́строву пляшечку маючи щирого на́рдового дуже ці́нного мира. І розбила вона аляба́строву пляшечку, і вилила <i>миро</i> на голову Йому!
<p>4 А дехто обу́рювались між собою й каза́ли: „На́що таке марнотра́тство на миро?
<p>5 Бо можна було б це миро продати більше, як за три сотні динаріїв,<f>[20]</f> і вбогим роздати“. І нарікали на неї.
<p>6 Ісус же сказав: „Залиші́ть її! Чого при́крість їй робите? Вона добрий учинок зробила Мені.
<p>7 Бо вбогих ви маєте за́вжди з собою, і коли схочете, можете їм робити добро, — Мене ж не постійно ви маєте.
<p>8 Що могла, те зробила вона: заздалегі́дь намасти́ла Моє тіло на по́хорон.
<p>9 Поправді кажу́ вам: де тільки ця Єва́нгелія проповідувана буде в ці́лому світі, — на пам'ятку їй буде сказане й те, що́ зробила вона!“
<p>10 Юда ж Іскаріо́тський, один із Дванадцятьо́х, подався до первосвящеників, щоб їм Його видати.
<p>11 А вони, як почули, зраділи, і обіцяли йому срібнякі́в <i>за те</i> дати. І він став вишукувати, я́к би слушного ча́су <i>їм</i> видати Його.
<p>12 А першого дня Опрі́сноків, коли пасху приношено в жертву, сказали Йому Його учні: „Куди хочеш, щоб пішли й приготува́ли ми Тобі пасху спожити?“
<p>13 І посилає Він двох із Своїх учнів, і каже до них: „Підіть до міста, і стріне вас чоловік, що не́стиме в гле́кові воду, — то йдіть за ним.
<p>14 І там, куди він уві́йде, скажіть до госпо́даря дому: „Учитель питає: „Де кімна́та Моя, в якій Я споживу́ зо Своїми у́чнями пасху?“
<p>15 І він вам покаже велику го́рницю, ви́стелену та готову: там приготуйте для нас“.
<p>16 І учні пішли, і до міста прийшли, і знайшли, як Він їм сказав, — і зачали́ вони пасху готува́ти.
<p>17 А коли настав вечір, Він приходить із Дванадцятьма́.
<p>18 І як сиділи вони при столі й споживали, промовив Ісус: „Поправді кажу вам, що один з-поміж вас, „який споживає зо Мною“, видасть Мене́“.
<p>19 Вони зачали́ сумувати, і один по одно́му питати Його: „Чи не я?“
<p>20 А Він їм сказав: „Один із Дванадцятьо́х, що в миску мача́є зо Мною.
<p>21 Людський Син справді йде, як про Нього написано; та горе тому́ чоловікові, що видасть він Лю́дського Сина! Було б краще тому чоловікові, коли б він не родився!“
<p>22 Як вони ж споживали, Ісус узяв хліб, і поблагословив, поламав, і дав їм, і сказав: „Прийміть, споживайте, це — тіло Моє!“
<p>23 І взяв Він чашу, і, вчинивши подяку, подав їм, — і пили́ з неї всі.
<p>24 І промовив до них: „Це — кров Моя <i>Ново́го</i> Заповіту, що за багатьох проливається.
<p>25 Поправді кажу́ вам, що віднині не пи́тиму Я від плоду виноградного до того дня, як нови́м буду пити його в Царстві Божім!“
<p>26 А коли відспівали вони, на го́ру Оливну пішли.
<p>27 Промовляє тоді їм Ісус: „Усі ви споку́ситесь ночі цієї, як написано: „Уражу́ Па́стиря, — і розпоро́шаться вівці!“
<p>28 По воскресінні ж Своїм Я вас ви́переджу в Галілеї“.
<p>29 І відізвався до Нього Петро: „Хоч спокусяться й усі, — та не я!“
<p>30 Ісус же йому відказав: „Поправді кажу́ тобі, що сьогодні, цієї <i>ось</i> ночі, перше ніж заспіває півень дві́чі, — відречешся ти три́чі від Мене!“
<p>31 А він ще сильніш запевняв: „Коли б мені й умерти з Тобою, — я не відречу́ся Тебе!“ Так же само сказали й усі.
<p>32 І приходять вони до місцевости, на ім'я́ Гефсима́нія, і каже Він у́чням Своїм: „Посидьте ви тут, поки Я помолюся“.
<p>33 І, взявши з Собою Петра, і Якова та Івана, Він зачав сумувати й тужи́ти.
<p>34 І сказав Він до них: „Обго́рнена сумом смерте́льним душа Моя! Залиші́ться тут і пильнуйте!“
<p>35 І Він відійшов трохи далі, припав до землі, та й благав, щоб, як можна, минула Його ця година.
<p>36 І благав Він: „Авва-<f>[21]</f>Отче, — Тобі все можливе: пронеси мимо Мене цю чашу! А проте, — не чого хочу Я, але чого Ти“.
<p>37 І вернувся, і знайшов їх, що спали, та й каже Петрові: „Симоне, спиш ти? Однієї години не зміг попильнува́ти?
<p>38 Пильнуйте й моліться, щоб не впасти в спокусу, — бадьо́рий бо дух, але не́мічне тіло!“
<p>39 І зно́ву пішов і молився, те саме промовивши слово.
<p>40 А вернувшись, ізнову знайшов їх, що спали, бо зважні́ли їм очі були́. І не знали вони, що́ Йому відказати.
<p>41 І вернувсь Він утретє, та й каже до них: „Ви ще далі спите́ й спочиваєте? Скі́нчено, — надійшла <i>та</i> година: у руки грішникам ось видається Син Лю́дський!
<p>42 Уставайте, ходім, — ось набли́зивсь Мій зрадник“.
<p>43 І зараз, як Він ще говорив, прийшов Юда, один із Дванадцятьо́х, а з ним люди з мечами та ки́ями від первосвящеників, і книжників, і старших.
<p>44 А зрадник Його дав був знака їм, кажучи: „Кого я поцілую, то Він, — беріть Його, і обере́жно ведіть“.
<p>45 І, прийшовши, підійшов він негайно та й каже: „Учителю!“ І поцілував Його.
<p>46 Вони ж руки свої накла́ли на Нього, — і схопи́ли Його.
<p>47 А один із тих, що стояли навко́ло, меча ви́хопив та й рубону́в раба́ первосвященика, — і відтяв йому вухо.
<p>48 А Ісус їм промовив у відповідь: „Немов на розбійника вийшли з мечами та ки́ями, щоб узяти Мене.
<p>49 Я щодня був із вами у храмі, навчаючи, — і Мене не взяли́ ви. Але, щоб збулися Писа́ння“.
<p>50 Тоді всі полиши́ли Його й повтікали.
<p>51 Один же юна́к, по наго́му заго́рнений у покрива́ло, ішов услід за Ним. І хапа́ють його.
<p>52 Але він, покрива́ло поки́нувши, утік наги́й.
<p>53 А Ісуса вони повели́ до первосвященика. І зійшлися всі первосвященики й старші та книжники.
<p>54 Петро ж зда́лека йшов услід за Ним до сере́дини дво́ру первосвященика; і сидів він із службою, і грівсь при огні.
<p>55 А первосвященики та ввесь синедріо́н шукали посві́дчення на Ісуса, щоб Йому заподіяти смерть, — і не знахо́дили.
<p>56 Бо багато-хто свідчив фальши́во на Нього, але́ не було́ згідних сві́дчень.
<p>57 Тоді деякі встали, і кривосві́дчили супроти Нього й казали:
<p>58 „Ми чули, як Він говорив: Я зруйную цей храм рукотво́рний, — і за три дні збудую інший, нерукотво́рний“.
<p>59 Але й так не було́ їхнє свідчення згідне.
<p>60 Тоді встав насере́дині первосвященик, та й Ісуса спитав і сказав: „Ти нічо́го не відповідаєш, що свідчать вони проти Тебе?“
<p>61 Він же мовчав, і нічого не відповідав. Первосвященик ізно́ву спитав Його, до Нього говорячи: „Чи Христос Ти, Син Благослове́нного?“
<p>62 А Ісус відказав: „Я! І побачите ви Сина Лю́дського, що сидітиме по прави́ці сили <i>Божої</i>, і на хмарах небесних прихо́дитиме!“
<p>63 Роздер тоді первосвященик одежу свою та й сказав: „На що́ нам ще свідки потрібні?
<p>64 Ви чули <i>цю</i> богозневагу. Як вам здається?“ Вони ж усі присудили, що Він умерти повинен.
<p>65 Тоді деякі стали плювати на Нього, і закривати обличчя Йому, і бити Його та казати Йому: „Пророкуй!“ Служба теж Його била по що́ках.
<p>66 А коли Петро був на подві́р'ї надо́лі, приходить одна із служниць первосвященика,
<p>67 і як Петра вона вгледіла, що грівся, подивилась на нього та й каже: „І ти був із Ісусом Назаряни́ном!“
<p>68 Він же відрікся, говорячи: „Не відаю, і не розумію, що́ кажеш“. І вийшов назо́вні, на переддвір'я. І заспівав <i>тоді</i> півень.
<p>69 Служниця ж, коли його вгледіла, стала знов говорити прия́вним: „Цей із них!“
<p>70 І він зно́ву відрікся. Незаба́ром же знов говорили прия́вні Петрові: „Поправді, ти з них, — бо ти галіле́янин. Та й мо́ва твоя́ така са́ма“.
<p>71 А він став клясти́сь та божитись: „Не знаю Цього Чоловіка, про Якого говорите ви!“
<p>72 І заспівав півень хвилі тієї подруге. І згадав Петро слово, що Ісус був промовив йому: „Перше ніж заспіває півень дві́чі, — відречешся ти тричі від Мене“. І кинувся він, та й плакати став.

<h4>15</h4>
<p>1 А первосвященики з ста́ршими й книжниками, та ввесь синедріо́н, зараз уранці, нараду вчинивши, зв'язали Ісуса, повели́ та й Пилатові видали.
<p>2 А Пила́т запитався Його: „Чи Ти Цар Юдейський?“ А Він йому в відповідь каже: „Сам ти кажеш“.
<p>3 А первосвященики мі́цно Його винува́тили.
<p>4 Тоді Пилат зно́ву Його запитав і сказав: „Ти нічого не відповідаєш? Дивись, — як багато проти Тебе свідку́ють!“
<p>5 А Ісус більш нічого не відповідав, так що Пилат дивувався.
<p>6 На свято ж він їм відпускав був одно́го із в'я́знів, котро́го просили вони.
<p>7 Був же <i>один</i>, що звався Вара́вва, ув'я́знений ра́зом із повста́нцями, які за повста́ння вчинили були душогубство.
<p>8 Коли ж на́товп зібрався, він став просити <i>Пила́та зробити</i>, як він за́вжди робив їм.
<p>9 Пилат же сказав їм у відповідь: „Хочете, — відпущу́ вам Царя Юдейського?“
<p>10 Бо він знав, що Його через за́здрощі видали первосвященики.
<p>11 А первосвященики на́товп підмовили, щоб краще пустив їм Вара́вву.
<p>12 Пилат же промовив знов їм у відповідь: „А що ж я чинитиму <i>з Тим</i>, що Його ви Юдейським Царем називаєте?“
<p>13 Вони ж стали кричати знов: „Розіпни́ Його!“
<p>14 Пилат же сказав їм: „Яке ж зло вчинив Він?“ А вони ще сильніше кричали: „Розіпни́ Його!“
<p>15 Пилат же хотів догодити наро́дові, — і відпустив їм Вара́вву. І видав Ісуса, збичува́вши, щоб ро́зп'ятий був.
<p>16 Вояки ж повели́ Його до сере́дини двору, цебто в преторій, і цілий відділ скликають.
<p>17 І вони зодягли Його в багряни́цю і, сплівши з терни́ни вінка, поклали на Нього.
<p>18 І вітати Його зачали́: „Раді́й, Ца́рю Юдейський!“
<p>19 І трости́ною по голові Його били, і плювали на Нього. І навколішки кидалися та вклонялись Йому.
<p>20 І коли назнущалися з Нього, зняли́ з Нього багряни́цю, і наділи на Нього одежу Його. І Його повели́, щоб розп'я́сти Його.
<p>21 І одного перехо́жого, що з поля вертався, Си́мона Кіріне́янина, батька Олександра та Ру́фа, змусили, щоб хреста Йому ніс.
<p>22 І Його привели́ на місце Голго́фу, що значить „Черепо́вище“.
<p>23 І давали Йому пити вина, із ми́ррою змішаного, але Він не прийня́в.
<p>24 І Його розп'яли́, і „поділили одежу Його, кинувши же́реб про неї“, хто що ві́зьме.
<p>25 Була́ ж третя<f>[22]</f> година, як Його розп'яли́.
<p>26 І був написаний на́пис провини Його: „Цар Юдейський“.
<p>27 Тоді ро́зп'ято з Ним двох розбійників, — одно́го право́руч, і одно́го ліво́руч Його.
<p>28 І збулося Писа́ння, що каже: „До злочи́нців Його зарахо́вано!“<f>[23]</f>
<p>29 А хто побіч прохо́див, то Його лихосло́вили, „голова́ми своїми хитали“ й казали: „Отак! Ти, що храма руйнуєш та за три дні будуєш, —
<p>30 зійди із хреста, та спаси Самого Себе!“
<p>31 Теж і первосвященики з книжниками глузува́ли й один до одного казали: „Він інших спасав, — а Самого Себе не може спасти!
<p>32 Христос, Цар Ізраїлів, — нехай зі́йде тепер із хреста, щоб побачили ми та й увірували“. Навіть ті, що ра́зом із Ним були ро́зп'яті, насміхалися з Нього.
<p>33 А як шоста<f>[24]</f> година настала, то аж до години дев'ятої те́мрява стала по ці́лій землі.
<p>34 О годині ж дев'ятій Ісус скрикнув голосом гучни́м та й вимовив: „Елої́, Елої́, — лама́ савахта́ні“, що в перекладі значить: „Боже Мій, Боже Мій, — на́що Мене Ти покинув?“<f>[25]</f>
<p>35 Дехто ж із тих, що стояли навколо, це почули й казали: „Ось Він кличе Іллю́!“
<p>36 А один <i>із них</i> побіг, намочив губку о́цтом, настроми́в на трости́ну, і давав Йому пити й казав: „Чекайте, побачим, — чи при́йде Ілля́ Його зняти!“
<p>37 А Ісус скрикнув голосом гучни́м, — і духа віддав!
<p>38 І в храмі завіса розде́рлась надво́є, — від ве́рху аж додолу.
<p>39 А сотник, що насу́проти Нього стояв, як побачив, що Він отак духа віддав, то промовив: „Чоловік Цей був справді Син Божий!“
<p>40 Були ж і жінки́, що дивились здалека, між ними Марі́я Магдали́на, і Марія, мати Якова Молодшого та Йосі́ї, і Саломі́я,
<p>41 що вони, як Він був у Галілеї, ходили за Ним та Йому прислуго́вували; і інших багато, що до Єрусалиму прийшли з Ним.
<p>42 А коли настав вечір, — через те, що було́ Пригото́влення, цебто перед суботою, —
<p>43 прийшов Йо́сип із Аримате́ї, радник поважний, що сам сподівавсь Царства Божого, і сміливо ввійшов до Пилата, — і просив тіла Ісусового.
<p>44 А Пила́т здивувався, щоб Він міг уже вмерти. І, покликавши сотника, запитався його, чи давно вже <i>Розп'я́тий</i> помер.
<p>45 І, дізнавшись від сотника, він подарував тіло Йо́сипові.
<p>46 А <i>Йо́сип</i> купив полотно, і, знявши Його, обгорнув полотном та й покла́в Його в гро́бі, що в скелі був ви́січений. І каменя привалив до моги́льних дверей.
<p>47 Марія ж Магдали́на й Марія, мати Йосієва, дивилися, де́ ховали Його.

<h4>16</h4>
<p>1 Як минула ж субота, Марія Магдали́на, і Марія Яковова, і Саломі́я накупили па́хощів, щоб піти й намастити Його.
<p>2 І на світа́нку дня першого в тижні, як схо́дило сонце, до гро́бу вони прибули́,
<p>3 і говорили одна о́дній: „Хто відвалить нам каменя від могильних дверей?“
<p>4 А зиркну́вши, побачили, що камінь відва́лений; був же він дуже великий.
<p>5 І, ввійшовши до гро́бу, побачили <i>там</i> юнака́, що право́руч сидів, і був одя́гнений в білу одежу, — і жахнулись вони.
<p>6 А він промовляє до них: „Не жахайтесь! Ви шукаєте Розп'я́того, Ісуса Назаряни́на. Він воскрес, — нема Його тут! Ось місце, де Його поховали були́.
<p>7 Але йдіть, скажіть у́чням Його та Петрові: Він іде в Галілею попе́реду вас, — там Його ви побачите, як Він вам говорив“.
<p>8 А як вийшли вони, то побігли від гро́бу, бо їх тре́пет та страх обгорнув. І не сказали ніко́му нічо́го, — бо боялись.
<p>9 Як воскрес Він уранці дня першого в тижні,<f>[26]</f> то з'явився найперше Марїї Магдали́ні, із якої був вигнав сім демонів.
<p>10 Пішовши вона, повідомила тих, що були з Ним, які сумували та плакали.
<p>11 А вони, як почули, що живий Він, і вона Його бачила, не йняли́ <i>тому</i> віри.
<p>12 По цьому з'явився Він двом із них у по́статі іншій в дорозі, як ішли вони на село.
<p>13 А вони, як вернулися, інших про те сповістили, але не повірено й їм.
<p>14 Наре́шті, Він з'явився Одинадцятьо́м, як сиділи вони при столі, і докоряв їм за недові́рство їхнє та твердосе́рдя, що вони не йняли́ віри тим, хто воскреслого бачив Його.
<p>15 І казав Він до них: „Ідіть по ці́лому світові, та всьому створінню Єва́нгелію проповідуйте!
<p>16 Хто увірує й охри́ститься, — буде спасе́ний, а хто не ввірує — засу́джений буде.
<p>17 А тих, хто ввірує, супрово́дити будуть озна́ки такі: у Ім'я́ Моє де́монів будуть виго́нити, говоритимуть мовами нови́ми,
<p>18 братимуть змій; а коли смертоді́йне що вип'ють, — не буде їм шко́дити; кластимуть руки на хворих, — і добре їм буде!“<f>[27]</f>
<p>19 Господь же Ісус, по розмові із ними, возні́сся на небо, — і сів по Божій прави́ці.
<p>20 І пішли вони, і скрізь проповідували. А Господь помагав їм, і стве́рджував слово ознаками, що його супрово́дили. Амі́нь.


