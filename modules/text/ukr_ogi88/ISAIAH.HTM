<h2>Iсая</h2>

<h4>1</h4>
<p>1 Виді́ння Іса́ї,<f>[1]</f> Амо́сового сина, яке він був бачив про Юдею та про Єрусалим за днів Уззії, Йотама, Ахаза <i>та</i> Єзекії, Юдиних царів.
<p>2 Послухайте ви, небеса́, і ти, зе́мле, почуй, бо гово́рить Госпо́дь: Синів <i>Собі</i> ви́ховав й ви́кохав Я, а вони зняли́ бунт проти Мене!
<p>3 Віл знає свого власника́, а осел — ясла пана свого, — <i>а</i> Ізраїль не знає <i>Мене́</i>, не зверта́є уваги наро́д Мій <i>на Ме́не</i>.
<p>4 О люду ти грішний, наро́де тяжко́ї провини, лиходійське насі́ння, сини-шкідники́, — ви покинули Господа, ви Святого Ізраїлевого<f>[2]</f> поне́хтували, — обернулись наза́д!
<p>5 У що́ будете биті ще, коли неслухня́ними далі ви бу́дете? Хвора <i>ваша</i> вся голова, і все серце боля́ще.
<p>6 Від підо́шви ноги й аж до голови́ нема ці́лого місця на ньому: рани й ґудзі, та свіжі пора́зи неви́чавлені, і не позав'я́зувані, і оливою не порозм'я́кшувані.
<p>7 Земля ваша спусто́шена, огнем спа́лені ваші міста́, поле ваше, — на ваших оча́х поїдають чужи́нці його,— <i>з того всьо́го</i> пустиня, немов з руйнува́ння чужи́нців!
<p>8 І позоста́лась Сіо́нська дочка́, мов курі́нь в винограднику, мов шатро́ на ночлі́г в огірко́вому полі, як місто обло́жене.
<p>9 Коли б був Господь Савао́т не лишив нам останку мало́го, ми були б як Содо́м, до Гомо́рри ми стали б подібні.
<p>10 Послухайте сло́ва Господнього, содо́мські князі́, почуйте Зако́н Бога нашого, наро́де гомо́рський, —
<p>11 на́що Мені многота́ ваших же́ртов? говорить Господь. Наси́тився Я цілопа́леннями баранів і жиром ситих теля́т, а крови биків та овець і козлів не жада́ю!
<p>12 Як прихо́дите ви, щоб явитися перед обличчям Моїм, хто жадає того з руки вашої, щоб топта́ли подві́р'я Мої?
<p>13 Не прино́сьте ви більше марно́тного да́ру, <i>ваше</i> кадило — оги́да для Мене воно; новомісяччя та <i>ті</i> суботи <i>і</i> скли́кання зборів, — не можу <i>знести́</i> Я марно́ти <i>цієї</i>!
<p>14 Новомісяччя ваші й <i>усі</i> ваші свя́та — ненави́дить душа Моя <i>їх</i>: вони стали Мені тягаре́м, — Я зму́чений зно́сити <i>їх</i>.
<p>15 Коли ж руки свої простяга́єте, Я мру́жу від вас Свої очі! Навіть коли ви молитву примно́жуєте, Я не слухаю <i>вас</i>, — ваші руки напо́внені кро́в'ю.
<p>16 Умийтесь, очистьте себе! Відкиньте зло ваших учи́нків із-перед оче́й Моїх, перестаньте чинити лихе́!
<p>17 Навчіться чинити добро, правосу́ддя жадайте, карайте грабі́жника, дайте суд сироті, за вдову заступа́йтесь!
<p>18 Прийдіть, і бу́демо правува́тися, — говорить Госпо́дь: коли ваші гріхи будуть як кармази́н, — стануть білі, мов сніг; якщо бу́дуть червоні, немов багряни́ця, — <i>то</i> стануть мов вовна вони!
<p>19 Як захочете ви та послухаєтесь, <i>то</i> бу́дете до́бра землі спожива́ти.
<p>20 А коли ви відмо́витеся й неслухня́ними бу́дете, — меч пожере́ вас, бо уста Господні сказали <i>оце</i>!
<p>21 Як стало розпу́сницею вірне місто: було повне воно правосу́ддя, справедливість у нім пробува́ла, тепер же — розбійники!
<p>22 Срі́бло твоє стало жу́желицею, твоє питво водою розпу́щене.
<p>23 Князі́ твої впе́рті і дру́зі злоді́ям вони, хабара́ вони люблять усі та женуться за да́чкою, не судять вони сироти́, удо́вина справа до них не дохо́дить.
<p>24 Тому́ то говорить Госпо́дь, Господь Савао́т, Си́льний Ізра́їлів: О, буду Я ті́шитися над Своїми супроти́вниками, і помщу́сь на Своїх ворога́х!
<p>25 І на тебе Я руку Свою оберну́, і твою жу́желицю немов лу́гом<f>[3]</f> ви́топлю, і все твоє о́ливо повідкида́ю!
<p>26 І верну́ твоїх су́ддів, як перше було́, і твоїх радників, як напоча́тку. По цьо́му тебе будуть звати: місто справедливости, місто вірне!
<p>27 Правосу́ддям Сіон буде ви́куплений, а той, хто наве́рнеться в нім, — справедли́вістю.
<p>28 А зни́щення грішників та винуватців <i>відбу́деться</i> ра́зом, і ті, що покинули Го́спода, будуть пони́щені.
<p>29 І бу́дете ви посоро́млені за ті дуби́, що їх пожада́ли, і застида́єтеся за садки́, які ви́брали ви.
<p>30 Бо станете ви, як той дуб, що листя всиха́є йому́, і як сад, що не має води.
<p>31 І ста́неться сильний костри́цею, його ж ді́ло — за і́скру, і вони обоє попа́ляться ра́зом, — і не бу́де ніко́го, хто б <i>те</i> погаси́в!

<h4>2</h4>
<p>1 Слово, що його бачив<f>[4]</f> Іса́я, син Амо́сів, про Юдею та про Єрусалим:
<p>2 І ста́неться на кінці днів, мі́цно поста́влена буде гора́ дому Господнього на шпилі́ гір, і пі́днята буде вона понад згі́р'я, — і поли́нуть до неї всі люди.
<p>3 І пі́дуть числе́нні наро́ди та й скажуть: „Ходіть та збері́мось на го́ру Господню, до дому Бога Якового, і доріг Своїх Він нас навчи́ть, і ми пі́демо стежка́ми Його! Бо ви́йде з Сіону Зако́н, і слово Господнє — з Єрусалиму“.
<p>4 І Він бу́де судити між лю́дьми, і буде числе́нні наро́ди розсу́джувати. І мечі́ свої перекую́ть вони на лемеші́, а списи́ свої — на серпи́. Не піді́йме меча народ проти наро́ду, і більше не бу́дуть навча́тись війни́!
<p>5 Доме Яковів, — ідіть, і попросту́ємо в світлі Господньому!
<p>6 Бо Ти був покинув наро́да Свого, дім Яковів, — бо по́вні <i>безла́ддя</i> зо схо́ду вони, та ворожби́тів, немов филисти́мляни, і наклада́ють із ді́тьми чужи́нців.
<p>7 І напо́внився край його срі́блом та золотом, — і немає кінця́ його ска́рбам. І напо́внився край його кі́ньми, — і немає кінця колесни́цям його́.
<p>8 І напо́внився край його і́долами, — він кла́няється ділу рук своїх, тому́, що зробили були́ Його па́льці, —
<p>9 і поклонилась люди́на, і чоловік упокори́вся. А Ти їм не дару́й!
<p>10 Іди в скелю, і сховайся у по́рох від стра́ху Господнього, і від пишноти́ Його ве́личі!
<p>11 Горді о́чі люди́ни поникнуть, і буде обни́жена лю́дська високість, — і буде високим Сам тільки Госпо́дь того дня!
<p>12 Бо <i>настане</i> день Господа Савао́та на все горде й високе, і на все ви́сунене, — і пони́жене буде воно,
<p>13 і на всі ке́дри лива́нські, високі та ви́сунені, і на всіля́кі баша́нські дуби́,
<p>14 і на всі го́ри високі, і на всі згір'я підне́сені,
<p>15 і на всі ба́шти високі, і на всі му́ри стрімкі,
<p>16 і на всі кораблі <i>із</i> Таршішу, і на все, на що ди́вимося пожадли́во!
<p>17 І пони́зиться гордість люди́ни, й обни́жена буде високість люде́й, — і буде високим Сам тільки Госпо́дь того дня,
<p>18 а бо́жища зо́всім ми́нуться!
<p>19 І вони пі́дуть до ске́льних пече́р та до по́роху в ями від стра́ху Господнього і від пишноти́ Його ве́личі, коли при́йде Він о́страх збудити на землі!
<p>20 Покине люди́на того дня божкі́в своїх срібних і божкі́в своїх золотих, що собі нароби́ла була́, щоб вклоня́тись крота́м і кажана́м,
<p>21 щоб піти у пече́ри й розщілини ске́льні від стра́ху Господнього і від слави вели́ччя Його́, коли при́йде Він о́страх збуди́ти на землі!
<p>22 Відки́нься ж собі від люди́ни, що ві́ддих у носі її, бо за́що її поважа́ти?

<h4>3</h4>
<p>1 Бо Госпо́дь ось, Господь Савао́т візьме з Єрусали́му й з Юдеї підпо́ру й опо́ру: усяку підпо́ру <i>від</i> хліба, і всяку підпо́ру води,
<p>2 ли́царя та вояка́, суддю та пророка, і чарівника́ та старо́го,
<p>3 п'ятдеся́тника та родови́того, і радника, і в мисте́цтві премудрого, і в закля́ттях умі́лого, —
<p>4 і за прави́телів дам юнакі́в, і дітваки́ запанують над ними!
<p>5 І буде чави́ти наро́д один о́дного, і кожен свого бли́жнього! Повстане хлопча́к на старо́го, а легковажений на поважа́ного.
<p>6 Бо схо́пить брат брата свого́ в домі батька свого <i>та й скаже</i>: „Ти маєш оде́жу, то будь нашим прави́телем, і під рукою твоєю <i>хай буде</i> руї́на оця“!
<p>7 Того дня він піді́йме <i>свій голос</i> та й скаже: „Не бу́ду я ра́ни обв'я́зувати <i>вам</i>, бо в домі моєму немає ні хліба, ні о́дягу, — не настановля́йте мене за прави́теля люду“!
<p>8 Бо рухнув Єрусалим, і впала Юде́я, бо їхній язик та їхній чин — проти Господа, щоб упе́ртими бути оча́м Його слави.
<p>9 Проти них свідчить ви́раз лиця їхнього, а гріх свій вони виявля́ють, немов той Содо́м, не пере́чать. Горе їхній душі, бо вчинили вони собі зло!
<p>10 Скажіте про праведного: <i>Буде</i> до́бре <i>йому</i>, бо вони споживу́ть плід учи́нків своїх.
<p>11 <i>Та</i> горе безбожному, зле, бо йому́ буде зро́блений чин його рук!
<p>12 Наро́д Мій, — діти́ська його утиска́ють, а жінки́ мають го́ру над ним... Наро́де ти Мій, — твої провідники́ вчинили блудя́чим тебе, і дорогу стежо́к твоїх сплу́тали!
<p>13 Госпо́дь став на прю, і стоїть, щоб судити наро́ди.
<p>14 Господь іде на суд, <i>щоб судитись</i> з старши́ми наро́ду Свого́ та з вождя́ми його́: „Ви виногра́дника зни́щили, грабу́нок <i>з</i> убогого — в ваших дома́х!
<p>15 Що <i>це сталося</i> вам, що наро́д Мій ви гно́бите та утискаєте вбогих?“ <i>Так</i> говорить Госпо́дь, Бог Савао́т.
<p>16 І промовив Господь: Зате, що до́чки Сіонські загорді́ли, і ходять витягненоши́ї, і морга́ють очима, і все ходять дрібни́ми кро́чками, і дзвонять спря́жками на ногах своїх,
<p>17 тому вчи́нить Господь ті́м'я Сіонських дочо́к паршивим, і їхній сором обнажить Господь!
<p>18 Того дня поскидає Господь окра́су спря́жок <i>на їхніх ногах</i>, і чі́льця, і місяці,
<p>19 сережки, нараме́нники, і серпа́нки,
<p>20 і заво́ї, і ланцюжки́ на ногах, і пояски́, і пляшечки́ з па́хощами, і чарівни́чі при́віски,
<p>21 персні, і сережки носові́,
<p>22 чудо́ві убра́ння, і окриття́, і намітки та торби,
<p>23 дзеркала́ й льняні хито́ни та турба́ни, і прозо́рі покрива́ла.
<p>24 І ста́неться, замість бальза́му — смо́рід буде, і замість по́яса — шнур, а замість мисте́цько укла́дених кучерів — ли́сина, і замість хито́на цінно́го — вере́та <i>з</i> паско́м, <i>а</i> замість краси́ — спалени́на!
<p>25 Попа́дають му́жі твої від меча́, а лица́рство твоє — на війні, —
<p>26 і бу́дуть стогна́ти та пла́кати воро́та її, і буде спусто́шена, й сяде на землю <i>Сіонська дочка́</i>.

<h4>4</h4>
<p>1 І того дня сім жіно́к схоплять мужа одно́го, говорячи: „Ми бу́демо їсти свій хліб, і зодяга́тимем одіж свою, — тільки йме́нням твоїм хай нас кличуть, — забери ти наш со́ром!“
<p>2 Того дня буде па́рость Господня<f>[5]</f> красо́ю та славою, плід же зе́мний — вели́чністю та пишното́ю для врято́ваних із Ізраїля.
<p>3 І бу́де зосталий в Сіоні й поли́шений в Єрусалимі, — святим буде зватися він, кожен, хто жити запи́саний в Єрусалимі,
<p>4 коли нечистоту́ Господь змиє з сіонських дочо́к, а кров Єрусалиму споло́ще з-посеред його́ духом права та духом очи́щення.
<p>5 І ство́рить Госпо́дь над усяким житло́м на Сіонській горі́ та над місцем зібра́ння — удень хмару, вночі ж дим і блиск огню́ полум'я́ного, бо над всякою славою буде покро́ва.
<p>6 І буде шатро́ удень тінню від спе́ки, і за́хистом та укриття́м від него́ди й дощу́!

<h4>5</h4>
<p>1 Заспіваю ж я вам про Свойо́го Улю́бленого пісню любо́вну про Його виногра́дника! На плодю́чому ве́рсі <i>гори</i> виноградника мав був Мій При́ятель.
<p>2 І обкопав Він його́, й від камі́ння очистив його, і виноградом добі́рним його засади́в, і ба́шту поставив посеред його́, і ви́тесав у ньому чави́ло, і чекав, що роди́тиме він виноград, — та він уроди́в дикі я́годи!
<p>3 Тепер же ти, єрусалимський мешка́нче та мужу юдейський, розсудіть но між Мною й Моїм виноградником:
<p>4 що́ ще можна вчинити було́ для Мого виноградника, але Я не зробив <i>того</i> в ньому? Чому́ Я чекав, що родитиме він виноград, а він уроди́в дикі я́годи?
<p>5 А тепер завідо́млю Я вас, що́ зроблю́ для Свого виноградника: живоплі́т його ви́кину, і він буде на зни́щення, горо́жу його розвалю́, і він на пото́птання бу́де,
<p>6 зроблю́ Я загу́бу йому, — він не буде обти́наний ані підса́пуваний, — і виросте те́рня й будя́ччя <i>на ньому</i>, а хма́рам звелю́, щоб дощу не давали на нього!
<p>7 Бо виноградник Господа Саваота — то Ізра́їлів дім, а муж Юди — коха́ний Його саджане́ць. Сподівавсь правосу́ддя, та ось кроволи́ття, сподівавсь справедливости Він, та ось зойк.
<p>8 Горе тим, що долу́чують до́ма до до́му, <i>а</i> поле до поля прито́чують, аж місця бракує <i>для інших</i>, так ніби самі сидите́ серед кра́ю!
<p>9 В мої уші <i>сказав був</i> Госпо́дь Савао́т: Направду, — багато домів попусто́шені бу́дуть, великі та добрі, і не буде мешка́нця <i>для них</i>.
<p>10 Бо десять заго́нів землі виноградника ба́та одно́го вро́дять, а насіння одно́го хоме́ра поро́дить ефу.<f>[6]</f>
<p>11 Горе тим, що встають рано вра́нці і женуть за напо́єм п'янки́м, і трива́ють <i>при нім</i> аж до ве́чора, щоб вином розпаля́тись!
<p>12 І ста́лася ци́тра та а́рфа, бу́бон та сопі́лка й вино — за їхню гу́лянку, а на ді́ло Господнє не дивляться, не вбача́ють Його́ чину рук.
<p>13 Тому піде наро́д Мій на вигна́ння непередба́чено, і вельмо́жі його голодува́тимуть, а на́товп його — ви́сохне <i>з</i> пра́гнення.
<p>14 Тому́ то розши́рив шео́л пожадли́вість<f>[7]</f> свою і безмірно розкрив свою пащу, і зі́йде <i>до нього</i> його пишнота́, і його на́товп, і гу́ркіт його, й ті, що тішаться в ньому.
<p>15 І люди́на пони́житься, і упоко́риться муж, а очі високих пони́кнуть,
<p>16 а Господь Саваот возвели́читься в су́ді, і Бог Святий ви́явить святість Свою в справедливості!
<p>17 І па́стися бу́дуть овечки, немов би на лу́ці своїй, а зоста́влене <i>з</i> ситих чужі поїдя́ть.
<p>18 Горе тим, що вину притяга́ють <i>до себе</i> шнура́ми марно́ти, а гріх — як моту́ззям <i>від</i> воза,
<p>19 <i>та</i> кажуть: „Хай ква́питься Він, хай прина́глить Свій чин, щоб ми бачили, а постано́ва Святого Ізраїлевого хай набли́зиться і нехай при́йде — і пізна́ємо ми“!
<p>20 Горе тим, що зло називають добро́м, а добро — злом, що ставлять темно́ту за світло, а світло — за те́мряву, що ставлять гірке́ за солодке, а солодке — за гірке́!
<p>21 Горе мудрим у власних оча́х та розумним перед собою сами́м!
<p>22 Горе тим, що хоро́брі винце́ попива́ти, і силачі на міша́ння п'янко́го напо́ю,
<p>23 що несправедливого чи́нять <i>в суді</i> за хаба́р справедливим, а праведність праведного усува́ють від нього.
<p>24 Тому́, як огне́нний язик пожира́є стерню́, а від по́лум'я ни́кне трава, — <i>отак</i> спорохня́віє корінь у них, і рознесе́ться їхній цвіт, немов ку́рява, бо від себе відкинули Зако́н Господа Савао́та, і зне́хтували вони слово Святого Ізраїлевого!
<p>25 Тому́ запали́вся гнів Господа на наро́д Його, і на нього Він ви́тягнув ру́ку<f>[8]</f> Свою, — та й ура́зив його: і захиталися го́ри, і сталось їхнього тру́пу, як сміття́ серед вулиць! При цьому всьому́ не відверну́всь Його гнів, і ви́тягнена ще рука Його!<f>[8]</f>
<p>26 І піді́йме прапо́ра наро́ду здале́ка, і засви́ще йому з кінця кра́ю, і при́йде він хутко <i>та</i> легко, —
<p>27 немає між ними уто́мленого та такого, який би спіткну́вся! Не дріма́є <i>ніхто</i> і не спить, а пояс із сте́гон його не здійма́ється та не зрива́ється шнур при взутті́ його.
<p>28 Його стріли пого́стрені, і всі лу́ки його понатя́гувані. Копи́та <i>у</i> ко́ней його немов кре́мінь вважа́ються, а коле́са його — немов ви́хор.
<p>29 Його рик — як леви́ці, і він заричи́ть, немов ті левчуки́, і він загарчи́ть, і здо́бич ухо́пить, й <i>її</i> понесе́, — і ніхто не врятує!
<p>30 І на нього реві́тиме він того дня, як те море реве́. І погляне на землю, а там густа те́мрява, і світло померкло у хмарах її.

<h4>6</h4>
<p>1 Року смерти царя Озі́ї бачив я Господа, що сидів на високому та підне́сеному престо́лі, а кі́нці одежі Його перепо́внювали храм.
<p>2 Серафи́ми стояли зверху Його, по шість крил у кожного: двома закривав обличчя своє, і двома закривав ноги свої, а двома літав.
<p>3 І кликав один до о́дного й говорив: „Свят, свят, свят Господь Савао́т, уся земля повна слави Його!“
<p>4 І захиталися чопи́ порогів від голосу того, хто кликав, а храм перепо́внився димом!
<p>5 Тоді я сказав: „Горе мені, бо я занапа́щений! Бо я чоловік нечистоу́стий, і сиджу́ посеред народу нечистоустого, а очі мої бачили Царя, Господа Саваота!“
<p>6 І прилетів до мене один з Серафи́мів, а в руці його ву́гіль розпа́лений, якого він узяв щипцями з-над же́ртівника.
<p>7 І він доторкну́вся до уст моїх та й сказав: „Ось доторкнулося це твоїх уст, і відійшло беззако́ння твоє, і гріх твій оку́плений“.
<p>8 І почув я голос Господа, що говорив: „Кого Я пошлю́, і хто пі́де для Нас?“ А я відказав: „Ось я, — пошли Ти мене!“
<p>9 А Він проказав: „Іди, і скажеш наро́дові цьому́: Ви бу́дете чути постійно, та не зрозумієте, і будете бачити за́вжди, але не пізна́єте.
<p>10 Учини́ затужа́вілим серце наро́ду цього́, і тяжки́ми зроби його уші, а очі йому позакле́юй, щоб не бачив очима своїми, й ушима своїми не чув, і щоб не зрозумів своїм серцем, і не наверну́вся, і не був уздоро́влений він“!
<p>11 І сказав я: „Аж доки, о Господи?“ А Він відказа́в: „Аж доки міста́ спусті́ють без ме́шканця, і доми́ без людей, а земля спусто́шена бу́де зовсі́м“.
<p>12 І відда́лить люди́ну Госпо́дь, і буде велике опу́щення серед землі.
<p>13 І коли позоста́неться в ній ще десята части́на, вона зно́ву спусто́шена бу́де. Але мов з тереби́нту й мов з ду́бу, <i>зоста́неться</i> в них пень по зру́бі, насіння <i>бо</i> святости — пень ї́хній!

<h4>7</h4>
<p>1 І сталося за днів Аха́за, сина Йота́ма, Уззіїного сина, царя Юди, вийшов Реці́н, цар сирійський, і Пе́ках, син Ремаліїн, цар Ізраїлів, до Єрусалиму на війну́ на нього, та не міг звоюва́ти його.
<p>2 І спові́щено Давидів дім, і сказано: „Став табо́ром Ара́м<f>[9]</f> у <i>землі</i> Єфремовій“. І захиталося серце його й серце наро́ду його, як хитаються лісові́ дере́ва від вітру!
<p>3 І сказав Господь до Ісаї: „Вийди навпроти Ахаза, ти та твій син Шеар-Яшув,<f>[10]</f> до кінця водово́ду горі́шнього ставу, на биту дорогу По́ля-Валю́шників.
<p>4 І скажеш до нього: Стережися й будь спокійний, не бійся, а серце твоє нехай не мякне через два за́лишки тих димля́чих голове́шок, від по́лум'я гніву Реціна й Арама та сина Ремаліїного,
<p>5 за те, що Арам, Єфрем та син Ремаліїн радили проти тебе лихе, говорячи:
<p>6 Ходім на Юдею та її налякаємо, і здобу́демо для себе, і настано́вимо царем серед нього Тавеїлового сина.
<p>7 Так сказав Господь Бог: <i>Цього</i> не станеться й не бу́де!
<p>8 Бо голова Ара́му — Дама́ск, а голова Дамаску — Рецін, та ще шістдеся́т і п'ять літ, — <i>і</i> буде зла́маний Єфрем, <i>так що перестане бути</i> наро́дом!
<p>9 А голова Єфрему — Самарі́я, а голова Самарії — син Ремаліїн. Якщо ви не повірите, то не встоїте́“.
<p>10 І Господь далі говорив до Ахаза й казав:
<p>11 „Зажадай собі знака від Господа, Бога твого, і зійди гли́боко до шео́лу, або зійди ви́соко догори́!“
<p>12 А Ахаз відказав: „Не пожадаю я, і не буду споку́шувати Господа“.
<p>13 І він сказав: „Послухайте, доме Давидів, — чи мало вам труди́ти людей, що тру́дите також Бога мого?
<p>14 Тому Господь Сам дасть вам знака: Ось Діва в утро́бі зачне́, і Сина поро́дить, і назве́ш ім'я́ Йому: Еммануї́л.<f>[11]</f>
<p>15 Масло та мед буде Він спожива́ти, аж поки не пізна́є того, <i>як</i> зло відкидати та добро́ вибирати.
<p>16 Бо поки пізна́є Та Дити́на, <i>як</i> зло відкида́ти та добро вибира́ти, буде поки́нена та земля, що ти лякаєшся перед двома́ царями її.“
<p>17 Спровадить Госпо́дь на тебе, і на наро́д твій, і на дім ба́тька твого дні, які не прихо́дили від дня відсту́плення Єфрема від Юди, — <i>спровадить</i> царя асирійського.
<p>18 І станеться в день той, прива́бить Госпо́дь муху, що в кінці рік Єгипту, та бджолу́, що в ассирійському кра́ї,
<p>19 і вони прилетя́ть, та уся́дуться всі по прова́ллях стрімки́х та по щі́линах ске́льних, і в усіх тернови́ннях, та на лу́ках усіх.
<p>20 Дня то́го ого́лить Господь <i>немов</i> бритвою, на́йнятою по тім боці ріки́, — царем асирійським, го́лову та воло́сся ніг, забере також бо́роду.
<p>21 І бу́де дня то́го, що хто прогоду́є корівку та дві <i>штуки</i> худо́би дрібно́ї,
<p>22 то ста́неться, що від многоти́ молока, що надо́їть, спожива́тиме масло, бо масло та мед буде їсти всякий, хто зоста́неться серед землі.
<p>23 І бу́де дня то́го: кожне місце, що в нім буде тисяча лоз винограду на тисячу срі́бла, стане терни́ною та будяко́м!
<p>24 Зо стрі́лами й з луком він бу́де ходи́ти туди́, бо стане терни́ною та будяко́м уся земля.
<p>25 А на всі го́ри, що за́ступом копано їх, ти не зі́йдеш туди, бо будеш боятись терни́ни й будя́ччя, — і стануться місцем вони, куди волів посила́тимуть, і топта́тимуть ві́вці <i>його́</i>.

<h4>8</h4>
<p>1 І промовив до мене Господь: „Візьми собі велику табли́цю, і напиши на ній лю́дським письмом: „Ква́питься здобич, скорий грабі́ж“.<f>[12]</f>
<p>2 І взяв я за свідків собі свідків вірних, — священика Урію та Захарія, Єверехіїного сина.
<p>3 І збли́зився я до пророчиці, і вона зачала́, і породила сина. Господь же до мене промовив: Назви ім'я́ йому: Ква́питься здобич, скорий грабіж.<f>[12]</f>
<p>4 Бо поки юна́к той умі́тиме кликати „Ба́тьку мій“, та: „Мамо моя“, понесе́ться багатство Дамаску та здо́бич Самарі́ї перед обличчя царя асирійського“.
<p>5 І Господь ще далі говорив до мене й казав:
<p>6 „За те, що наро́д цей зне́хтував воду Сілоа́мську, яка тихо пливе, і <i>має</i> радість з Реціном і з сином Ремаліїним,
<p>7 то тому́ ось Господь піднесе́ на них воду ріки́, сильну й велику, — царя асирійського та всю славу його. І піді́йметься вона понад усі свої рі́чища, і пі́де понад усі береги́ свої.
<p>8 І пере́йде по Юді вона, заллє́ та зато́пить, аж до шиї дося́гне, і розтя́гне вона свої кри́ла на всю широчі́нь твого кра́ю, о Еммануї́ле!
<p>9 Озлобля́йтесь наро́ди, й збенте́жені бу́дете, почуй, уся зе́мле дале́ка! Озбро́йтесь, і збенте́жені бу́дете, озбр́ойтесь, і збенте́жені бу́дете!
<p>10 Радьте раду — і буде вона поруйно́вана, слово кажіть — і не збу́деться, бо з нами Бог!“
<p>11 Бо так говорив був до мене Господь у силі <i>Своєї</i> руки <i>надо мною</i>, й остеріга́в мене, щоб не ходити дорогою цього народу, і казав:
<p>12 „Не кажіть „змо́ва“ на все, на що каже „змова“ цей наро́д, і не бійтесь того́, чого́ він боїться, і не лякайтеся!
<p>13 Господа Саваота — Його свято шануйте, і Його вам боятись, Його вам лякатись!
<p>14 І буде Він за святиню, і за камінь спотика́ння, і за скелю спокуси для двох домів Ізраїля, за сітку й за па́стку для ме́шканця Єрусалиму.
<p>15 І спіткну́ться об них багато-хто, і попа́дають, і будуть пола́мані, і заплу́таються, і будуть схо́плені.
<p>16 Зв'яжи свідо́цтво, запеча́тай Зако́на між Моїми у́чнями“.
<p>17 І я буду чекати Господа, що ховає лице Своє від Якового дому, і буду наді́ятись на Нього.
<p>18 Ось я та ті діти, що дав мені Господь, вони на знаки́ та на чу́да в Ізраїлі від Господа Саваота, що пробуває на горі Сіон.
<p>19 А коли вам скажуть: „Запи́туйте ду́хів померлих та чароді́їв, що цвірі́нькають та му́ркають“, <i>то відповісте́</i>: „Чи ж наро́д не звертається до свого Бога? За живих <i>питатися</i> мертвих?“
<p>20 До Зако́ну й свідо́цтва! Як вони не так кажуть, як це, то немає для них зорі́ ра́нньої!
<p>21 І буде блукати ути́скуваний та голодний. І станеться, коли він зголодні́є, то запі́ниться, і прокляне́ царя свого та Бога свого, і погляне догори́,
<p>22 і поди́виться він на землю, аж ось тут горе та темнота, те́мрява у́тиску, — і він буде пхнутий у те́мність.
<p>23 Бо не буде темноти для того, хто ути́скуваний. Перша пора злегкова́жила була край Завуло́нів та край Нефтали́мів, а остання просла́вить дорогу примо́рську, другий бік Йорда́ну, окру́гу<f>[13]</f> поганів.

<h4>9</h4>
<p>1 Наро́д, який в те́мряві ходить, Світло велике побачить, <i>і</i> над тими, хто сидить у краю тіні смерти, Світло зася́є над ними!
<p>2 Ти помно́жиш наро́д цей, Ти збільши́ш йому радість. Вони перед лицем Твоїм будуть радіти, як радіють в жнива́, як ті́шаться <i>в час</i>, коли ділять здо́бич!
<p>3 Бо злама́в Ти ярмо́ тягару́ його, і ки́я <i>з</i> раме́на його, жезло його пригноби́теля, як за днів Мадія́ма.
<p>4 Усякий бо чобіт військо́вий, що гу́пає гу́чно, та оде́жа, попля́млена кров'ю, — стане <i>все це</i> поже́жею, за ї́жу огню!
<p>5 Бо Дитя народи́лося нам, да́ний нам Син, і вла́да на раме́нах Його, і кликнуть ім'я́ Йому: Ди́вний Пора́дник, Бог сильний, Отець вічности, Князь миру.
<p>6 Без кінця́ буде мно́житися панува́ння та мир на троні Давида й у ца́рстві його, щоб поставити міцно його й щоб підпе́рти його правосу́ддям та правдою відтепе́р й аж навіки, — ре́вність Господа Савао́та це зробить!
<p>7 Проти Якова слово послав був Госпо́дь, а впало воно на Ізра́їля,
<p>8 і пізна́є наро́д, увесь він, Єфре́м та мешканець Самарі́ї, що <i>говорять</i> з пихо́ю й наду́тістю се́рця:
<p>9 „Попа́дали цегли, а ми побуду́ємо з ка́меня те́саного, сікомо́ри<f>[14]</f> позру́бувано, — та замінимо <i>їх</i> ке́драми!“
<p>10 Та над ним Господь зміцнив противників Реціна, а його ворогів нацькува́в:
<p>11 Арама попе́реду, а филисти́млян поза́ду, і поже́рли Ізраїля ці́лою па́щею. При цьо́му всьому не відвернувсь Його гнів, і ви́тягнена ще рука Його!
<p>12 Та наро́д не зверну́вся до Того, Хто вра́зив його, і не шукали Господа Саваота.
<p>13 Тому́ то Господь відсік від Ізраїля го́лову й хвіст, пальму й очерети́ну за одного дня.
<p>14 Стари́й та поважа́ний — це та голова, а пророк, що навчає неправди, це хвіст.
<p>15 І сталося, що повода́тарі цього наро́ду зроби́лися зві́дниками, і гинуть прова́джені ними.
<p>16 Тому́ то його юнака́ми радіти не буде Госпо́дь, а до сирі́т його й його вдів милосердя не матиме, бо кожен безбожний й злочи́нець, і зло́бне всі уста говорять. При цьому всьому не відверну́всь Його гнів, і ви́тягнена ще рука Його!
<p>17 Бо зло́ба горить, як огонь, пожира́є терни́ну й будя́ччя, і пала́є по за́пустах лісу, і кру́тяться вверх стовпи диму.
<p>18 Від лютости Господа Саваота земля загори́ться, і стане наро́д, як пожи́ва огню, <i>і</i> не пощади́ть жоден брата свого́!
<p>19 І різати буде право́руч, та бу́де голодний, і же́ртиме зліва, але не наси́титься, кожен же́ртиме тіло раме́на свого́:
<p>20 Манасі́я — Єфре́ма, а Єфре́м — Манасі́ю, ра́зом обоє на Юду. При цьому всьому не відверну́всь Його гнів, і ви́тягнена ще рука Його!

<h4>10</h4>
<p>1 Горе законода́вцям несправедли́вим, та писаря́м, які пишуть на лихо,
<p>2 щоб від правосу́ддя усу́нути бідних, і щоб відняти права́ від убогих наро́ду Мого, щоб стали вдови́ці здоби́чею їм, і пограбува́ти сирі́т.
<p>3 А що́ ви чини́тимете в день наві́щення, і на́глої згу́би, що при́йде здале́ка, — до ко́го втече́те за по́міччю, і де́ позоста́вите славу свою?
<p>4 Нічого́ <i>не ли́шиться — тільки</i> зігну́тися між полоне́ними, і попа́дати між позаби́ваними. При цьо́му всьому не відверну́всь Його гнів, і ви́тягнена ще рука Його!
<p>5 Біда асирі́йцеві, же́злові гніву Мого, а кий у руках його — це пересе́рдя Моє!
<p>6 На люд нечести́вий пошлю́ Я його́, про наро́д Мого гніву йому накажу́, щоб набрати здоби́чі й вчинити грабу́нок, і щоб потопта́ти його́, як боло́то на ву́лицях.
<p>7 Та не так він <i>собі</i> розуміє, а серце його не так ми́слить, бо в серці його — щоб немало наро́дів пони́щити та погуби́ти!
<p>8 Бо говорить: Хіба мої провідники́ ра́зом усі не царі?
<p>9 Чи ж Кално не такий, як Кархеміш? Чи ж Хама́т не такий, як Арпа́д? Хіба ж не така Самарі́я, як Дамаск?
<p>10 Тому́ що рука моя ца́рства божкі́в досягла́, а в них <i>більші</i> бовва́ни, як в Єрусалимі та в Самарі́ї,
<p>11 то хіба не зроблю́ я так само для Єрусалиму й бовва́нів його, як зробив я був для Самарі́ї й божкі́в її?
<p>12 І станеться, як докона́є ввесь чин Свій Госпо́дь на Сіонській горі та в Єрусалимі, <i>то скаже</i>: Навіщу́ я плоди́ гордови́тости серця царя асирійського та пишно́ту чванли́вих оче́й його!
<p>13 Бо він каже: Вчинив я <i>це</i> міццю своєї руки й своїм розумом, я бо розумний, — і відміня́ю границі наро́дів, а їхній маєток грабу́ю, й як сильний, скида́ю пану́ючих!
<p>14 І досягла́, мов кубло́ те, багатства наро́дів рука моя, й як збирають поки́нені я́йця, я всю зе́млю зібрав, — і ніхто не порушив крило́м, і дзюбка́ не відкрив, і не зацвірі́нькав.
<p>15 Чи бу́де сокира пиша́тися понад свого́ рубача́? Чи понад свого́ пилува́льника буде горди́тися пилка? Ніби жезло пови́щує тих, хто його́ підіймає, ніби підно́сить кий того, хто не є дерево!
<p>16 Зате Госпо́дь, Бог Савао́т пошле сухорля́вість на ситих його, і під його славою — по́лум'я буде пала́ти, немов би пожар!
<p>17 І Світло<f>[15]</f> Ізраїля стане огнем, а Святий<f>[15]</f> його — по́лум'ям, і запа́лить воно, й пожере́ його те́рня й будя́ччя його в один день!
<p>18 І славу лісу його й його са́ду ви́губить Він від душі й аж до тіла, і бу́де, що зни́діє він, мов той хворий, —
<p>19 і буде оста́нок дере́в його лісу такий нечисле́нний, що й хло́пець їх спише!
<p>20 І станеться в день той, оста́нок Ізраїля і врято́вані дому Якова не бу́дуть вже більш опира́тись на то́го, хто б'є їх, — й обіпру́ться у правді на Господа, Святого<f>[15]</f> Ізраїлевого.
<p>21 Останок наве́рнеться, останок Якова, до Сильного Бога.
<p>22 Бо коли б був наро́д твій, Ізра́їль, як мо́рський пісок, <i>тільки</i> останок із нього наве́рнеться! Заги́бель призна́чена є, щоб ви́повнилась справедливість,
<p>23 бо ви́конає Господь, Бог Савао́т постано́влену згу́бу посеред всієї землі.
<p>24 Тому так промовляє Госпо́дь, Бог Савао́т: Мій наро́де, мешка́нче Сіону, не бійсь асирі́йця! Він па́лицею тебе вдарить, і кия свого піді́йме на те́бе, як <i>колись</i> на дорозі єгипетській.
<p>25 Бо мало ще, трохи <i>побу́де</i>, — та й скі́нчиться лють, і зве́рнеться гнів Мій на зни́щення їх!
<p>26 І збу́дить на нього бича́ Госпо́дь Савао́т, як ура́зив був Він Мадія́ма при скелі Оре́в, і кий Його <i>буде</i> на морі, і його Він простя́гне, як колись на Єгипет!
<p>27 І станеться в день той, з твого рамена тяга́р його зді́йметься, а з-над шиї твоєї ярмо́ його, і через ситість ярмо́ буде зни́щене!
<p>28 Він при́йде навпроти Айя́ту, пере́йде в Мігро́н, свої речі складе до Міхма́шу.
<p>29 Пере́йдуть прова́лля, Гева — ночлі́г нам, затремтіла Рама, утекла Саулова Гів'а.
<p>30 Заголоси́ ти, о до́чко Галліму, послухай, Лаїше, о бідний Анатоте!
<p>31 Мадме́на розбіглась, мешка́нці Гевіму втікають.
<p>32 Ще сьогодні зоста́неться він у Нові; своєю рукою грози́ть горі дочки́ Сіону, па́гірку Єрусалиму.
<p>33 Ось Господь, Бог Саваот відтина́є галу́зки застраша́льною силою, — і найвищі поста́вою будуть пости́нані, а високі бу́дуть пони́жені.
<p>34 І буде обтя́та навко́ло залізом гуща́вина лісу, і Ліва́н упаде́ від Могу́тнього!

<h4>11</h4>
<p>1 І ви́йде Пагі́нчик із пня Єссе́євого, і Галу́зка дасть плід із корі́ння його.
<p>2 І спочи́не на Нім Дух Господній, — дух мудрости й розуму, дух поради й лица́рства, дух пізна́ння та стра́ху Господнього.
<p>3 Його уподо́бання — в страху́ Господньому, і Він не на погляд оче́й своїх буде судити, і не на по́слух уше́й Своїх буде рішати,
<p>4 але буде судити убогих за правдою, і правосу́ддя чини́тиме слушно суми́рним землі. І вдарить Він землю жезло́м Своїх уст, а ві́ддихом губ Своїх смерть заподі́є безбожному.
<p>5 І ста́неться поясом клу́бів Його справедливість, вірність же — поясом сте́гон Його!
<p>6 І заме́шкає вовк із вівце́ю, і буде лежати панте́ра з козля́м, і <i>будуть</i> ра́зом телятко й левчу́к, та теля відго́доване, а дитина мала їх води́тиме!
<p>7 А корова й ведмідь будуть па́стися <i>ра́зом</i>, разом бу́дуть лежати їхні діти, і лев буде їсти солому, немов та худоба!
<p>8 І буде ба́витися немовля́тко над діркою гада, і відня́те від перс <i>дитинча́</i> простягне́ свою руку над но́ру гадюки, —
<p>9 не вчинять лихого та шкоди не зроблять на всій святій Моїй горі, бо земля буде повна пізна́ння Господнього <i>так</i>, як море вода покриває!
<p>10 І станеться в день той: до Кореня Єссеєвого, — що стане пра́пором наро́дам, — погани звертатися будуть до Нього, і буде славою місце спочи́нку Його!
<p>11 І станеться в день той, і зно́ву подруге <i>простя́гне</i> Господь Свою руку, щоб набу́ти оста́нок наро́ду Свого, що поли́шиться з Ашшуру<f>[16]</f> й з Єгипту, і з Патросу та з Етіопії, і з Еламу й з Шін'ару, і з Хамату, та з морських островів.
<p>12 І пога́нам підійме Він пра́пора, і згрома́дить вигна́нців Ізраїля, і розпоро́шення Юди збере з чотирьох країв сві́ту!
<p>13 І спи́ниться за́здрість Єфрема, і ви́тяті будуть супротивники Юди, — не буде <i>вже</i> за́здрити Юді Єфре́м, а Юда не бу́де гноби́ти Єфрема.
<p>14 І вони полетять на плече филисти́млян до моря, пограбують гурто́м синів сходу, на Едо́ма й Моа́ва вони накладу́ть свою руку, і діти Аммо́на їх слухати будуть.
<p>15 І вчинить закля́ттям Господь зато́ку моря Єгипетського, і руку Свою простягне́ на ріку́ в сильнім вітрі Своїм, і на сім пото́ків розділить її, й <i>буде можна її</i> у взутті́ перехо́дити.
<p>16 І буде широ́ка доро́га для ре́шти наро́ду Його, що з Ашшу́ру зоста́неться, як була для Ізраїля в день, коли він вихо́див із кра́ю єги́петського.

<h4>12</h4>
<p>1 І ти скажеш дня того: Хвалю́ Тебе, Господи, бо Ти гні́вавсь на мене, та гнів Твій вщуха́є, й мене Ти пора́дуєш,
<p>2 оце, — Бог спасі́ння моє! Безпечний я, і не боюсь, бо Госпо́дь, — Господь сила моя та <i>мій</i> спів, і спасі́нням для мене Він став!
<p>3 І ви в радості бу́дете че́рпати воду з спасе́нних джере́л!
<p>4 І скажете ви того дня: „Дя́куйте Господу, кличте Іме́ння Його́, сповісті́ть між наро́дів про вчинки Його, пригадайте, що Йме́ння Його превеличне!
<p>5 Співайте для Господа, Він бо вели́чне вчинив, <i>і</i> хай це́ буде зна́не по ці́лій землі!
<p>6 Радій та співай, ти мешка́нко Сіону, бо серед тебе Великий, — Святий Ізраїлів!

<h4>13</h4>
<p>1 Пророцтво про <i>Вавило́н</i>, що бачив Іса́я, син Амо́сів.
<p>2 Підіймі́те прапора на лисую го́ру, кличте їх голосні́ш, помаха́йте рукою, щоб ішли у воро́та!
<p>3 Я звелів був Своїм посвя́ченим, теж покликав лица́рство Своє на Мій гнів, що зухва́ло раді́ють.
<p>4 Чути га́мір у гора́х, як наро́ду числе́нного, чути гомін згрома́джених <i>тут</i> царств наро́дів: <i>це</i> перегляда́є Госпо́дь Савао́т бойове́ <i>Своє</i> ві́йсько!
<p>5 Прихо́дять з далекого кра́ю, із кі́нців небе́с, Господь і знаря́ддя гніву Його, щоб усю землю пони́щити!
<p>6 Голосіть, бо близьки́й день Господній, — він від Всемогу́тнього при́йде, немов зруйнува́ння.
<p>7 Тому́ то ослабнуть всі ру́ки, і кожне серце люди́ни зневі́риться.
<p>8 І вони наляка́ються, болі та муки їх схо́плять, немов породі́лля та, будуть тремтіти. Остовпі́ють один перед о́дним, полум'я́ні обличчя — то їхні обличчя.
<p>9 Оце день Господній прихо́дить, суво́рий, і лютість, і по́лум'я гніву, щоб зе́млю зробити спусто́шенням, а грішних її повигу́блювати з неї!
<p>10 Бо зо́рі небесні та їхні сузі́р'я не дадуть свого світла, сонце затьми́ться при сході своє́му, а місяць не буде <i>вже</i> ся́яти сві́тлом свої́м.
<p>11 „І Я покараю все́світ за зло, а безбожних за їхню провину, бундю́чність злочинця спиню́, а гордість наси́льників зни́жу!
<p>12 Я зроблю́ люди́ну дорожчою від щирого золота, і <i>смертну</i> люди́ну — від офі́рського золота“.
<p>13 Тому́ небеса́ захитаю, і рухне́ться земля з свого місця від лю́тости Господа Савао́та, у День, як пала́тиме гнів Його.
<p>14 І буде <i>наро́д</i>, як та са́рна споло́шена чи як отара, якої зібрати немає кому́. До наро́ду свого кожен зве́рнеться, і кожен до кра́ю свого втікатиме.
<p>15 Кожен зна́йдений буде зако́леним, і кожен узя́тий впаде́ від меча.
<p>16 А їхні діти на їхніх оча́х порозби́вані будуть, їхні доми́ пограбо́вані будуть, а їхніх жінок побезче́стять!
<p>17 Оце Я збуджу́ на них мі́дян, що срі́бла не лічать, а золото — не чують бажа́ння до нього,—
<p>18 і будуть вбива́ти юнакі́в <i>їхні</i> лу́ки, і над пло́дом утро́би вони милосердя не ма́тимуть, їхнє око над ді́тьми не ма́тиме милости.
<p>19 І стане <i>тоді</i> Вавило́н, краса царств, пишно́та халде́йської гордости, <i>таким</i>, як Бог зруйнував був Содо́м та Гомо́рру!
<p>20 Не буде наза́вжди засе́лений він, ні заме́шкалий з роду в рід, і араб там не стане наме́том, і там пастухи́ не спочи́нуть <i>з своєю ота́рою</i>.
<p>21 Але бу́дуть барло́жити там зві́рі пустині, і будуть доми́ їхні со́вами по́вні, і там пробува́тимуть стру́сі, і волохаті де́мони там танцюва́тимуть.
<p>22 І зави́ють шака́ли в порожніх хоро́мах його, а гієни в веселих пала́цах! І близьке́ вже насту́плення ча́су його, і не заба́ряться ці його дні!

<h4>14</h4>
<p>1 Бо Господь змилосе́рдиться над Яковом, і вибере зно́ву Ізраїля, і на їхній землі їх посе́лить. І чужи́нець долучений буде до них, і приє́днані будуть до дому Якового.
<p>2 І наро́ди їх ві́зьмуть, і їх попрова́дять до їхнього місця, а Ізраїлів дім на Господній землі за рабів та за невільниць їх при́йме собі на спа́дщину. І ві́зьмуть вони до неволі тих, хто їх понево́лив, і вони над своїми гноби́телями запанують!
<p>3 І буде в той день, як Господь дасть тобі відпочи́нок із терпі́ння твого та з неспоко́ю твого, та з праці тяжко́ї, яку ти був мусів робити,
<p>4 то ти заспіваєш оцю пісню глумли́ву про царя Вавилону та й скажеш: Як гноби́тель минувся, — минулося гно́блення!
<p>5 Господь зламав кия безбожних <i>і</i> же́зла пану́ючих,
<p>6 що наро́ди постійним ударом у лютості бив, що в гніві гноби́в був людей переслі́дуванням безупи́нним.
<p>7 Спочи́ла була́, заспоко́їлася вся земля, і виспівує го́лосно.
<p>8 Кипари́си та ке́дри лива́нські тобою втішаються <i>й кажуть</i>: „Відко́ли ти ліг, не прихо́дить на нас дровору́б!“
<p>9 Завору́шивсь тобою іздо́лу шео́л назу́стріч твоєму прихо́ду; померлих тобі побуди́в, усіх проводирі́в <i>на</i> землі, <i>і</i> підняв з їхніх тро́нів всіх лю́дських царів.
<p>10 Вони всі зачну́ть говорити та й скажуть тобі: „І ти ослабі́в, як <i>і</i> ми, став подібний до нас!“
<p>11 Зіпхну́та в шео́л твоя го́рдість <i>та</i> гра твоїх арф; ви́стелено під тобою черво́ю, і червя́к накриває тебе.
<p>12 Як спав ти з небе́с, о сину зірни́ці досві́тньої, я́сная зо́ре, ти розбився об землю, погро́мнику лю́дів!
<p>13 Ти ж сказав був у серці своєму: „Зійду́ я на небо, повище зір Божих поста́влю престола свого́, сяду я на горі збору <i>богів</i>, на кі́нцях півні́чних,
<p>14 підійму́ся понад гори хмар, уподі́бнюсь Всеви́шньому!
<p>15 Та ски́нений ти до шео́лу, до найгли́бшого гро́бу!
<p>16 Ті, що на тебе дивитися бу́дуть, пригляда́тися будуть до тебе, зве́рнути увагу на тебе: „Чи то той чоловік, що змушував землю тремтіти, що знево́лював царства труси́тись,
<p>17 що він оберта́в у пустиню вселе́нну, а міста її бу́рив, що в'я́знів своїх не пускав він додо́му?
<p>18 Усі царі лю́дів, вони всі у славі лягли́, кожен у своїй усипа́льні,
<p>19 ти ж від гро́бу свого відки́нений геть, мов галу́зка бридка́, ото́чений вбитими <i>та</i> мечем переши́тими, що до гро́бу між камінь спуска́ються, як пото́птаний труп.
<p>20 Ти не бу́деш поєднаний з ними у гро́бі, бо землю свою зруйнува́в, свій наро́д повбивав. Насіння злочинців повік не згада́ється!
<p>21 Його ді́тям зготу́йте різню за вину їхніх батькі́в, щоб вони не повстали, і землі не вспадкува́ли, і не напо́внили світу міста́ми.
<p>22 І на них Я повста́ну, — говорить Господь Саваот, — і ви́тну ім'я́ Вавило́ну й оста́нок <i>його</i>, і наща́дка й ону́ка, говорить Господь!
<p>23 І вчиню́ Я його їжако́ві осе́лею та во́дним багно́м, і мітло́ю вигу́блення позаміта́ю його́, говорить Господь Саваот!
<p>24 Присягав був Господь Саваот та казав: Поправді, — як ми́слив собі Я, так ста́неться, й як Я був врадив — те спо́вниться,
<p>25 щоб стовкти́ асирі́йця в країні Моїй, і на го́рах Моїх розтопчу́ Я його! І ярмо́ його зді́йметься з них, і тяга́р його скинеться з їхніх раме́н!
<p>26 Це та рада, яка про всю землю ура́джена, і це та рука, що простя́гнена на всі наро́ди.
<p>27 Бо врадив Госпо́дь Савао́т, і хто <i>Його раду</i> відмі́нить? А рука Його ви́тягнена, — й хто відве́рне її?
<p>28 У році смерти царя Аха́за було таке пророцтво:
<p>29 Не ті́шся, уся филисти́мськая зе́мле, що зла́мане же́зло, яке тебе вдарило, бо з гадю́чого ко́реня ви́повзе люта змія́, і огни́стий летю́чий драко́н <i>буде</i> пло́дом її!
<p>30 І па́стися будуть перво́рідні бідних, і вбогі безпечно лежатимуть, а твій корень Я голодом ви́морю, і рештки твої він доб'є!
<p>31 Плач <i>же</i>, брамо, <i>ти ж</i> місто, кричи, — розпливла́ся ти, вся филисти́мськая зе́мле, бо прихо́дить із пі́вночі дим, і не буде ніко́го, хто відстав би з його воякі́в!
<p>32 І що́ відпові́сться наро́днім посла́м? — Що Сіона Господь заложи́в, і схова́ються в ньому убогі з наро́ду Його!

<h4>15</h4>
<p>1 Пророцтво про Моава. Справді вночі Ар-Моа́в пограбо́ваний був <i>та</i> пони́щений, справді вночі Кір-Моав пограбований був <i>та</i> понищений.
<p>2 Він пішов до святині, а Диво́н на верхі́в'я, щоб плакати; на Нево́ й на Меде́ву голо́сить Моав. На всіх головах його ли́сина,<f>[17]</f> обстри́жена кожна <i>його</i> борода́,
<p>3 на <i>всіх</i> його вулицях підпереза́лись вере́тою, на даха́х його та на площах його всі голо́сять, з плачу́ розплива́ються.
<p>4 І кричали Ешбон та Ел'але, аж до Яга́цу був чутий їхній голос, тому́ то голосять воя́ки Моава, і душа його в ньому тремтить.
<p>5 Моє серце кричить про Моа́ва, втікачі його — аж до Цоару, до Еглат-Шелішійї,<f>[18]</f> бо з плаче́м ходять збі́ччям Лухі́ту, бо на Хоронаїмській дорозі встає крик заги́белі,
<p>6 бо во́ди Німріму спусто́шенням бу́дуть, бо посо́хла трава, мурава́ позника́ла, немає <i>нічого</i> зеленого.
<p>7 Тому́ то набутий останок і маєток вони віднесу́ть за потік степови́й.
<p>8 Бо країну Моава той крик оточи́в, по Еглаїм його голосі́ння, і по Беер-Елім<f>[19]</f> голосі́ння його.
<p>9 Бо напо́внилась кров'ю димонська вода, бо Я покладу́ на Димо́н додатко́ве: лева для втікачів із Моава, і на останок землі.

<h4>16</h4>
<p>1 Овечки пошліть власникові землі, із Сели на пустиню, на го́ру Сіонської дочки́.
<p>2 І станеться, мов те споло́шене пта́ство, з кубла́ повиго́нене, будуть до́чки Моавські при бро́дах Арнону:
<p>3 „Подай раду, зроби при́суд, учини нічну тінь свою повного полудня, сховай ви́гнаних, біженця не видавай.
<p>4 Нехай ме́шкають в тебе вигна́нці Моаву, стань їм за́хистом перед грабі́жником, бо не стало наси́льника, скінчи́вся грабу́нок, загинув топта́ч із землі.
<p>5 І буде утве́рджений милістю трон, і сяде на ньому у правді в наметі Давида суддя́, що дбатиме за правосу́ддя та <i>буде</i> в справедливості вправний.
<p>6 Ми чули про гордість Моава, що гордий він дуже, про сваво́лю його й його гордість, про лю́тість його, про неслушні його нісені́тниці“.
<p>7 Буде тому́ голоси́ти Моав над Моавом, увесь голосити він буде! За паляни́цями з грон Кір-Харесету плакати бу́дуть насправді побиті,
<p>8 бо посохли хешбо́нські поля́, <i>і</i> виноградник Сівми; володарі наро́дів понищили гро́зна добі́рні, які до Язеру сяга́ли й зникали в пустині; галу́зки <i>ж</i> його розтяга́лися, <i>і</i> море вони перейшли́.
<p>9 Тому́ то язе́рським плаче́м буду плакати за виногра́дину Сівми. Сльозою своєю тебе орошу́, о Хешбо́не й Ел'а́ле, бо крик бо́ю напав на твій збір та на жни́во твоє.
<p>10 І буде за́брана радість та втіха із са́ду, а по виноградниках пісні не бу́де й не зді́йметься окрик. Вина по чави́лах не буде топта́ти чави́льник, — окрик радости Я припини́в!
<p>11 Тому́ то <i>в жало́бі</i> звучать про Моав мої ну́трощі, мов би та арфа, а ну́тро моє — про Кір-Херес.
<p>12 І буде, як ви́явиться, що змучивсь на взгі́р'ї Моав, і вві́йде молитись у святиню свою, та він не ося́гне нічо́го.
<p>13 Оце слово, яке говорив був віддавна Госпо́дь про Моава.
<p>14 А тепер Господь каже, говорячи: За три ро́ки, одна́кові з лі́тами на́ймита, буде знева́жена слава Моава з усім велелю́ддям <i>його</i>, а позосталість — мала <i>та</i> дрібна, невелика!

<h4>17</h4>
<p>1 Пророцтво про <i>Дамаск</i>. Ось Дама́ск вилуча́ється з міст, і стається, як купа руїн.
<p>2 Поки́нені будуть міста Ароеру, для чері́д вони будуть, і ті будуть лежати, і не буде кому <i>їх</i> споло́шити.
<p>3 Заникне тверди́ня з Єфрема, і царство з Дамаску, і решта Ара́му — будуть, як слава синів Ізраїля, говорить Господь Савао́т!
<p>4 І станеться в день той, слава Якова зни́діє, і ви́худне товщ його тіла.
<p>5 І буде, немов би жнець збирає збіжжя, а раме́но його жне коло́сся; і буде, немов би збирають коло́сся в долині Рефаїм.
<p>6 І на ньо́му зоста́нуться за́лишки з пло́дів, як при оббива́нні оливки: дві-три я́гідки на верхові́тті, чотири-п'ять на галу́зках плі́дної <i>деревини</i>, говорить Господь, Бог Ізраїлів.
<p>7 Того дня зве́рне люди́на зір до свого́ Творця, а очі її на Святого Ізраїлевого дивитися будуть.
<p>8 І не буде зверта́тись <i>люди́на</i> до же́ртівників, чину рук своїх, і не буде дивитись на те, що́ зробили були її пальці, ні на аше́ри,<f>[20]</f> ані на стовпи на честь сонця.
<p>9 Того дня її сильні міста будуть, мов ті опустілі місця лісу та верхі́в'я гір, що <i>їх</i> позоставлено перед синами Ізраїля, і руїною станеться <i>те</i>.
<p>10 Бо забула ти, <i>до́чко Ізраїля</i>, Бога спасі́ння свого, і не пам'ятала про Скелю<f>[21]</f> сили своєї. Тому́ то са́диш розсадника приємного, і пересаджуєш туди чужу виноградину.
<p>11 Того дня, як садила, ти обгороди́ла його, і про посів свій подба́ла, щоб рано зацвіло́. <i>Але</i> жни́во минулося в день слабости та невиго́йного болю!
<p>12 Біда, рев числе́нних наро́дів, — гурко́чуть, як гу́ркіт морі́в, і галас племе́н, — вони галасують, як гу́ркіт міцної води.
<p>13 Галасують племе́на, як гу́ркіт міцно́ї води, та Він їм погро́зить, і <i>кожен</i> дале́ко втече, і буде гнаний, немов та поло́ва на го́рах за вітром, і мов перед вихром перекотипо́ле.
<p>14 Як вечір насуне — то й жах ось, поки ра́нок <i>настане</i> — не буде його. Це талан наших грабівникі́в, і це доля дери́людів наших!

<h4>18</h4>
<p>1 Горе <i>тобі</i>, дзвінкокри́лий ти кра́ю, що з дру́гого бо́ку річо́к етіо́пських,
<p>2 що морем послів посилаєш на човнах папі́русових по пове́рхні води! Ідіть, скорохо́дні посли, до наро́ду високого й блискучезбро́йного, до народу страшно́го відда́вна й аж досі, до люду преси́льного, що топче <i>усе</i>, що річки його землю поперетина́ли.
<p>3 Усі ме́шканці все́світу, що на землі пробува́єте, — дивіться, коли піднесе́ться прапор на гора́х, слухайте, чи не затру́блять у ріг.
<p>4 Бо Госпо́дь так промовив до мене: Я буду спокійний, і буду дивитися з місця Свого пробува́ння, — як тепло́ те при світлі ясно́му, як та хмара роси в спе́ку жнив!
<p>5 Бо перед жнива́ми, як скі́нчиться цвіт, недозріле <i>ж усе</i> стане зрілими гро́знами, то Він зріже серпа́ми галу́ззя м'які́, а галу́зки, що сте́ляться, повідкидає, повідру́бує Він.
<p>6 Будуть вони позоста́влені ра́зом для хижого птаха гірсько́го й звіри́ни земно́ї, — і літо над ним проведе́ хижий птах, і вся зе́мна звіри́на над ним перези́мує.
<p>7 Того ча́су прине́сений буде дару́нок для Господа Саваота від наро́ду високого й блискучезбро́йного, і від народу страшно́го відда́вна й аж досі, від люду преси́льного, що топче <i>усе</i>, що річки́ його землю поперетина́ли, до місця Йме́ння Господа Саваота на Сіонській горі.

<h4>19</h4>
<p>1 Пророцтво про <i>Єгипет</i>. Ось на хмарі леге́нькій несеться Госпо́дь і прибу́де в Єгипет, — і затремтя́ть перед лицем Його бовва́ни Єгипту, і серце Єгипту розта́не посеред нього.
<p>2 І підбу́рю єги́птянина на єги́птянина, і будуть точи́ти війну кожен з братом своїм, і кожен із ближнім своїм, місто з містом, <i>а</i> царство із царством.
<p>3 І Єгипет на дусі пони́кне в своє́му нутрі́, а раду його Я поплу́таю, і вони будуть питати бовва́нів <i>своїх</i>, і заклиначі́в духів та духів померлих і <i>своїх</i> ворожби́тів.
<p>4 І віддам Я Єгипет у руку жорсто́кого пана, і цар лютий над ним запанує, говорить Господь, Господь Саваот!
<p>5 І зникне із Моря<f>[22]</f> вода, і висохне Річка, та й стане суха.
<p>6 І засмердя́ться річки́ <i>та</i> нужде́нними стануть, і повисиха́ють прито́ки Єгипту, пов'я́не коми́ш та очере́т.
<p>7 Луги над рікою, над берегом річки, і все, що при рі́чці посіяне, повисиха́є, розвіється <i>все</i>, і не буде його.
<p>8 І заплачуть риба́лки, і будуть ридати всі ті, що гачка́ закида́ють до річки, а ті, що розтя́гують не́від на воду, стратять надію.
<p>9 А ті, що працюють при че́санім льоні та тчуть полотно́, засоро́мляться.
<p>10 І будуть осно́ви <i>Єгипту</i> розбиті, всі ж працю́ючі за плату на дусі впаду́ть.
<p>11 Дійсно, вельмо́жі Цоа́ну безумні, і нерозумною стала рада мудрих фараонових ра́дників. <i>І</i> як фараонові скажете: Я син мудреці́в, я син давніх царів?
<p>12 Де ж вони, де твої мудреці? І хай розка́жуть тобі й хай пізна́ють, що порадив Госпо́дь Саваот на Єгипет.
<p>13 Стали немудрі вельможі Цоа́ну, вельможі Мемфісу обма́нені, учинили блудя́чим Єгипет головніші з племе́н його.
<p>14 Господь влив у нього дух о́дуру, і вони вчинили блудя́чим Єгипет в усякому чині його, як блу́дить п'яни́ця в блюво́ті своїй.
<p>15 І Єгипет не матиме ді́ла, що <i>вміли б</i> вчинити його голова або хвіст, пальмо́ва галу́зка чи очерети́на.
<p>16 Того дня стане Єгипет, немов ті жінки́, і тремтітиме, і буде лякатись по́маху руки Господа Саваота, що Він нею над ним помаха́є.
<p>17 І стане юдейська земля для Єгипту за по́страх: кожен, кому пригадають про неї, злякається перед за́думом Господа Саваота, якого повзяв Він на нього.
<p>18 Того дня буде п'ять міст в єгипетськім кра́ї, що говоритимуть ханаанською мовою й присягатимуть Господом Саваотом. Одне буде зватися Ір-Гахерес.<f>[23]</f>
<p>19 Того дня серед кра́ю єгипетського буде же́ртівник Господу, і стовп при границі його Господе́ві.
<p>20 І він буде в єгипетськім кра́ї ознакою й свідком для Господа Саваота, — коли будуть взивати до Господа перед гноби́телями, то пошле їм спасителя та оборо́нця, який їх спасе.
<p>21 І стане знаний Господь для Єгипту, і того дня позна́ють єги́птяни Господа, і будуть служити жертвою й жертвою хлі́бною, і присягну́ть обі́тницю Господе́ві, і ви́повнять.
<p>22 І вра́зить єги́птян Господь, буде бити <i>їх</i> та лікувати, і до Господа зве́рнуться, і Він дасться їм ублагати Себе, і їх вилікує.
<p>23 Того дня буде бита дорога з Єгипту в Асирію, і при́йдуть асирі́йці до єги́птян, а єги́птяни до асирі́йців, і будуть служити єгиптяни з асирійцями <i>Господе́ві</i>.
<p>24 Того дня буде Ізраїль третім <i>краєм</i> побіч Єгипту й Асирії, благослове́нням серед землі,
<p>25 бо Господь Саваот його поблагослови́в та й сказав: Благословенний наро́д мій Єгипет, і Ашшу́р,<f>[24]</f> чин Моїх рук, та Ізраїль, спа́дщина Моя!

<h4>20</h4>
<p>1 Того року, коли Тартан<f>[25]</f> прийшов до Ашдоду,<f>[26]</f> як його послав був Сарґон, цар асирійський, і він воював був з Ашдодом і здобув його,
<p>2 того ча́су казав був Господь через Ісаю, Амосового сина, говорячи: „Іди, і розв'я́жеш вере́ту з-над сте́гон своїх, і здіймеш взуття́ зо своєї ноги!“ І він зробив так, — ходив наги́й та бо́сий.
<p>3 І Господь говорив: „Як ходив Мій раб Ісая нагий та босий три роки, — <i>це</i> ознака та чудо про Єгипет та про Етіопію, —
<p>4 так поведе́ цар асирійський полоне́них Єгипту й вигна́нців Етіопії, юнакі́в та стари́х, нагих та босих, навіть з озадком відкритим. Сором Єгипту!
<p>5 І будуть збентеже́ні та засоро́млені за Етіопію, куди зве́рнений зір їхній, та за Єгипет, їхню пишноту́.
<p>6 І скаже того дня мешка́нець того побережжя: Оце таке місце, куди зве́рнений зір наш, куди ми втікали за поміччю, щоб урятуватися перед асирійським царем. І я́к ми втечемо?“

<h4>21</h4>
<p>1 Пророцтво про пустиню надмо́рську. Як но́сяться бурі на пі́вдні, так <i>ворог</i> іде із пустині, із кра́ю страшно́го.
<p>2 Виді́ння грізне́ мені явлене: Грабує грабіжник, пусто́шник пусто́шить. Прийди, о Еламе, Мадай обложи, — усяким зідха́нням зробив Я кінець“.
<p>3 Тому́ то напо́внилися мої сте́гна тремті́нням, <i>і</i> болі схопи́ли мене, немов породі́льні ті болі. Я скривився від того, що чув, я від ба́ченого перестра́шивсь.
<p>4 Забилося серце моє, тремті́ння напало мене несподі́вано; вечір розкоші моєї змінився мені на страхі́ття.
<p>5 Поставлений стіл, килима́ми накрито, їсться <i>та</i> п'ється. Уставайте, прави́телі, щити́ намасті́ть!
<p>6 Бо до мене сказав Господь так: „Іди, вартово́го постав, — що́ побачить, нехай донесе́“.
<p>7 І коли він похо́да побачив, по парі їздці́в, поїзд ослів, поїзд верблю́дів, — і прислу́хується він з увагою, із увагою пильною.
<p>8 І він крикнув, <i>як</i> лев: „Я за́вжди стою́ вдень на ва́рті, о Господи, і стою на сторо́жі своїй усі но́чі!“
<p>9 Аж ось іще по́хід мужів, по двоє їздці́в. І він відповів та сказав: „Упав, упав Вавило́н, а всі ста́туї бо́гів його порозбивані о́б землю!“
<p>10 О мій помоло́чений ти, сину то́ку мого! Я звістив вам, що чув був від Господа Саваота, Бога Ізраїлевого.
<p>11 Пророцтво про Думу.<f>[27]</f> До мене кричить із Сеїру: „Сто́роже, яка пора ночі? Сто́роже, яка пора ночі?“
<p>12 А сторож сказав: „Настав ра́нок, а все ж іще ніч. Якщо ви пита́тимете, то питайте <i>та</i> зно́ву прийдіть!“
<p>13 Пророцтво про <i>Арабію</i>. У лісі в степу́ ночува́ти, ви будете карава́ни деданів.
<p>14 Мешканці Теманського кра́ю, винесіть воду назу́стріч для спра́гненого, втікача́ зустрічайте із хлібом!
<p>15 Бо втекли́ вони перед меча́ми, перед голим мече́м, і перед натя́гненим луком, і перед тягото́ю війни.
<p>16 Бо до мене Господь сказав так: Ще за рік, як рік на́ймита, і вся слава Кедару покі́нчиться.
<p>17 А понадто полишиться невелике число лу́чників з ли́царів кеда́рських синів, бо Господь, Бог Ізраїлів, <i>це</i> говорив.

<h4>22</h4>
<p>1 Пророцтво про долину <i>Видіння</i>. Що це <i>сталось</i> тобі, що ти висипав увесь на дахи́?
<p>2 Місто спо́внене га́ласом, місто гучне́, місто веселе! Побиті твої — не побиті мече́м, і не повмирали в війні.
<p>3 Усі ра́зом утекли твої проводирі́, без <i>ви́стрілу</i> луку пов'я́зані; усі, хто з тобою знайшовся, пов'я́зані ра́зом, — хоч вони повтікали дале́ко.
<p>4 Тому́ я сказав: Відверніться від мене, я гі́рко запла́чу! Не силуйтеся потішати мене, що наро́ду мого дочка́ поруйно́вана, —
<p>5 бо <i>це</i> день збенте́ження, і стопта́ння, і за́колоту, <i>день</i> Господа, Бога Саваота, у долині Виді́ння, <i>день</i> розва́лення муру та зо́йку на го́рах!
<p>6 А Елам узяв сагайдака́, у поході мужів <i>з</i> верхівця́ми, Кір же витяг щита́.
<p>7 І сталось, найкращі долини твої понапо́внювались колесни́цями, а при брамі їздці́ понаставлені.
<p>8 І відкрив він засло́ну <i>із</i> Юди, і ти поглянув того дня на збро́ю дому лісу.<f>[28]</f>
<p>9 І побачили в Місті Давидовім щі́лини, що багато <i>їх</i> стало, і зібрали води <i>з</i> ставу до́лішнього;
<p>10 і порахува́ли доми в Єрусалимі, і порозбивали доми́ ті на змі́цнення муру;
<p>11 і зробили ви між двома му́рами збір для старого ставка́, але ви не дивились на Того, Хто́ це зробив, Хто це віддавна створив, ви не бачили.
<p>12 І Господь, Бог Саваот того дня був покликав на плач, і на голосі́ння, і на обстрига́ння воло́сся, і щоб опереза́тись вере́тою.
<p>13 Та ось радість і втіха: забивають худобу велику та ріжуть худобу дрібну́, їдять мясо й вино попива́ють, <i>викрикуючи</i>: „Будем їсти та пити, бо взавтра помре́м!
<p>14 І відкрив Господь Саваот в мої уші: Напевно не про́ститься вам беззако́нство оце, аж поки ви не помрете́, промовив Господь, Бог Саваот.
<p>15 Так промовив Господь, Бог Саваот: Іди, увійди до того управи́теля, до Шевни, що над домом, <i>та й скажеш</i>:
<p>16 „Що́ ти тут маєш, і хто́ тут у тебе, що гро́ба для себе тут ви́довбав?“ Ти ви́рубав на висоті́ свого гро́ба, ти ви́довбав в скелі оселю собі,
<p>17 та Господь тебе з силою ви́кине, ли́царю, і хапа́ючи, схо́пить тебе,
<p>18 звива́ючи, зви́не тебе на клубо́к, <i>і</i> кине, як ку́лю, у землю просто́ру, <i>і</i> там ти помре́ш, і <i>пі́дуть</i> туди <i>й</i> вози славні твої, о га́ньбо ти дому свого госпо́даря!
<p>19 І попхну́ тебе з стану твого́, і скину тебе з того місця, на яко́му стоїш.
<p>20 І станеться в день той, і покли́чу Свого раба Еліякима, сина Хілкійїного,
<p>21 і на нього хіто́на твого́ одягну́, і підпережу́ Я його твоїм по́ясом, панува́ння твоє дам у руку його, і стане він ба́тьком для ме́шканця Єрусалиму та для Юдиного дому!
<p>22 І дам ключа́ дому Давидового на раме́но його, — і коли він відчи́нить, не буде кому замика́ти, коли ж він замкне́, то не буде кому відчиня́ти.
<p>23 І його Я заб'ю́, мов кілка́, в певне місце, і стане він до́мові батька свого троном слави.
<p>24 І повісять на ньому всю славу отці́вського дому його, наща́дки та дикі відро́стки, увесь по́суд малий від мисо́к й аж до всякого по́суду глиняного!
<p>25 Того дня, — говорить Господь Саваот, — похитне́ться кіло́к, що був в певне місце забитий, і буде відру́баний та й упаде́, — і зни́щений буде тяга́р, що на ньому, бо <i>так</i> каже Госпо́дь!

<h4>23</h4>
<p>1 Пророцтво про <i>Тир</i>. Голосіть, кораблі Таршішу, бо <i>Тир</i> поруйно́ваний: без домів і без входу з кіттейського кра́ю. <i>Так</i> було їм відкрито.
<p>2 Замовчіте, мешка́нці надмо́р'я! Сидо́нські купці, які морем пливуть, тебе перепо́внили.
<p>3 І насіння Шіхору<f>[29]</f> у во́дах великих, жни́во Ріки<f>[29]</f> то набу́ток його, і наро́дам він став за торго́вицю.
<p>4 Соро́мся, Сидо́не, сказало бо море, мо́рська тверди́ня, говорячи: я не терпіла з поро́ду та не породила, і не виховала юнакі́в, і дівчат я не ви́кохала.
<p>5 Коли до Єгипту <i>ця</i> звістка <i>прибу́де</i>, вони затремтя́ть, як на зві́стку про Тир.
<p>6 Перейді́ть до Таршішу, ридайте, мешка́нці надмо́р'я!
<p>7 Чи це ваше <i>місто</i> веселе, що <i>поча́ток</i> його з давен-да́вна? Його но́ги несуть його в далечину́ осели́тися.
<p>8 Хто́ це постанови́в був про Тир, що корони давав, що князя́ми <i>бували</i> купці його, <i>а</i> його торговці́ <i>на</i> землі були в шані?
<p>9 Господь Саваот це призна́чив, щоб збезче́стити пиху́ всякій славі, щоб усіх славних землі злегкова́жити.
<p>10 Перейди ти свій край, мов Ріка́, до́чко Таршішу, — вже нема перепо́ни —
<p>11 Свою руку простя́г Він на море, <i>і</i> царства затря́с! Господь про Ханаан наказав, щоб тверди́ню його зруйнува́ти,
<p>12 і сказав: Не будеш ти більше радіти, збезчещена ді́вчино, до́чко Сидону! Уставай, перейди до Кіттіму,<f>[30]</f> але й там ти спочи́нку не ма́тимеш.
<p>13 Це земля ханаанська; на ніщо́ <i>оберну́всь</i> цей наро́д, — Ашшур для пустинних звірі́в влаштува́в був її. Вони збудува́ли <i>тут</i> ба́шти варто́ві, і пала́ци її повалили, у руїну її оберну́ли.
<p>14 Голосіть, кораблі Таршішу, бо спусто́шена ваша тверди́ня!
<p>15 І станеться в день той, Тир буде забутий на сімдесят літ, як дні <i>панува́ння</i> одно́го царя. По семидесяти літах станеться Тирові, як у тій пісні блудни́ці:
<p>16 „Візьми гу́сла, <i>і</i> пройди́ся по місті, забута блудни́це! Приємно заграй, багато пісе́нь заспіва́й, щоб тебе пригада́ли!“
<p>17 І буде, як сімдесят літ покінчи́ться, згадає про Тира Господь, і зно́ву він братиме плату за блудоді́йство, і чинитиме блуд з усіма царствами світу на поверхні землі.
<p>18 І стане набу́ток його та прибуток його із торгі́влі Господе́ві присвя́ченим. Не буде збиратися він і не буде ховатись, бо набу́ток його буде тим, хто сидітиме перед обличчям Господнім, щоб їсти доси́та та мати розкішну одежу.

<h4>24</h4>
<p>1 Ось Господь нищить землю й пусто́шить її, й оберта́є поверхню її, а мешканців її розпоро́шує.
<p>2 І стане священик як і наро́д, <i>а</i> пан — немов раб, пані, — як невільниця її, продаве́ць — немов той покупе́ць, боргува́льник — немов винува́тець, віри́тель — як довжни́к.
<p>3 Земля буде доще́нту зруйно́вана та пограбо́вана вся, бо це слово Госпо́дь проказа́в, —
<p>4 засумує, зів'я́не земля, ослабіє й зів'яне вселе́нна, ослабіють вельможі наро́ду землі.
<p>5 Й оскверни́лась земля під своїми мешка́нцями, бо переступи́ли зако́ни, постано́ву порушили, зламали вони запові́та відві́чного.
<p>6 Тому землю прокля́ття поїло, й оде́ржали кару мешка́нці її, тому то згоріли мешка́нці землі, і небагато людей позоста́лося.
<p>7 Сумує вино молоде, виногра́дина в'я́не, усі радісносе́рді зідха́ють,
<p>8 спини́лися радощі бубнів, галас веселуні́в переста́в, затихла потіха <i>від</i> гу́сел!
<p>9 При пісні вина <i>вже</i> не п'ють, став гірки́м п'янкий на́пій для тих, хто його попиває.
<p>10 Зруйно́ване місто спусто́шене, всі доми́ позами́кані, щоб не ввійти.
<p>11 На вулицях крик за вином, усяка радість поме́ркла, веселість землі на вигна́ння пішла, —
<p>12 позоста́лося в місті спусто́шення, і розбита на зва́лище брама.
<p>13 Бо так буде посеред землі, посеред наро́дів, як <i>при</i> оббива́нні оливки, немов <i>при</i> визби́руванні, коли збір винограду скінчи́вся.
<p>14 Свій голос піді́ймуть і будуть радіти, через величність Господню викри́кувати голосно будуть від моря.
<p>15 Тому Господа славте на сході, на морськи́х острова́х Ім'я Господа, Бога Ізраїлевого!
<p>16 Ми чуємо співи від кра́ю землі: „Слава Праведному!“ Але я сказав: Гину, гину, ой горе мені: Грабі́жники гра́блять, і грабую́чи, граблять грабі́жно!
<p>17 Страх і яма та па́стка на тебе, мешка́нче землі!
<p>18 І станеться, той, хто втікатиме від крику жа́ху, до ями впаде́, хто ж із ями вихо́дить, буде схо́плений в па́стку, бо відкриті розтво́ри згори́, а підста́ви землі затремтіли.
<p>19 Земля поруйно́вана зо́всім, земля поторо́щена, вся земля захита́лась.
<p>20 Захиталась земля, немов п'я́ний, і ру́хається, мов нічлі́жний курінь, і вчинився над нею тяжки́м її гріх, і впала вона, й більш не встане!
<p>21 І станеться в день той, Господь навісти́ть військо висоти на висоті, і зе́мних царів на землі, —
<p>22 і будуть зібрані ра́зом, <i>мов</i> в'я́зні до ями, й у в'язни́цю вони будуть за́мкнені, а по днях багатьох будуть наві́щені!
<p>23 Місяць тоді засоро́миться та застида́ється сонце, бо Господь Саваот зацарюва́в на Сіонській горі та в Єрусалимі, а перед старі́шими слава Його!

<h4>25</h4>
<p>1 Господи, — Ти мій Бог! Я буду Тебе велича́ти, хвали́тиму Йме́ння Твоє, бо Ти чудо вчинив, виконав давні прире́чення, певную правду!
<p>2 Бо Ти купою каменя місто вчинив, укріплене місто — руїною, чужине́цький пала́ц перестав бути містом, навіки не буде воно відбудо́ване!
<p>3 Тому буде хвалити Тебе наро́д сильний, місто лю́дів наси́льників буде боятись Тебе,
<p>4 бо твердинею став Ти нужде́нному, твердинею <i>став</i> для убогого в <i>час</i> його у́тиску, охороною від хуртови́ни, тінню від спе́ки, — і дух тих наси́льників <i>був немов</i> хуртови́на на сті́ну!
<p>5 Як спеко́ту в пустині, Ти крики чужи́нців прибо́ркав; <i>як</i> тінню від хмари спеко́ту, спів наси́льників <i>так</i> Він приглу́шить.
<p>6 І вчи́нить Господь Саваот на горі цій гости́ну з страв ситих, гостину із вин молодих, із шпіко́вого то́вщу, із очи́щених вин молодих.
<p>7 І Він на горі цій пони́щить засло́ну, заслону над усіма наро́дами, та покриття́, що розтягнене над усіма лю́дами.
<p>8 Смерть знищена буде наза́вжди, і витре сльозу́ Господь Бог із обличчя усякого, і га́ньбу народу Свого він усуне з усієї землі, бо Господь <i>це</i> сказав.
<p>9 І скажуть в той день: Це наш Бог, що на Нього ми мали надію — і Він спас нас! Це Господь, що на Нього ми мали надію, — тішмося ж ми та радіймо спасі́нням Його!
<p>10 Бо Господня рука на горі цій спочи́не, Моав же на місці своєму пото́птаний буде, як солома вито́птується у гної́вці,
<p>11 і простя́гне він руки свої серед неї, немов той плива́к простягає, щоб пли́вати, і прини́зить пиху́ його Він разом з пі́дступами його рук.
<p>12 А високу твердиню цих мурів твоїх Він розва́лить, пони́зить, на землю <i>їх</i> кине, у по́рох!

<h4>26</h4>
<p>1 Того дня заспівають у Юдинім кра́ї пісню таку: У нас сильне місто! Він чинить спасі́ння <i>за</i> мури й примурки.
<p>2 Відчиняйте воро́та, і хай вві́йде люд праведний, хто вірність хоронить!
<p>3 Думку, опе́рту <i>на Тебе</i>, збереже́ш Ти у повнім споко́ї, бо на Тебе наді́ю вона поклида́є.
<p>4 Надійтеся за́вжди на Господа, бо в Господі, в Господі вічна тверди́ня!
<p>5 Бо зни́зив Він тих, хто заме́шкує на висоті́, неприступне те місто — пони́зив його, Він пони́зив його до землі, повали́в аж у по́рох його!
<p>6 Його топче нога, — но́ги вбогого, сто́пи нужде́нних.
<p>7 Про́ста дорога для праведного, путь праведного Ти вирі́внюєш.
<p>8 І на дорозі суді́в Твоїх, Господи, маємо надію на Те́бе: За Ймення Твоє та за пам'ять Твою пожада́ння <i>моєї</i> душі, —
<p>9 за Тобою душа моя тужить вночі, також дух мій в мені спозара́нку шукає Тебе, бо коли на землі Твої суди, то ме́шканці світу навчаються правди!
<p>10 Хоч буде безбожний поми́луваний, то проте́ справедливости він не навчи́ться: у краю́ правоти́ він чинитиме лихо, а вели́чности Господа він не побачить!
<p>11 Господи, підняла́ся рука Твоя ви́соко, <i>та</i> не бачать вони! Нехай же побачать горли́вість Твою до наро́ду, і нехай посоро́мляться, хай огонь пожере́ ворогів твоїх!
<p>12 Ти, Господи, вчиниш нам мир, бо й усі чини наші нам Ти докона́в!
<p>13 Господи, Боже наш, панували над нами пани окрім Те́бе, <i>та</i> тільки Тобою ми згадуємо Йме́ння Твоє.
<p>14 Померлі вони не оживуть, мертві не встануть вони, тому́ Ти наві́дав та ви́губив їх, і зате́р всяку зга́дку про них.
<p>15 Розмно́жив Ти, Господи, люд, розмно́жив Ти люд, <i>і</i> просла́вив Себе, всі границі землі Ти дале́ко посу́нув.
<p>16 Господи, в го́рі шукали Тебе́, шепіт <i>проха́ння</i> лили́, коли Ти їх карта́в.
<p>17 Як жінка вагі́тна до по́роду збли́жується, в своїх болях тремти́ть та кричи́ть, — так ми стали, о Господи, перед обличчям Твоїм:
<p>18 ми були вагітни́ми та ко́рчилися з бо́лю, немов би роди́ли ми вітер, ми спасі́ння землі не вчинили, і ме́шканці все́́світу не народи́лись.
<p>19 Померлі твої оживуть, воскресне <i>й</i> моє мертве тіло. <i>тому́</i> пробуді́ться й співайте, ви ме́шканці по́роху, бо роса Твоя — це роса зці́лень,<f>[31]</f> і земля ви́кине мертвих!
<p>20 Іди, мій наро́де, ввійди до поко́їв своїх, і свої двері замкни́ за собою, сховайся на хвилю малу, поки лютість пере́йде!
<p>21 Бо Господь ось виходить із місця Свого́, наві́дати провини мешка́нців землі, <i>кожного</i> з них, — і відкриє земля свою кров, і вже не закриє забитих своїх!

<h4>27</h4>
<p>1 У той день наві́дає Господь Своїм тверди́м, і дужим та сильним мече́м левіята́на, змія прудко́го, і левіята́на, змія звивко́го, і драко́на, що в морі, заб'є.
<p>2 У той день заспівайте про нього, про виноградник прина́дний:
<p>3 Я Господь, його Сто́рож, щохвилі його Я напо́юю; щоб <i>хто</i> не наві́дав його, стережу́ його вдень та вночі,
<p>4 Я гніву не маю. Хто Мені дасть терни́ну й будя́ччя, — на бій Я піду́ проти них, і спалю́ їх усіх!
<p>5 Хіба буде держа́тися міцно Мого він за́хисту, щоб мир учини́ти зо Мною, зо Мною щоб мир учини́ти!
<p>6 Яків у майбу́тньому пу́стить корі́ння, розцвіте́ться Ізра́їль і пу́п'янки пу́стить, і поверхню вселенної пло́дом напо́внять.
<p>7 Чи Він ура́зив його, як ура́зив того, хто бив був його? Чи він був забитий, як забиті були його вби́вники?
<p>8 Ти вигнав його, відіслав його й су́дишся з ним, вигнав його Своїм по́дувом сильним у день схі́днього вітру.
<p>9 Тому вина Якова буде оку́плена цим, а це плід увесь: усу́нення з нього гріха́, коли він учинить каміння все же́ртівника побитим, немов грудки́ крейди, і не стоятимуть більше Аста́рти, і стовпи́ на честь сонця.
<p>10 Бо місто укрі́плене <i>буде</i> само́тнє, мешка́ння покинене та позоста́влене, мов би пустиня, — там па́стися буде теля, і там буде лежати воно, та пони́щить галу́зки його.
<p>11 Коли ви́сохнуть ві́ття його, то пола́мане буде, — жінки при́йдуть і спалять його. А що це нерозумний наро́д, тому милосердя до нього Творе́ць його мати не буде, і не буде ласка́вий до нього Створи́тель його́.
<p>12 І станеться в день той, <i>плоди́</i> помоло́тить Господь від бігу ріки до потоку єгипетського, а ви по одно́му позби́рані будете, сино́ве Ізраїля!
<p>13 І станеться в день той, і буде засу́рмлено в велику сурму́, і при́йдуть, хто гинув у кра́ї асирійському, і вигна́нці до кра́ю єгипетського, і будуть вони на святій горі в Єрусалимі вклонятися Господе́ві.

<h4>28</h4>
<p>1 Горе <i>тобі, Самарії,</i> короні пишно́ти Єфре́млян п'яни́х, квітці зів'ялій краси́ його го́рдости, що <i>лежить</i> на верхі́в'ї долини врожа́йної, від вина поп'яні́лих!
<p>2 Ось поту́жний та сильний у Господа, — мов злива із градом, мов буря руїнна, мов по́відь сильна́, заливна́, <i>його</i> кине на землю із силою!
<p>3 Ногами пото́птана буде корона пишно́ти Єфре́млян п'яни́х,
<p>4 і станеться квітка зів'я́ла краси́ його гордости, що на верхі́в'ї долини врожайної, немов передчасно дозріла та смо́ква, що її як побачить люди́на, ковтає її, як вона ще в долоні його!
<p>5 Стане Господь Саваот того дня за прекрасну корону, і за пишний вінок для останку наро́ду Його,
<p>6 і духом права тому́, хто сидить у суді, і хоробрістю тим, хто до брами пове́ртає бій!
<p>7 І ось ці від вина позбива́лись з дороги, і від п'янко́го напо́ю хитаються: священик і пророк позбива́лись з дороги напо́єм п'янки́м, від вина збаламу́тились, від напо́ю п'янко́го хита́ються, блу́дять вони у видіннях, у постановах <i>своїх</i> спотика́ються.
<p>8 Бо всі столи повні блюво́тою калу, аж місця нема!
<p>9 „Кого буде навчати пізна́ння, і кому́ виясняти об'я́влення буде? Відставлених від молока <i>чи</i> від перс повідлу́чуваних?
<p>10 Бо на заповідь заповідь, заповідь на заповідь, пра́вило на пра́вило, пра́вило на пра́вило, трохи тут, трохи там“.
<p>11 Тому незрозумілими у́стами й іншою мовою буде казати наро́дові цьому
<p>12 Отой, Хто до них говорив: „Це спочи́нок! Дайте змученому відпочи́ти, — і це відпочинок“, — та вони не хотіли послухати.
<p>13 І станеться їм слово Господа: заповідь на заповідь, заповідь на заповідь, пра́вило на пра́вило, правило на правило, трохи тут, трохи там, щоб пішли та попадали на́взнак, і щоб були зла́мані й впали до па́стки й злови́лися!
<p>14 Тому то послухайте слова Господнього, ганьби́телі, що пануєте над тим наро́дом, що в Єрусалимі!
<p>15 Бо кажете ви: „Заповіта ми склали зо смертю і з шео́лом зробили умову. Як перейде той бич, мов <i>вода</i> заливна́, то не при́йде до нас, бо брехню́ ми зробили притулком своїм, і в брехні́ ми схова́лись!“
<p>16 Тому́ Господь Бог сказав так: Оце поклав каменя Я на Сіоні, каменя ви́пробуваного, нарі́жного, дорогого, міцно закла́деного. Хто вірує <i>в нього</i>, не буде той засоро́млений!
<p>17 І право за міри́ло Я покладу́, а справедливість — вагою; і приту́лок брехні́ град понищить, а схо́вище во́ди заллють!
<p>18 І заповіт ваш із смертю пола́маний буде, а ваша умова з шео́лом не втри́мається: як пере́йде нищівна́ ка́ра, то вас вона сто́пче!
<p>19 Коли тільки пере́йде вона, вона вас забере, бо щора́нку вона перехо́дити буде, удень та вночі, — і ста́неться, — тільки з тремтінням ви бу́дете слу́хати звістку <i>про це</i>.
<p>20 Бо буде постеля коротка, щоб <i>на ній</i> розтягну́тись, а покрива́ло вузьке, щоб накри́тися <i>ним</i>,
<p>21 Бо повстане Господь, немов на горі Перацім; затремтить Він у гніві, немов у долині в Гів'оні, щоб Свій чин учинити, предивний Свій чин, щоб зробити роботу Свою, незви́чайну роботу Свою!
<p>22 Тож не насміха́йтесь тепер, щоб не стали міцнішими ваші кайда́ни, бо призна́чене зни́щення чув я від Господа, Бога Саваота, про всю землю.
<p>23 Візьміть це до ушей і почуйте мій голос, послухайте пильно й почуйте мій голос!
<p>24 Чи кожного дня о́ре ра́тай на по́сів, ралить землю свою й борону́є?
<p>25 Чи ж, як рівною зробить поверхню її, він не сіє чорну́ху й не кидає кмин, не розсіва́є пшеницю <i>та</i> просо й ячмінь на озна́ченім місці, а жито в ме́жах її?
<p>26 І за правом напу́тив його, його Бог його ви́вчив <i>цього́</i>:
<p>27 Бож не бороно́ю чорну́ха молотиться, і ко́ло возо́ве не ходить по кмині, а палицею б'ють чорну́ху та києм — той кмин.
<p>28 Розтирається збіжжя? <i>Ні</i>, бо його не наза́вжди моло́титься ко́нче, і підганяють ко́ло возо́ве та коні на нього, а не розтирають його.
<p>29 І це вийшло від Господа Саваота, — чудова порада Його, і велика премудрість Його!

<h4>29</h4>
<p>1 Горе Аріїлу, Аріїлу,<f>[32]</f> місту, що Давид у нім таборува́в! Рік до року додайте, хай свя́та закі́нчать свій круг!
<p>2 І прити́сну Аріїла, і станеться ле́мент та плач, і він стане на мене, як о́гнище Боже.<f>[32]</f>
<p>3 І ота́борюся проти тебе навко́ло, і сторо́жею сти́сну тебе, і ба́шти поставлю на тебе.
<p>4 І ти будеш пони́жений, і будеш з землі говорити, і приглу́шено буде звучати твоє слово. І стане твій голос з землі, мов померлого дух, і шепоті́тиме з пороху слово твоє.
<p>5 І буде юрба́ ворогів твоїх, мов тонкий пил, юрба ж насильників — мов поло́ва зникли́ва, і це станеться нагло, рапто́вно.
<p>6 Господь Саваот тебе громом та трусом наві́дає, і шумом великим, вихром та бурею, та огняни́м їдким по́лум'ям.
<p>7 І буде, як сон, <i>як</i> виді́ння нічне́ та юрба́ всіх народів, що на Аріїла воюють, і всі, хто воює на нього, і проти тверди́ні його, і хто йому докучає.
<p>8 І буде, мов бачить голодний у сні, ніби їсть, а прокинеться він — і порожня душа його, і мов спра́гнений бачить у сні, ніби п'є, а прокинеться він — і ось змучений, а душа його спра́гнена! Та́к буде на́товпові всіх наро́дів, що пі́дуть війною на го́ру Сіон.
<p>9 Одубі́йте й дивуйтесь, заліпіть собі <i>очі</i> й ослі́пніть! Вони повпива́лися, та не вином, захитались, та не від п'янко́го напо́ю,
<p>10 бо вилив Господь на вас духа глибокого сну та закрив ваші очі, затьма́рив пророків і ваших голів <i>та</i> прови́дців!
<p>11 І буде вам кожне видіння, немов би слова запеча́таної книжки, що дають її тому́, хто вміє читати, та кажуть: „Читай но оце“, та відказує той: „Не мо́жу, — вона ж запеча́тана“.
<p>12 І дають оту книжку тому, хто не вміє читати, та кажуть: „Читай но оце“, та відказує той: „Я не вмію читати“.
<p>13 І промовив Господь: За те, що наро́д цей уста́ми своїми набли́жується, і губами своїми шанує Мене, але серце своє віддалив він від Мене, а страх їхній до Мене — заучена заповідь лю́дська,
<p>14 тому Я ось ізно́ву предивне вчиню́ з цим наро́дом, вчиню чудо й диво, і загине мудрість премудрих його, а розум розумних його заховається.
<p>15 Горе тим, що гли́боко за́дум ховають від Господа, і чиняться в те́мряві їхні діла, і що говорять вони: „Хто нас бачить, і хто про нас знає?“
<p>16 О, ваша фальшивосте! Чи ганча́р уважається рівним до глини? Чи зро́блене скаже про майстра свого: „Він мене не зробив“, а твір про свого творця́ говоритиме: „Він не розуміє <i>цього</i>“?
<p>17 Хіба за короткого ча́су Ліван на садка не обе́рнеться, а садок порахо́ваний буде за ліс?
<p>18 І в той день слова книжки почують глухі, а очі сліпих із темно́ти та з те́мряви бачити будуть,
<p>19 і суми́рні побі́льшать у Господі радість <i>свою</i>, а люди убогі в Святому Ізраїля ті́шитись будуть!
<p>20 Бо скінчи́вся наси́льник, і минувся насмі́шник, і пони́щені всі ті, хто дба́є про кривду,
<p>21 хто судить люди́ну за слово <i>одне</i>, на того ж, хто судить у брамі, вони ставлять па́стку, і праведного випиха́ють обма́ною.
<p>22 Тому́ то Господь, що викупив Авраама, сказав домові Якова так: Не буде тепер засоро́млений Яків, й обличчя його не поблі́дне тепер,
<p>23 бо як він серед себе побачить діте́й своїх, чин Моїх рук, вони будуть святи́ти Моє Ймення, і посвятять Святого Якового, і будуть боятися Бога Ізраїля!
<p>24 Тоді́ то хто блу́дить у дусі, ті розум пізна́ють, а хто ре́мствує, ті поу́ки навча́ться!

<h4>30</h4>
<p>1 Горе синам неслухня́ним, говорить Господь, що чинять наради, які не від Мене, і складають умови, — та без Духа Мого, щоб додати гріх на гріх,
<p>2 що йдуть, щоб зійти до Єгипту, але Моїх уст не питали, щоб за́хисту у фараона шукати, і щоб сховатися в тіні Єгипту!
<p>3 І стане вам соромом за́хист отой фараонів, а хова́ння у тіні Єгипту — за га́ньбу,
<p>4 бо в Цоані<f>[33]</f> були його<f>[34]</f> провідники́, і його<f>[34]</f> посланці́ до Ханесу<f>[33]</f> прийшли.
<p>5 Вони посоро́млені будуть усі за наро́д, що не буде кори́сний для них, що не <i>буде</i> на поміч і не на пожи́ток, а на сором та га́ньбу.
<p>6 Пророцтво про <i>Бегемота</i><f>[35]</f> пі́вдня. В краю у́тиску та переслі́дування, звідки леви́ця та лев, гадюка й огни́стий летю́чий драко́н, носять багатство своє на хребті́ молодих ослюкі́в, і скарби свої на верблю́жім горбі́ до наро́ду, який не поможе.
<p>7 А Єгипет, — його поміч марна́ та пуста́, тому́ то я кликнув на теє: Рагав,<f>[36]</f> сидіти спокійно!
<p>8 Тепер увійди, напиши на табли́ці для них, і в книжці спиши це, і нехай на пізніші часи́ воно буде <i>і</i> сві́дком навіки.
<p>9 Бо це неслухняний наро́д, <i>це</i> брехливі сини́, сини́, що не хочуть послухати науки Господньої,
<p>10 що говорять прови́дцям: „Не бачте!“ а пророкам: „Не пророкуйте правдивого нам, говоріть нам гладе́ньке, передба́чте ома́нливе,
<p>11 уступіться з дороги, збо́чте з путі, заберіть з-перед нас Святого Ізраїлевого!“
<p>12 Тому́ промовляє Святий Ізраїлів так: За те, що ви не́хтуєте оцим словом, і надію кладе́те на тиск та круті́йство, і на це опира́єтеся,
<p>13 тому буде для вас ця прови́на, як ви́лім, що має впасти, що зя́є на мурі високім, що нагло, рапто́вно приходить руїна його!
<p>14 І Він поруйнує його, як руйнується по́суд ганча́рський, розбиваючи без милосердя його, і в ула́мках його не знайдеться ані черепка́, щоб із о́гнища взяти огню́ чи води зачерпну́ти з кринички.
<p>15 Бо так промовляє Господь, Бог, Святий Ізраїлів: Коли ви наве́рнетесь та спочи́нете, то врято́вані будете, сила вам буде в ути́шенні та в сподіва́нні. Та ви не хотіли,
<p>16 і казали: „О ні, бо на ко́нях втечемо“, тому́ то втікати ви будете, „На баски́х ми поїдемо“, тому стануть баски́ми пого́ничі ваші!
<p>17 Від крику одно́го — <i>поли́не</i> одна тисяча, від крику п'ятьох — дремене́те ви <i>всі</i>, аж зоста́нетеся, немов що́гла ота на верше́чку гори, і немов пра́пор на взгі́р'ї!
<p>18 І проте Господь буде чекати, щоб помилувати вас, і тому́ Він піді́йметься, щоб милосердя вчинити над вами. Бо Господи — то Бог правосу́ддя: блаженні всі ті, хто наді́ю на Нього кладе́!
<p>19 Бо ти, о наро́де в Сіоні, що в Єрусалимі сидиш, плакати — не будеш ти плакати: милости́вим поправді Він буде до тебе на голос блага́ння твого, і як почує його, відповість Він тобі.
<p>20 І дасть вам Господь хліба <i>в</i> у́тиску і воду <i>в</i> гноби́тельстві, та твої вчителі́ вже не бу́дуть хова́тись, і очі твої вчителі́в твоїх бачити бу́дуть.
<p>21 А коли ви відхи́литесь право́руч, чи пі́дете ліво́руч, то вуха твої будуть чути те слово, яке позад тебе казатиме: „Це та дорога, — просту́йте ви нею!“
<p>22 І нечистим учините ви поволо́ку бовва́нів своїх із срібла́ й покриття́ на божка́ золотого свого, розпоро́шиш ти їх, як нечисте, <i>і</i> „геть" скажеш йому́.
<p>23 І Він пошле дощ на насіння твоє, яким бу́деш обсі́ювати землю, та хліб урожаю землі, — і пожи́вний та ситий він буде. Того дня на широкім пасо́виську па́стися буде твоя череда́,
<p>24 а воли й віслюки́, що обро́блюють землю, будуть мі́шанку їсти солону, лопа́тою й ві́ялкою перечи́щену.
<p>25 І на кожній високій горі та на кожному взгі́р'ї високому бу́дуть струмки́ <i>та</i> пото́ки води в день великого бо́ю, коли ба́шти попа́дають.
<p>26 І світло місяця стане, немов світло сонця, світло ж сонця усе́меро буде <i>ясніше</i>, як сімох днів, у той день, як Господь перев'я́же злама́ння народу Свого та заго́їть пора́нення вдару Свого!
<p>27 Ось Іме́ння Господнє прихо́дить здале́ка, палахкоти́ть Його гнів, і здійма́ється тя́жко: Його уста обу́рення повні, язик же Його, як жеру́щий огонь,
<p>28 Його ж подих, як пото́п заливни́й, що до шиї сяга́є, щоб просі́яти люди на ситі погибелі. І буде на ще́лепах людів вузде́чка, що тя́гне до блу́ду.
<p>29 Буде пісня для вас, як за но́чі освя́чення свята, і радість сердечна, мов у то́го, хто ходить з сопі́лкою, щоб вийти на го́ру Господню до Скелі<f>[37]</f> Ізраїля.
<p>30 І Господь дасть почути велич голосу Свого, опуска́ння ж раме́на Свого покаже у гніві бурхли́вому та в огняно́му жеру́щому по́лум'ї, у бурі й дощі, та в камі́нному граді!
<p>31 Бо від голосу Господа буде лякатись Ашшу́р, що жезлом буде битий.
<p>32 І станеться, кожне уда́рення кия кара́ння Його, що на нього Господь покладе, буде з бу́бнами й а́рфою, і Він рухом <i>Своєї</i> руки воюватиме з ним у боя́х.
<p>33 Бо давно пригото́влений То́фет,<f>[38]</f> — пригото́влений він і для царя, глибоким, широким учи́нений; на бага́тті огню його й дров багате́нно, — запалить його подих Господній, немов би пото́ка сірча́ного!

<h4>31</h4>
<p>1 Горе тим, що в Єгипет по поміч ідуть, що на ко́ней спираються, і на колесни́ці надію <i>свою́</i> покладають, — вони бо числе́нні! та на верхівці́в, — бо вони дуже сильні! але на Святого Ізраїлевого не дивляться, і до Господа не зверта́ються!
<p>2 Та мудрий і Він, і спрова́дить лихе, і Своїх слів не відмінить, і піді́йметься Він проти дому безбожних, і проти помочі несправедливих.
<p>3 А Єгипет — не Бог, а люди́на, а коні їхні — тіло, не дух: як простя́гне Господь Свою руку, то спіткне́ться пома́гач, впаде́ і підпома́ганий, — і ра́зом вони всі погинуть!
<p>4 Бо до мене Господь сказав так: Як му́ркає лев чи левчу́к над своєю здоби́ччю, хоч покликана буде на нього юрба́ пастухів, він голосу їхнього не лякається, та не боїться їхнього крику, — так зі́йде Господь Саваот воюва́ти на Сіонській горі та на взгі́р'ї її!
<p>5 Як пта́хи летю́чі <i>пташа́т</i>, так Єрусалима Господь Саваот охоро́нить, охоро́нить літа́ючи, та збереже́, пощади́ть та врятує!
<p>6 Верніться до Того, від Кого далеко відпа́ли, сино́ве Ізраїлеві!
<p>7 Бо дня того обри́дить собі чоловік божків срібних своїх та бовва́нів своїх золотих, що вам наробили на гріх руки ваші.
<p>8 І Ашшу́р<f>[39]</f> упаде́ від меча не чоловіка, і його пожере́ меч не люди́ни; і він побіжить не перед мечем, і стануть його юнаки́ кріпака́ми.
<p>9 А скеля його промине́ться від стра́ху, і владики його затриво́жаться перед прапором. <i>Так</i> говорить Господь, що має огонь на Сіоні, а в Єрусалимі у Нього горни́ло.

<h4>32</h4>
<p>1 Тож за праведністю царюва́тиме цар, а князі володі́тимуть за правосу́ддям.
<p>2 І станеться кожен, як за́хист від вітру, і немов та заслона від зли́ви, як пото́ки води на пустині, як тінь скелі тяжко́ї на спраглій землі.
<p>3 І не будуть заплю́щені очі видю́щих, і слухатимуть ву́ха тих, які слухають!
<p>4 І знання́ розумітиме серце<f>[40]</f> нерозва́жних, а язик недорі́куватих поспішить говорити вира́зно.
<p>5 Не будуть вже кликати достойним глупця́, а на обма́нця не скажуть шляхе́тний,
<p>6 бо глупо́ту говорить безумний, а серце його беззаконня вчиняє, щоб робити лукавство, та щоб говорити до Господа слово облу́дне, щоб душу голодного ви́порожнити й напо́ю позбавити спра́глого!
<p>7 А лукавий — лихі його чини: він лихе замишляє, щоб ни́щити скро́мних словами брехли́вими, як убогий говорить про право,
<p>8 а шляхе́тний міркує шляхе́тне, і стоїть при шляхе́тному.
<p>9 Устаньте, безжу́рні жінки́, почуйте мій голос, дочки безтурботні, послухайте сло́ва мого!
<p>10 Днів <i>багато</i> на рік ви, безтурботні, тремті́тимете, бо збір винограду скінчи́вся, а згрома́дження пло́ду не при́йде!
<p>11 Тремтіть, ви безжу́рні, дрижіть, безтурбо́тні, роздягніться, себе обнажі́ть, опережі́ться по сте́гнах!
<p>12 За прина́дні поля́ будуть битися в груди, за виноградник урожайний.
<p>13 На землі́ цій наро́ду мого зійде те́рен й будя́ччя, по всіх домах радости спалени́на, на місті веселому.
<p>14 Бо па́лац опу́щений буде, міський го́мін замо́вкне, О́фел<f>[41]</f> та ба́шта навік стануть я́мами, радістю диких ослів, пасови́ськом чері́д,
<p>15 аж Дух з височини́ проллє́ться на нас, а пустиня в садо́к обе́рнеться, а садок порахо́ваний буде за ліс!
<p>16 Тоді пробува́тиме право в пустині, на ниві ж родючій сидітиме правда.
<p>17 І буде роботою істини — мир, а працею правди — спокійність й безпе́ка навіки.
<p>18 І осяде наро́д мій у мешка́нні спокі́йнім, і в безпечних місця́х, і в спокійних місцях відпочи́нку.
<p>19 І буде па́дати град на пова́лений ліс, і зни́зиться місто в долину.
<p>20 Блаженні ви, сівачі понад всякими во́дами, що відпуска́єте ногу воло́ві й ослові <i>на волю</i>!

<h4>33</h4>
<p>1 Горе тобі, що пусто́шиш, хоч сам не спусто́шений, тобі, що грабу́єш, хоч тебе й не грабо́вано! Коли ти пусто́шити скінчи́ш, — опусто́шений будеш, коли грабува́ти скінчи́ш, тебе пограбу́ють.
<p>2 Господи, змилуйсь над нами, — на Тебе наді́ємось ми! Будь їхнім раме́ном<f>[42]</f> щоранку та в час у́тиску нашим спасі́нням!
<p>3 Від сильного голосу <i>Твого</i> народи втікатимуть, від Твого виви́щення розпоро́шаться люди.
<p>4 І ваша здобич збереться, як збирають тих ко́ників, як літає ота сарана́, — так кидатись будуть на неї.
<p>5 Величний Господь, бо на височині́ пробува́є; Він напо́внив Сіон правосу́ддям та правдою.
<p>6 І буде безпека за ча́су твого, щедро́та спасі́ння, мудрости та пізна́ння. Страх Господній — бу́де він ска́рбом його́.
<p>7 Тож по вулицях їхні хоро́брі кричать, гірко плачуть прові́сники миру.
<p>8 Биті дороги поро́жніми стали, нема мандрівця́ на дорозі! Він зламав заповіта, знева́жив міста́, злегковажив люди́ну.
<p>9 Сумує та слабне земля, засоро́мився <i>й</i> в'яне Лива́н, став Саро́н немов пу́ща, Баша́н та Карме́л <i>своє</i> листя зрони́ли.
<p>10 Нині воскре́сну, говорить Госпо́дь, нині просла́влюсь, нині буду возне́сений!
<p>11 Заваготі́єте сіном, стерню́ ви породите; дух ваш — огонь, який вас пожере́.
<p>12 І стануть наро́ди за місце палі́ння вапна́, за терни́ну потя́ту, і будуть огнем вони спа́лені.
<p>13 Почуйте, далекі, що Я був зробив, і пізнайте, близькі́, Мою силу!
<p>14 Затривожились грішні в Сіоні, <i>і</i> тре́пет безбожних обняв. „Хто з нас ме́шкатиме при жеру́щім огні? Хто з нас ме́шкати буде при вічному огнищі?“
<p>15 Хто хо́дить у правді й говорить правдиве, хто бри́диться зи́ском насилля, хто долоні свої випоро́жнює, щоб хабара́ не тримати, хто ухо своє затикає, щоб не чути про кровопроли́ття, і зажмурює очі свої, щоб не бачити зла, —
<p>16 той перебуватиме на високо́стях, ске́льні твердині — його недоступна оселя, його хліб буде да́ний <i>йому</i>, вода йому <i>за́вжди</i> запе́внена!
<p>17 Твої очі побачать Царя в Його пишній красі́, будуть бачити землю далеку.
<p>18 Твоє серце розду́мувати буде про страх: Де Той, Хто рахує? Де Той, Хто <i>все</i> важить? Де Той, Хто обчи́слює ба́шти?
<p>19 <i>Уже</i> не побачиш наро́ду зухвалого, народу глибокомо́вного, якого не можна було б розібрати, незрозумілоязи́кого, якого не можна було б зрозуміти.
<p>20 Подивись на Сіон, на місто наших святкових зібра́нь, — очі твої вгледять Єрусалим, мешка́ння спокійне, скинію ту незруши́му, — кі́лля її не порушаться ввік, а всі шнури її не порвуться.
<p>21 Бо вели́чний Господь для нас тільки ота́м, — місце потоків й просто́рих річо́к, — не ходить по ньому весло́вий байда́к, і міцни́й корабе́ль не пере́йде його.
<p>22 Бо Господь — наш суддя, Господь законода́вець для нас, Господь то наш цар, <i>і</i> Він нас спасе́!
<p>23 Опустилися шну́ри твої, не зміцня́ють підва́лини що́гли своєї, вітри́л не натягують. Тоді будуть ділити награбо́вану здо́бич, і <i>навіть</i> криві грабува́тимуть.
<p>24 І не скаже мешка́нець „Я хворий!“ <i>І</i> про́щені будуть провини наро́ду, що в ньому живе.

<h4>34</h4>
<p>1 Набли́зьтеся, люди, щоб чути, наро́ди ж, послухайте! Хай почує земля та <i>все те</i>, що на ній, вселе́нна й наща́дки її!
<p>2 Господній бо гнів на всі люди, а лютість на все їхнє ві́йсько: Він їх учинив за закля́ття, віддав їх на різь!
<p>3 І їхні побиті розки́дані будуть, а з трупів їхніх зді́йметься смо́рід, розто́пляться го́ри від їхньої кро́ви.
<p>4 І небесні світи́ла усі позника́ють, а небо, як звій книжкови́й, буде зви́нене, і всі його зо́рі попа́дають, як спадає оте виногра́дове листя, й як спадає з фіґо́вниці плід недозрі́лий!..
<p>5 Бо на небі напо́єний меч Мій,— оце він на Едома<f>[43]</f> спускається та на закля́тий народ Мій на суд:
<p>6 меч Господній напо́внився кров'ю, став ситий від лою, від крови теля́т та козлі́в, від лою бара́нячих ни́рок, бо Господу жертва в Боцрі й різани́на велика в едо́мській<f>[43]</f> землі.
<p>7 І бу́йволи зі́йдуть із ними, і телиці з бика́ми, і напо́їться кров'ю їхній край і наси́титься ту́ком їхній порох, —
<p>8 бо <i>це буде</i> день помсти Господньої, рік заплати за за́колот проти Сіону!
<p>9 І перемі́няться в смо́лу пото́ки його, його ж порох — у сірку, і смолою палю́чою стане їхній край,
<p>10 Не погасне вночі ані вдень, дим його підійма́тися буде пові́к, з роду в рід опусто́шений буде, на віки віків не пере́йде по ньому ніхто.
<p>11 І пося́де його пеліка́н та їжа́к, і перебува́тимуть в ньому сова́ та ворона, і над ним Він розтя́гне міри́льного шнура спусто́шення та виска зни́щення.
<p>12 Не буде шляхе́тних у ньому, щоб царство там проголоси́ти, і стануть нічи́м усі князі його.
<p>13 І буде терни́на рости по пала́тах його, кропи́ва й будя́ччя в тверди́нях його, і він стане мешка́нням шака́лів, подвір'ям для стру́сів.
<p>14 І будуть стрічатися <i>там</i> дикі звірі пустинні з гієнами, а польови́к буде кликати друга свого́; Ліліт<f>[44]</f> тільки там заспоко́їться і зна́йде собі відпочи́нок!
<p>15 Там ку́блитись буде скаку́ча гадюка й склада́тиме я́йця, і виси́джувати буде та вигріва́тиме яйця свої. Там теж я́струби будуть збиратись один до одно́го.
<p>16 Пошукайте у книзі Господній й читайте: Із них не забракне ні о́дного, не будуть шукати один о́дного, бо у́ста Його — то вони наказали, а Дух Його — Він їх зібрав!
<p>17 І Він кинув для них жеребка́, а рука Його шнуром міри́льним його поділила для них, і пося́дуть його аж повік, з роду в рід будуть в нім пробува́ти!

<h4>35</h4>
<p>1 Звесели́ться пустиня та пу́ща, і радітиме степ, і зацвіте́, мов троя́нда, —
<p>2 розцвіта́ючи, буде цвісти́ та радіти, буде втіха також та співа́ння, <i>бо</i> да́на йому буде слава Лівану, пишно́та Карме́лу й Саро́ну, — вони бачитимуть славу Господа, велич нашого Бога!
<p>3 Зміцніть руки охля́лі, і підкріпіть спотикли́ві коліна!
<p>4 Скажіть тим, що вони боязли́вого серця: „Будьте міцні́, не лякайтесь! Ось ваш Бог, помста при́йде, <i>як</i> Божа відплата, — Він при́йде й спасе вас!
<p>5 Тоді то розплю́щаться очі сліпим і відчи́няться ву́ха глухи́м,
<p>6 тоді буде скакати криви́й, немов о́лень, і буде співати безмо́вний язик, бо во́ди в пустині заб'ють джерело́м, і потоки в степу́!
<p>7 І місце сухе<f>[45]</f> стане ста́вом, а спра́гнений край — збірнико́м вод джере́льних; легови́ще шакалів, в якім спочивали, стане місцем трости́ни й папі́русу.
<p>8 І буде там бита дорога та путь, і будуть її називати: дорога свята, — не ходитиме нею нечистий, і вона буде належати <i>наро́дові</i> його; не заблу́дить також нерозумний, як буде <i>тією</i> дорогою йти.
<p>9 Не буде там лева, і дика звіри́на не піде на неї, не зна́йдеться там, а будуть ходити <i>лиш</i> ви́куплені.
<p>10 І Господні вику́пленні <i>ве́рнуться</i> та до Сіону зо співом уві́йдуть, і радість дові́чна на їхній голові! Веселість та радість ося́гнуть вони, а журба та зідха́ння втечуть!

<h4>36</h4>
<p>1 І сталося, чотирна́дцятого року царя Єзекії прийшов Санхері́в, цар асирійський, на всі укріплені Юдині міста, та й захопив їх.
<p>2 І послав асирійський цар великого ча́шника<f>[46]</f> з Лахішу до Єрусалиму, до царя Єзекії, з великим ві́йськом, і він став при водово́ді горі́шнього ставу, на битій дорозі поля Валю́шників.
<p>3 І вийшов до нього Еліяким, син Хілкійїн, <i>начальник</i> палати, і писар Шевна, та Йоах, син Асафів, ка́нцлер.
<p>4 І сказав їм великий ча́шник: „Скажіть Єзекії: Отак сказав великий цар, цар асирійський: Що́ це за надія, на яку ти наді́єшся?
<p>5 Чи ду́маєш ти, що слово уст, <i>то вже</i> рада та сила до війни? На ко́го тепер наді́єшся, що збунтувався проти мене?
<p>6 Ось ти наді́явся опе́ртися на оту пола́ману очерети́ну, на Єгипет, що коли хто опира́ється на неї, то вона входить у долоню йому, і продірявлює її. Отакий фараон, цар єгипетський, для всіх, хто наді́ється на нього!
<p>7 А коли ти скажеш мені: Ми наді́ємось на Господа, Бога нашого, <i>то</i> чи ж Він не той, що Єзекія повсо́вував па́гірки його та же́ртівники його, і сказав Юді та Єрусалимові: перед оцим <i>тільки</i> же́ртівником будете вклонятися?
<p>8 А тепер увійди́ но в союз з моїм паном, асирійським царем, і я дам тобі дві тисячі ко́ней, якщо ти зможеш собі дати на них верхівці́в.
<p>9 І як же ти прожене́ш <i>хоч</i> одного намісника з найменших рабів мого пана? А ти собі наді́явся на Єгипет ради колесни́ць та верхівці́в!
<p>10 Тепер же, чи без <i>волі</i> Господа прийшов я на цей край, щоб знищити його? Господь сказав був мені: „Піди на той край та й знищ його!“
<p>11 І сказав Еліяким, і Шевна та Йоах до великого ча́шника: „Говори до своїх рабів по-араме́йському, бо ми розуміємо, і не говори до нас но-юдейському в голос при тих людях, що на мурі“.
<p>12 І сказав великий ча́шник: „Чи пан мій послав мене говорити: ці слова до твого пана та до тебе? Хіба не до цих людей, що сидять на мурі, щоб із вами їсти свій кал та пити свою се́чу?“
<p>13 І став великий ча́шник, і кликнув гучним голосом по-юдейському, і сказав: „Послухайте слів великого царя, царя асирійського!
<p>14 Так сказав цар: Нехай не ду́рить вас Єзекі́я, бо він не зможе врятува́ти вас!
<p>15 І нехай не запевня́є вас Єзекія Господом, говорячи: Рятуючи, врятує вас Господь, <i>і</i> не буде да́но цього міста в руку царя асирійського.
<p>16 Не слухайте Єзекі́ї, бо так сказав цар асирійський: „Примиріться зо мною, та й вийдіть до мене, та й їжте кожен свій виноград та кожен фіґу свою, і пийте кожен воду зо своєї ко́панки,
<p>17 аж поки я не прийду́ й не візьму́ вас до кра́ю <i>такого ж</i>, як ваш край, до кра́ю збіжжя та виноградного соку, до краю хліба та виноградників.
<p>18 Щоб не намовив вас Єзекі́я, говорячи: Господь порятує нас! Чи врятували боги́ тих наро́дів, кожен свій край від руки асирійського царя?
<p>19 Де боги́ Хамату та Арпаду? Де боги Сефарваїму? І чи врятували вони Самарі́ю від моєї руки?
<p>20 Котри́й з-поміж усіх богі́в цих країв урятував свій край від моєї руки, — то невже ж Господь урятує Єрусалим від моєї руки?“
<p>21 І мовчали вони, і не відповіли́ ані сло́ва, бо це <i>був</i> нака́з царя, що сказав „Не відповідайте йому́!“
<p>22 І прийшов Еліяки́м, син Хілкійїн, <i>начальник</i> палати, і писар Шевна, і Йоах, Асафів син, канцлер, з розде́ртими ша́тами, до Єзекії, і доне́сли йому слова́ великого ча́шника.

<h4>37</h4>
<p>1 І сталося, як почув <i>це</i> цар Єзекія, то розде́р свої ша́ти та накрився вере́тою, і ввійшов до Господнього дому,
<p>2 І послав він Еліякима, <i>керівника́</i> пала́ти, і писаря Шевну, та старши́х із священиків, покритих вере́тами, до пророка Іса́ї, Амосового сина.
<p>3 І сказали вони до нього: „Так сказав Єзекія: Цей день — <i>це</i> день горя й карта́ння та наруги! Бо підійшли́ діти аж до виходу утро́би, та немає сили породи́ти!
<p>4 Може почує Господь, Бог твій, слова великого чашника, що його послав асирійський цар, пан його, на образу Живого Бога, і Господь, Бог твій, покарає за слова, які чув, а ти принесе́ш молитву за решту, <i>що</i> ще знахо́диться“.
<p>5 І прийшли раби царя Єзекії до Ісаї.
<p>6 І сказав їм Іса́я „Так скажете вашому панові: Так сказав Господь: Не бійся тих слів, що почув ти, якими ображали Мене слуги асирійського царя.
<p>7 Ось Я дам в нього духа, і він почує звістку, і ве́рнеться до свого кра́ю. І Я вражу́ його́ мечем у його кра́ї!“
<p>8 І вернувся великий чашник, і знайшов асирійського царя, що воював проти Лівни, бо почув, що той рушив із Лахішу.
<p>9 І він почув про Тіргаку, царя етіопського, таке: „Він вийшов воювати з тобою!“ І почув вій, і послав послів до Єзекії, говорячи:
<p>10 „Так скажете до Єзекії, Юдиного царя, говорячи: Нехай не зво́дить тебе Бог твій, на Якого ти наді́єшся, кажучи: Не буде да́ний Єрусалим у руку асирійського царя.
<p>11 Ось ти чув, що́ зробили асирійські царі всім края́м, щоб учинити їх закляттям, а ти будеш урятований?
<p>12 Чи їх урятували боги тих наро́дів, яких понищили батьки мої: Ґозана, і Харана, і Рецефа, і синів Едена, що в Телассарі?
<p>13 Де він, цар Хамату, і цар Арпаду, і цар міста Сефарваїму, Гени та Івви?“
<p>14 І взяв Єзекі́я ті листи з руки послів, і прочитав їх, і ввійшов у Господній дім. І Єзекія розгорну́в <i>одно́го листа</i> перед Господнім лицем.
<p>15 І Єзекія молився перед Господнім лицем, говорячи:
<p>16 „Господи Саваоте, Боже Ізраїлів, що сидиш на Херувимах! Ти Той єдиний Бог для всіх царств землі, Ти створи́в небеса́ та землю!
<p>17 Нахили, Господи, ухо Своє та й почуй! Відкрий, Господи, очі Свої та й побач, і почуй всі слова́ Санхеріва, що прислав ображати Живого Бога.
<p>18 Справді, Господи, асирійські царі попусто́шили всі народи та їхні краї.
<p>19 І кинули вони їхніх богів на огонь, бо не боги вони, а тільки чин лю́дських рук, дерево та камінь, і понищили їх.
<p>20 А тепер, Господи, Боже наш, спаси нас від руки його, і нехай знають усі царства землі, що Ти Господь, Бог єдиний!“
<p>21 І послав Іса́я, Амосів син, до Єзекії, говорячи: „Так сказав Господь, Бог Ізраїлів: <i>Я почув те</i>, про що́ ти молився до Мене, про Санхеріва, царя асирійського.
<p>22 Ось те слово, яке Господь говорив про нього: Гордує тобою, сміється із тебе діви́ця, сіонська дочка́, вслід тобі головою хитає дочка Єрусалиму!
<p>23 Кого лаяв ти та обража́в, і на ко́го пови́щив ти голос та вго́ру підніс свої очі? На Святого Ізраїлевого!
<p>24 Через рабів своїх Господа ти обража́в та казав: Із бе́зліччю своїх колесниць я вийшов на го́ри високі, на бо́ки Лівану, і позру́бую ке́дри високі його, добі́рні його кипари́си, і зберу́сь на вершо́к його височини́, — в гущину́ його са́ду,
<p>25 я копаю та п'ю <i>чужу</i> воду, і стопо́ю своєї ноги́ повису́шую я всі єгипетські рі́ки!
<p>26 Хіба ти не чув, що відда́вна зробив Я оце, що за днів старода́вніх Я це був створив? Тепер же спрова́див Я це, що ти нищиш міста́ поукріплювані, на купу румо́вищ <i>обе́ртаєш</i> їх.
<p>27 А ме́шканці їхні — безсилі, настра́шені та побенте́жені, вони стали, <i>як</i> зі́лля оте польове́, <i>мов</i> трава зелені́юча, <i>як</i> трава на даха́х, <i>як</i> попа́лене збіжжя, яке не доспіло.
<p>28 І сиді́ння твоє, і твій вихід та вхід твій Я знаю, і твоє проти Ме́не обу́рення.
<p>29 За твоє проти Ме́не обу́рення, що горди́ня твоя надійшла до вух Моїх, то на ні́здрі твої Я сере́жку приві́шу, а вуди́ло Моє — в твої у́ста, і тебе поверну́ Я тією дорогою, якою прийшов ти!
<p>30 А оце тобі знак: їжте цього року збіжжя самосі́йне, а другого року саморо́сле, а третього року — сійте та жніть, і садіть виноградники, та й їжте їхній плід.
<p>31 А врято́ване Юдиного дому, що лишилося, пу́стить корі́ння додо́лу, і свого плода́ дасть уго́ру.
<p>32 Бо з Єрусалиму ви́йде позостале, а рештки — з гори Сіон. Ревність Господа Саваота зробить це.
<p>33 Тому так сказав Господь про асирійського царя: Він не вві́йде до міста цього́, і туди він не кине стріли́, і щито́м її не попере́дить, і ва́ла на нього не ви́сипле.
<p>34 Якою дорогою при́йде, <i>то</i> нею <i>й</i> пове́рнеться, у місто ж оце він не вві́йде, — говорить Господь!
<p>35 І це місто Я обороню́ на спасі́ння його ради Себе та ради Давида, Мого раба!“
<p>36 І вийшов Ангол Господній, і забив в асирійському табо́рі сто й вісімдеся́т і п'ять тисяч. І повставали рано вранці, аж ось — усі тіла́ ме́ртві.
<p>37 А Санхері́в, асирійський цар, рушив та й пішов, і вернувся, й осівся в Ніневі́ї.
<p>38 І сталося, коли він молився в домі Нісхора, свого бога, то сини його Адраммелех та Шар'ецер убили його мечем, а самі втекли до кра́ю Арарат. А замість нього зацарював син його Есар-Хаддон.

<h4>38</h4>
<p>1 Тими днями смерте́льно захворі́в був Єзекі́я. І прийшов до нього Ісая, Амосів син, пророк, і сказав до нього: „Так сказав Господь: Заряди́ своєму до́мові, бо ти вмираєш і не будеш жити“.
<p>2 І відвернув Єзекія обличчя своє до стіни, і помолився до Господа,
<p>3 та й сказав: „О, Господи, згадай же, що я ходив перед обличчям Твоїм правдою та цілим серцем, і робив я добре в оча́х Твоїх!“ І заплакав Єзекія ревним плачем!
<p>4 І було Господнє слово до Ісаї, говорячи:
<p>5 „Іди й скажеш до Єзекії: Так сказав Господь, Бог батька твого Давида: Почув Я молитву твою, побачив Я сльозу́ твою ! Ось Я додаю до днів твоїх п'ятнадцять літ,
<p>6 і з руки асирійського царя врятую тебе та це місто, й обороню це місто.
<p>7 І оце тобі знак від Господа, що Господь зробить ту річ, про яку говорив:
<p>8 ось я вертаю тінь ступеня́, що від сонця зійшла на ступе́ні Ахазові,<f>[47]</f> назад на десять ступені́в“. І вернулося сонце на десять ступені́в тими ступе́нями, якими зійшло було.
<p>9 Ось писа́ння Єзекії, Юдиного царя, коли він був захво́рів та видужав з своєї хвороби:
<p>10 „Я сказав був: Опі́вдні днів своїх відійду́ до шео́лових брам, решти ро́ків своїх я не ма́тиму.
<p>11 Я сказав: Не побачу я Господа, Господа в кра́ї живих, уже між мешка́нцями царства померлих не побачу люди́ни.
<p>12 Домі́вка моя <i>вже</i> розі́брана, і від мене віді́брана, немов той пасту́ший наме́т; я життя своє зви́нув, мов ткач, — від осно́ви мене Він віді́рве, покі́нчить мене з дня до ночі.
<p>13 Я кричав аж до ра́нку... Він, як лев, поторо́щить всі кості мої, з дня до ночі покі́нчить зо мною...
<p>14 Пищу́ я, мов ла́стівка <i>чи</i> жураве́ль, воркочу́, мов той голуб; зани́діли очі мої, <i>визираючи</i> до високо́сти. Господи, прича́влений я, — поручися за мене!
<p>15 Що маю сказати? А <i>що</i> Він сказав був мені, те й вчинив. Тихо змандру́ю всі лі́та свої через гі́ркість моєї душі!
<p>16 Господи, на них, <i>на словах Твоїх</i>, жи́тимуть <i>люди</i>, і в усьо́му цьому́ життя моєї душі, — уздоро́в же мене й оживи́ Ти мене!
<p>17 Ось терпі́ння це вийшло мені на добро, Ти стримав від гро́бу гниття́ мою душу, бо Ти кинув за спи́ну<f>[48]</f> Свою всі гріхи мої,
<p>18 бо не буде ж шео́л прославля́ти Тебе, смерть не буде Тебе вихваля́ти. Не мають надії на правду Твою ті, хто схо́дить до гро́бу.
<p>19 Живий, <i>тільки</i> живий — Тебе сла́вити буде, як я <i>ось</i> сьогодні, батько синам<f>[49]</f> розголо́сить про правду Твою!
<p>20 Господь на спасі́ння мені, і ми будем співати пісноспі́ви свої у домі Господнім по всі́ дні мого життя!“
<p>21 А Ісая сказав: „Нехай ві́зьмуть грудку фіґ, і нехай розітру́ть на тому гнояку́, — і видужає!<f>[50]</f>
<p>22 А Єзекія промовив: „Який знак, що я ввійду́ до Господнього дому?<f>[51]</f>

<h4>39</h4>
<p>1 Того ча́су послав Меродах-Бал'адан, син Бал'аданів, вавилонський цар, листи та дару́нка до Єзекії, бо прочув був, що той захво́рів та ви́дужав.
<p>2 І радів ними Єзекія, і показав їм скарбни́цю свою, — срібло, і золото, і па́хощі, і добру оли́ву, і всю зброївню свою, і все, що знахо́дилося в його скарбницях. Не було речі, якої не показав би їм Єзекія в домі своїм та в усім володі́нні своїм.
<p>3 І прийшов пророк Ісая до царя Єзекії та й сказав до нього: „Що́ говорили ці люди? І звідки вони прийшли до тебе?“ А Єзекія сказав: „Вони прийшли до мене з дале́кого кра́ю, з Вавилону“.
<p>4 І той сказав: „Що́ вони бачили в до́мі твоїм?“ І Єзекія сказав: „Усе, що́ в домі моїм, вони бачили, — не було речі, якої не показав би я їм у скарбни́цях своїх.“
<p>5 І сказав Ісая до Єзекії: „Послухай <i>же</i> сло́ва Го́спода Савао́та:
<p>6 Ось прихо́дять дні, і все, що́ в домі твоєму, і що́ були зібрали батьки́ твої аж до цього дня, буде ви́несене аж до Вавилону. Нічого не позоста́неться, говорить Господь...
<p>7 А з синів твоїх, що вийдуть із тебе, яких ти поро́диш, заберуть, — і вони будуть е́внухами в палатах вавилонського царя!“
<p>8 І сказав Єзекія до Ісаї: „Добре Господнє слово, яке ти сказав!“ І поду́мав собі: „Так, мир та безпе́ка буде за моїх днів!“

<h4>40</h4>
<p>1 Утіша́йте, втіша́йте наро́да Мого́, говорить ваш Бог!
<p>2 Промовляйте до серця Єрусалиму, і закли́чте до нього, що ви́повнилась його доля тяжка́, що вина йому ви́бачена, що він за свої всі гріхи вдвоє взяв з руки Господа!
<p>3 Голос кли́че: На пустині вготу́йте дорогу Господню, в степу ви́рівняйте битий шлях Богу нашому!
<p>4 Хай піді́йметься всяка доли́на, і хай зни́зиться всяка гора́ та підгі́рок, і хай стане круте́ за рівни́ну, а па́сма гірські́ — за доли́ну!
<p>5 І з'я́виться слава Господня, і разом побачить <i>її</i> кожне тіло, бо у́ста Господні <i>оце</i> прорекли́!
<p>6 Голос кли́че: „Звіща́й!“ Я ж спитав: „Про що буду звіща́ти? Всяке тіло — трава, всяка ж слава — як цвіт польови́й:
<p>7 трава засихає, <i>а</i> квітка зів'я́не, як по́дих Господній пові́є на неї! Справді, наро́д — то трава:
<p>8 Трава засихає, <i>а</i> квітка зів'я́не, Слово ж нашого Бога пові́ки стоя́тиме!
<p>9 На го́ру високу зберися собі, благові́снику Сіону, свого голоса сильно підви́щ, благові́снику Єрусалиму! Підви́щ, не лякайся, скажи містам Юди: Ось Бог ваш!
<p>10 Ось при́йде Господь, Бог, як сильний, і буде раме́но Його панувати для Ньо́го! Ось із Ним нагоро́да Його, а перед обличчям Його — відпла́та Його.
<p>11 Він ота́ру Свою буде па́сти, як Па́стир, раме́ном Своїм позбирає ягня́та, і на лоні Своє́му носи́тиме <i>їх</i>, дійнякі́в же прова́дити буде!
<p>12 Хто во́ди помі́ряв своєю долонею, а п'я́дею ви́міряв небо, і трети́ною міри обняв пил землі, і гори ті зва́жив ваго́ю, а взгі́р'я — шалька́ми?
<p>13 Хто Господнього Духа збагну́в, і <i>де́</i> та люди́на, що ради свої подава́ла Йому́?
<p>14 З ким ра́дився Він, і той напоу́мив Його, та навчав путі пра́ва, і пізна́ння навчив був Його, і Його напоу́мив дороги розумної?
<p>15 Таж наро́ди — як кра́пля з відра́, а важать — як порох на ша́льках! Таж Він острови́ підіймає, немов ту пили́нку!
<p>16 І Ливана не ви́стачить на запалі́ння <i>жерто́вне</i>, не стане й звір'я́ його на цілопа́лення!
<p>17 Насу́проти Нього всі люди — немов би ніщо́, порахо́вані в Нього марно́тою та порожне́чею.
<p>18 І до ко́го вподо́бите Бога, і подобу яку ви поста́вите по́руч із Ним?
<p>19 Ма́йстер божка́ відлива́є, золота́р же його криє золотом, та виливає <i>йому</i> срібляні́ ланцюжки́.<f>[52]</f>
<p>20 Убогий на да́ра такого бере собі дерево, що не гниє́, розшукує впра́вного ма́йстра, щоб поставив божка́, який не захита́ється.
<p>21 Хіба ви не знаєте, чи ви не чули, чи вам не спові́щено зда́вна було́, чи ви не зрозуміли підва́лин землі?
<p>22 Він Той, Хто сидить понад кру́гом землі, а мешка́нці її — немов та сарана́. Він небо простя́г, мов ткани́ну тонку́, і розтягнув Він його, мов наме́та на ме́шкання.
<p>23 Він Той, Хто князі́в оберта́є в ніщо́, робить су́ддів землі за марно́ту:
<p>24 вони не були ще поса́джені, і не були ще посі́яні, і пень їхній в землі ще не закоріни́вся, та як тільки на них Він дмухну́в, вони повсиха́ли, і буря поне́сла їх, мов ту солому!
<p>25 І до кого Мене́ прирівня́єте, і йому́ буду рівний? говорить Святий.
<p>26 Підійміть у височину́ ваші очі й побачте, хто те <i>все</i> створи́в? Той, Хто зо́рі виво́дить за їхнім числом <i>та</i> кличе ім'я́м їх усіх! І ніхто не загу́биться через всесильність та всемогу́тність Його́.
<p>27 По́що говориш ти, Якове, і кажеш, Ізраїлю: „Закрита доро́га моя перед Господом, і від Бога мого відійшло́ моє право“.
<p>28 Хіба ж ти не знаєш, або ти не чув: Бог відві́чний — Господь, що кі́нці землі Він створи́в? Він не зму́чується та не вто́млюється, і не збагне́нний розум Його.
<p>29 Він зму́ченому дає силу, а безси́лому — міць.
<p>30 І пому́чаться хлопці й пото́мляться, і юнаки́ спотикну́тись — спіткну́ться,
<p>31 а ті, хто наді́ю склада́є на Господа, силу відно́влять, кри́ла піді́ймуть, немов ті орли́, будуть бігати — і не пото́мляться, будуть ходити — і не пому́чаться!

<h4>41</h4>
<p>1 Послу́хайте мовчки Мене, острови́, а наро́ди, чекайте навча́ння Мого! Хай піді́йдуть і скажуть: Приступі́мо <i>всі</i> ра́зом на су́д!
<p>2 Хто зо сходу того пробуди́в, що його супрово́дить в ході́ перемога? Він наро́ди дає перед ним та царів на топта́ння, <i>їхнього</i> меча оберта́є на порох, його лука — в солому розві́яну.
<p>3 Він жене їх, спокійно доро́гою йде, якою він не перехо́див нога́ми своїми.
<p>4 Хто вчинив та зробив це? Той, хто роди покликав відда́вна: Я, Господь, перший, і з останніми Я той же Самий!
<p>5 Бачили <i>це</i> острови́ та жаха́лися, кі́нці землі трипоті́ли, набли́жувались та прихо́дили.
<p>6 Один о́дному допомагає і гово́рить до брата свого́: „Будь міцни́й!“<f>[53]</f>
<p>7 І підбадьо́рує ма́йстер золотаря́, а той, хто молотом гла́дить, того, хто б'є на кова́длі, <i>і</i> каже про спо́єння: Добре воно! і його змі́цнює цвяхами, щоб не хита́лось.<f>[53]</f>
<p>8 Та ти, о Ізраїлю, рабе Мій, Якове, що <i>Я</i> тебе ви́брав, насі́ння Авраама, друга Мого,
<p>9 ти, якого Я взяв був із кі́нців землі та покликав тебе із окра́їн її, і сказав був до тебе: Ти раб Мій, Я вибрав тебе й не відки́нув тебе,
<p>10 не бійся, з тобою бо Я, і не озирайсь, бо Я Бог твій! Зміцню́ Я тебе, і тобі поможу́, і прави́цею правди Своєї тебе Я підтри́маю.
<p>11 Отож, засоро́мляться та зніякові́ють усі проти тебе запа́лені, стануть нічим та погинуть твої супроти́вники.
<p>12 Шукатимеш їх, але їх ти не зна́йдеш, своїх супроти́вників; стануть нічим та марно́тою ті, хто прова́дить війну проти те́бе.
<p>13 Бо Я — Господь, Бог твій, що де́ржить тебе за прави́цю й говорить до тебе: Не бійся, — Я тобі поможу́!
<p>14 Не бійся, ти Яковів че́рве, ти жме́нько Ізраїлева: Я тобі поможу́, говорить Господь, і твій Викупи́тель — Святий Ізраїлів!
<p>15 Ось зроблю Я тебе молота́ркою го́строю, ново́ю, зубча́стою, — помоло́тиш ти го́ри та <i>їх</i> поторо́щиш, а підгі́рки поло́вою вчиниш!
<p>16 Перевієш їх ти, й вітер їх рознесе́, і буря їх розпоро́шить, і ти будеш утіша́тися Господом, будеш хвали́тись Святим Ізраїлевим.
<p>17 Убогі та бідні шукають води, та нема, язик їхній від пра́гнення висох, — Я, Господь, <i>і</i> їх ви́слухаю, Бог Ізраїлів, не лишу́ їх!
<p>18 Я ріки відкрию на лисих гора́х, а джере́ла — посе́ред долин, оберну́ Я пустиню на о́зеро во́дне, а землю суху́ — на джере́ла!
<p>19 На пустиню дам ке́дра, ака́цію, ми́рта й масли́ну, поста́влю Я ра́зом в степу́ кипари́са <i>та</i> я́вора й бука,
<p>20 щоб ра́зом побачили й знали, і пересві́дчились та зрозумі́ли, що Господня рука це зроби́ла, і створив це Святий Ізраїлів!
<p>21 Принесіть свою справу, говорить Господь, припрова́дьте <i>Мені́</i> свої до́кази, каже Цар Яковів.
<p>22 Хай піді́йдуть і хай нам розкажуть, що тра́питься! Ви́ясніть спра́ви минулі, що́ вони є, а ми серце наше на те покладе́мо й пізна́ємо їхній кінець, або сповістіть про майбу́тнє.
<p>23 Розкажіть напере́д про майбутнє, і пізна́ємо ми, що ви бо́ги. Отож, учиніть ви добро́ чи зробіть що лихе́, щоб ми здивува́лись і ра́зом побачили.
<p>24 Та ви менш від нічо́го, і менший ваш чин від марно́ти, — гидо́та, хто вас вибирає!
<p>25 Я з пі́вночі <i>мужа</i> збудив — і прийшов він, зо схід со́нця в Ім'я́ Моє кличе, — і він буде чави́ти князі́в, мов ту грязю́ку, й як ганча́р глину то́пче!
<p>26 Хто сказав <i>це</i> відда́вна, щоб знали те ми, і щоб напере́д ми сказали: „Це правда?“ Та ніхто не сказав, і ніхто не пові́в, і ніхто не почув ваших слів.
<p>27 <i>Я</i> перший <i>сказав</i> до Сіону: Оце, то вони! А Єрусалимові дам благові́сника.
<p>28 І Я дивлюсь, та ніко́го нема, і немає між ними пора́дника, щоб відповіли́, коли їх запита́ю.
<p>29 Тож ніщо́ всі вони, їхні чини — марно́та, вітер та порожне́ча — їхні і́доли!

<h4>42</h4>
<p>1 Оце Слуга<f>[54]</f> Мій, що Я підпира́ю Його, Мій Обра́нець, що Його полюбила душа Моя. Я злив Свого Духа на Ньо́го, <i>і</i> Він правосу́ддя наро́дам пода́сть.
<p>2 Він не буде кричати, і кли́кати не буде, і на ву́лицях чути не дасть Свого го́лосу.
<p>3 Він очерети́ни надло́мленої не доло́мить, і ґнота тлі́ючого не пога́сить, буде суд видавати за правдою.
<p>4 Не вто́миться Він, і не знемо́жеться, поки при́суду не покладе на землі, і будуть чекати Зако́на Його острови́.
<p>5 Говорить отак Бог, Господь, що створив небеса́ і їх розтягну́в, що землю простя́г та <i>все</i> те, що із неї вихо́дить, що наро́дові на ній Він диха́ння дає, і духа <i>всім</i> тим, хто ходить по ній.
<p>6 Я, Господь, покли́кав Тебе в справедли́вості, і буду міцно трима́ти за ру́ки Тебе, і Тебе берегти́му, і дам Я Тебе заповітом наро́дові, за Світло пога́нам,
<p>7 щоб очі відкрити незрячим, щоб ви́вести в'я́зня з в'язни́ці, <i>а</i> з темни́ці — <i>тих</i> ме́шканців те́мряви!
<p>8 Я Господь, — оце Йме́ння Моє, і іншому слави Своєї не дам, ні хва́ли Своєї божка́м.
<p>9 Речі давні прийшли ось, нові́ ж Я пові́м, дам почу́ти вам про них, поки ви́ростуть.
<p>10 Заспівайте для Господа пісню нову́, від кра́ю землі Йому хва́лу! Нехай шумить море, і все, що є в ньо́му, острови́ та їхні ме́шканці!
<p>11 Хай голосно кличуть пустиня й міста́ її, осе́лі, що в них проживав Кеда́р! Хай виспі́вують ме́шканці скелі, хай кричать із верши́ни гірсько́ї!
<p>12 Нехай Го́споду честь віддаду́ть, і на острова́х Його славу звіща́ють!
<p>13 Господь ви́йде, як ли́цар, розбу́дить завзя́ття <i>Своє</i>, як воя́к, піді́йме Він окрик та буде кричати, — переможе Своїх ворогів!
<p>14 Я відві́ку мовчав, мовчазни́й був <i>та</i> стри́мувався, <i>а тепер</i> Я крича́тиму, мов породі́лля! буду тя́жко зідхати й хапа́ти повітря!
<p>15 Спусто́шу Я го́ри й підгі́рки, і всі їхні зілля́ посушу́, і річки́ оберну́ в острови́, і стави́ повису́шую!
<p>16 І Я попрова́джу незрячих дорогою, якої не знають, стежка́ми незна́ними їх поведу́, оберну́ перед ними темно́ту на світло, а нері́вне — в рівни́ну. Оце речі, які Я зроблю́, і їх не поки́ну!
<p>17 Відсту́плять наза́д, посоро́мляться со́ромом ті, хто надію склада́в на божка́, хто бовва́нам казав: Ви наші боги!
<p>18 Почуйте, глухі, а незря́чі, прозрі́те, щоб бачити!
<p>19 Хто сліпий, як не раб Мій, а глухий, як посол Мій, що Я посилаю його́? Хто сліпий, як дові́рений, і сліпий, як раб Господа?
<p>20 Ти бачив багато, але не зберіг, мав ву́ха відкри́ті, але́ не почув.
<p>21 Господь захоті́в був <i>того</i> ради правди Своєї, збільши́в та просла́вив Зако́на.
<p>22 Але він наро́д попусто́шений та поплюндро́ваний: усі вони по пече́рах пов'я́зані та по в'язни́цях похо́вані; стали вони за грабі́ж, і немає визво́льника, <i>за</i> здобич, й немає того, хто б сказав: Поверни́!
<p>23 Хто з вас ві́зьме оце до вух, на майбутнє почує й послу́хає?
<p>24 Хто Якова дав на здобич, а Ізраїля грабіжника́м? Хіба ж не Госпо́дь, що ми проти Нього грі́шили були́ і не хотіли ходи́ти путя́ми Його, а Зако́на Його ми не слу́хали?
<p>25 І Він ви́лив на нього жар гніву Свого́ та наси́лля війни, що палахкоті́ло навко́ло його, — та він не пізна́в, і в ньому горіло воно, — та не брав він до се́рця <i>цього́</i>!

<h4>43</h4>
<p>1 А тепер отак каже Госпо́дь, що створив тебе, Якове, і тебе вформува́в, о Ізраїлю: Не бійся, бо Я тебе ви́купив, Я покли́кав ім'я́ твоє. Мій ти!
<p>2 Коли перехо́дитимеш через во́ди, Я буду з тобою, а через річки́ — не зато́плять тебе, коли будеш огонь перехо́дити, — не попече́шся, і не буде пали́ти тебе <i>його</i> по́лум'я.
<p>3 Бо Я — Господь, Бог твій, Святий Ізраїлів, твій Спаси́тель! Дав Я на ви́куп за тебе Єгипта, Етіопію й Севу замість те́бе.
<p>4 Через те, що ти став дороги́й в Моїх о́чах, шано́ваний став, й Я тебе покоха́в, то людей замість тебе відда́м, а наро́ди — за душу твою.
<p>5 Не бійся, бо Я ж із тобою! Зо сходу згрома́джу насі́ння твоє, і з заходу тебе позбира́ю.
<p>6 Скажу пі́вночі: Дай, а до пі́вдня: Не стри́муй! Поприводь ти синів моїх зда́лека, а до́чки мої — від окра́їн землі,
<p>7 <i>і</i> кожного, хто тільки зветься Іме́нням Моїм, і кого Я на славу Свою був створи́в, кого вформува́в та кого Я вчини́в.
<p>8 Приведи ти наро́да сліпого, хоч очі він має, і глухих, хоч ву́ха в них є!
<p>9 Нехай ра́зом зберуться всі лю́ди і наро́ди згрома́дяться: хто́ поміж ними розка́же про це, і хто розпові́сть про минуле? Нехай дадуть сві́дків своїх — і опра́вдані бу́дуть, і хай вони чують та скажуть: <i>Це</i> правда!
<p>10 Ви сві́дки Мої, говорить Господь, та раб Мій, якого Я ви́брав, щоб пізнали й Мені ви пові́рили, та зрозумі́ли, що це Я. До Мене не зро́блено Бога, і не буде <i>цього</i> по Мені!
<p>11 Я, Я Господь, і крім Мене немає Спаси́теля!
<p>12 Я розказав, і споміг, і звісти́в, і <i>Бога</i> чужого немає між вами, ви ж сві́дки Мої, — говорить Господь, — а Я Бог!
<p>13 І Я зда́вна Той Самий, і ніхто не врятує з Моєї руки́,- як <i>що</i> Я вчиню́, то хто це перемі́нить?
<p>14 Так говорить Господь, ваш Відкупи́тель, Святий Ізраїлів: Ради вас Я послав у Вавилон, і зганя́ю усіх втікачі́в, а халде́їв — кораблі їх уті́хи.
<p>15 Я Господь, ваш Святий, Творе́ць Ізраїля, Цар ваш!
<p>16 Так говорить Госпо́дь, що дорогу на морі дає, а сте́жку — в могутній воді,
<p>17 що ви́провадив колесни́цю й коня, ві́йсько та силу, що ра́зом лягли́ <i>і</i> не встали, зотліли, як льон, — <i>та</i> пога́сли.
<p>18 Не згадуйте <i>вже</i> про минуле, і про давнє не ду́майте!
<p>19 Ось зроблю́ Я нове́, тепер ви́росте. Чи ж про це ви не знаєте? Теж зроблю́ Я дорогу в степу́, <i>а</i> в пустині — річки́.
<p>20 Буде сла́вити Мене польова́ звірина́, шака́ли та стру́сі, бо воду Я дам на степу́, <i>а</i> в пустині річки́, щоб напува́ти наро́д Мій, вибра́нця Мого́.
<p>21 Цей наро́д Я Собі вформува́в, — він буде звіщати про славу Мою.
<p>22 Та Мене ти не кли́кав, о Якове, не змага́вся за Мене, Ізраїлю.
<p>23 Ти Мені не приво́див ягня́т цілопа́лень своїх, і своїми жертвами не шанував ти Мене... Я тебе не си́лував, щоб прино́сити жертву хлібну, і кади́лом не мучив тебе.
<p>24 Очере́ту <i>запа́шного</i> не купував ти за срі́бло Мені, і не напува́в ти Мене лоєм жертов своїх, — тільки своїми гріхами Мене ти турбува́в <i>та</i> своїми провинами му́чив Мене!
<p>25 Я, Я є Той, Хто стира́є провини твої ради Себе, а гріхів твоїх не пам'ята́є!
<p>26 Пригадай ти Мені — і суді́мося ра́зом, розкажи́ ти <i>Мені</i>, щоб тобі оправда́тись!
<p>27 Твій ба́тько був перший згрішив, і відпа́ли від Мене твої посере́дники,
<p>28 тому́ Я позбавив <i>свяще́нства</i> священиків, і Якова дав на прокля́ття, і на знева́гу — Ізраїля!

<h4>44</h4>
<p>1 А тепер ось послухай, о Якове, рабе Мій, та Ізраїлю, якого Я ви́брав.
<p>2 Так говорить Госпо́дь, що тебе учини́в і тебе вформував від утро́би, <i>і</i> тобі помагає: Не бійся, рабе Мій, Якове, і Єшуру́не,<f>[55]</f> якого Я ви́брав!
<p>3 Бо ви́ллю Я воду на спра́гнене, а теку́чі <i>пото́ки</i> на суході́л, — виллю Духа Свого на насі́ння твоє, а благослове́ння Моє на наща́дків твоїх,
<p>4 і будуть вони вироста́ти, немов між траво́ю, немов ті топо́лі при во́дних пото́ках!
<p>5 Цей буде казати: Я Госпо́дній, а той зватиметься йме́нням Якова, інший напише своєю рукою: для Господа <i>я</i>, і буде зватися йме́нням Ізраїля.
<p>6 Так говорить Господь, Цар Ізраїлів та Викупи́тель його, Господь Савао́т: Я перший, і Я останній, і Бога нема, окрім Ме́не!
<p>7 І хто зветься, як Я? Хай розкаже про те, й хай звісти́ть те Мені з того ча́су, коли Я закла́в у давни́ні наро́д, і хай нам розкаже майбу́тнє й прийде́шнє.
<p>8 Не бійтеся та не лякайтесь! Хіба зда́вна Я не розповів був тобі й не звісти́в? А ви свідки Мої! Чи є Бог, окрім Ме́не? І Скелі<f>[56]</f> немає, не знаю ні жо́дної!
<p>9 Всі, що роблять бовва́нів, — марно́та вони, і їхні улю́бленці не помагають, а сві́дками <i>того</i> самі́: не бачать вони та не знають, щоб застида́тись!
<p>10 Хто бога зробив та і́дола ви́лив, що він не помагає?
<p>11 Тож дру́зі його посоро́млені будуть усі, майстрі ж — вони <i>тільки</i> з людей. Хай вони всі зберу́ться та стануть: вони поляка́ються та посоро́мляться ра́зом!
<p>12 Коваль <i>тне</i> з заліза сокиру, і в горю́чім вугі́ллі працює, і формує <i>божка́</i> молотка́ми та робить його своїм сильним раме́ном, а <i>при тім</i> той голодний й безсилий, не п'є води й му́читься.
<p>13 А те́сля витя́гує шну́ра, визна́чує шти́фтом його, <i>того ідола</i>, ге́мблями робить його та окре́слює ци́ркулем це, і робить його на подо́бу люди́ни, як розкішний зразо́к чоловіка, щоб у домі поста́вити.
<p>14 Настинає кедри́н він собі, і візьме гра́ба й ду́ба, і міцне́ собі ви́кохає між лісни́ми дере́вами, я́сен поса́дить, а до́щик виро́щує.
<p>15 І стане люди́ні <i>оце все</i> на па́ливо, — і ві́зьме <i>частину</i> із того й зогрі́ється, теж підпа́лить <i>в печі́</i> й спече хліб. Також ви́робить бога й <i>йому</i> поклоня́ється, і́долом зробить його́, — і перед ним на коліна впада́є.
<p>16 Половину його він попа́лить в огні, на полови́ні його варить м'ясо та їсть, пече́ню пече́ й насича́ється, також гріється та пригово́рює: „Як добре, — нагрівся, відчу́в я огонь“.
<p>17 А останок його він за бога вчинив, за бовва́на свого, перед ним на колі́на впада́є та кла́няється, йому молиться й каже: „Рятуй же мене, бо ти бог мій!“
<p>18 Не знають і не розуміють вони, бо їхні очі зажму́рені, щоб не побачити, <i>і стверді́ли</i> їхні серця, щоб не розуміти!
<p>19 І не покладе́ він до серця свого́, і немає знання́ ані розуму, щоб проказати: „Половину його попали́в я в огні, і на вугі́ллі його я пік хліб, смажив м'ясо та їв. А решту його за оги́ду вчиню́, — буду кланятися дерев'я́ній колоді?“
<p>20 Він годується попелом! Звело́ його серце обма́нене, — і він не врятує своєї душі, та не скаже: „Хіба не брехня у прави́ці моїй?“
<p>21 Пам'ятай про це, Якове та Ізраїлю, бо ти раб Мій! Я тебе вформував був для Себе рабом, <i>Мій</i> Ізраїлю, — ти не будеш забутий у Мене!
<p>22 Провини твої постира́в Я, мов хма́ру, і немов мря́ку — гріхи твої, — наверни́ся ж до Мене, тебе бо Я ви́купив!
<p>23 Раді́йте, небеса́, бо Господь <i>це</i> зробив; викли́куйте радісно, глиби́ни землі; втішайтеся співом, о го́ри <i>та</i> лісе, та в нім всяке дерево, бо Господь викупив Якова, і просла́вивсь в Ізраїлі!
<p>24 Так говорить Господь, твій Відкупи́тель, та Той, що тебе вформува́в від утро́би: Я, Господь, Той, Хто чи́нить усе: Розтягну́в Я Сам небо <i>та</i> землю втверди́в, — хто <i>при тім був</i> зо Мною?
<p>25 Хто ознаки ламає брехли́вим, і робить безглу́здими чарівникі́в, Хто <i>з нічим</i> мудреці́в відсила́є, і їхні знання́ оберта́є в неро́зум,
<p>26 Хто спо́внює слово Свого раба, і виконує раду Своїх посланці́в, Хто Єрусалимові каже: „Ти будеш засе́лений!“ а юдейським містам: „Забудо́вані будете ви, а руїни його відбуду́ю!“
<p>27 Хто глибі́ні проказує: „Ви́сохни, а річки́ твої Я повису́шую“,
<p>28 Хто до Кіра говорить: „Мій па́стирю“, і всяке Моє пожада́ння він ви́конає та Єрусалимові скаже: „Збудо́ваний будеш!“ а храмові: „Будеш закла́дений!“

<h4>45</h4>
<p>1 Так говорить Госпо́дь до Свого пома́занця Кіра: Я мі́цно тримаю тебе за прави́цю, щоб перед обличчям твоїм повали́ти наро́ди, і з сте́гон царів розв'яжу́ <i>пояси́</i>, щоб відчини́ти двері перед тобою, а брами не будуть зами́кані.
<p>2 Я перед тобою піду́ й повирі́внюю ви́сунене, двері мідні злама́ю і порозбива́ю залізні засуви.
<p>3 І дам тобі ска́рби, <i>що</i> в те́мряві, та бага́тства захо́вані, щоб пізнав ти, що Я — то Господь, Який кличе тебе за йме́нням твоїм, Бог Ізраїлів,
<p>4 ради раба Мого Якова й ради вибра́нця Мого Ізраїля, і кличу тебе твоїм іме́нням, тебе називаю, хоч ти не знаєш Мене.
<p>5 Я — Господь, і нема вже <i>ніко́го</i>, нема <i>іншого</i> Бога, крім Ме́не. Я тебе підпері́зую,<f>[57]</f> хоч ти не знаєш Мене,
<p>6 щоб дізна́лися зо сходу сонця й з заходу, що крім Мене <i>немає</i> нічо́го; Я — Господь, і нема вже <i>ніко́го</i>,
<p>7 <i>Я</i>, що світло форму́ю та те́мність творю́, чиню мир і недолю творю́, Я — Господь, Який робить це все!
<p>8 Спустіть ро́су згори́, небеса́, а із хмар хай спливе́ справедливість! Хай земля відкрива́ється, і хай поро́дить спасі́ння та правду, хай ра́зом ростуть! Я, Господь, це вчинив!
<p>9 Горе тому́, хто з Творце́м своїм сва́риться, черепо́к із земни́х черепкі́в! Чи глина повість ганчаре́ві своєму: „Що робиш?“ а ді́ло його: „Ти без рук!“
<p>10 Горе тому́, хто патя́кає ба́тькові: „Пощо ти пло́диш?“ а жі́нці: „Пощо ти родиш?“
<p>11 Так говорить Господь, Святий Ізраїлів, і Той, Хто його вформува́в: „Питайте Мене про майбу́тнє, <i>а долю</i> синів Моїх й чин Моїх рук позоста́вте Мені!“
<p>12 Я землю вчини́в і створи́в люди́ну на ній, небеса́ Я руками Своїми простя́г і про їхні зо́рі звелів.
<p>13 Я збуди́в його в правді, і зрівня́ю йому всі доро́ги. Він місто Моє побуду́є і відпу́стить вигна́нців Моїх не за ви́куп і не за дару́нка, — говорить Госпо́дь Савао́т.
<p>14 Так говорить Господь: Пра́ця Єгипту й торгі́вля Етіопії та високі севаїтяни пере́йдуть до тебе та бу́дуть твої. Пі́дуть вони за тобою, у кайда́нах пере́йдуть, і будуть вклоня́тись тобі та блага́ти тебе́: „Тільки в те́бе є Бог, і нема більш, нема <i>іншого</i> Бога!“
<p>15 Справді Ти Бог таємни́чий, Бог Ізраїлів, Спаси́тель!
<p>16 Всі вони засоро́мляться й зні́яковіють, майстрі і́долів пі́дуть у соромі ра́зом,
<p>17 Ізраїль <i>же</i> буде спасе́ний від Господа вічним спасі́нням: не будете ви засоро́млені ані знесла́влені аж на вічні віки́!
<p>18 Бо так промовляє Господь, Творець неба. Він той Бог, що землю вформува́в та її вчини́в, <i>і</i> міцно поставив її; не <i>як</i> порожне́чу її створи́в, — на прожива́ння <i>на ній</i> Він її вформува́в. Я — Господь, і нема більше <i>іншого Бога!</i>
<p>19 Я не говорив в укритті́, на темному місці землі. Я не говорив до насі́ння Якова: Шукаєте да́рмо Мене! Я — Господь, — говорю́ справедливість, звіщаю правдиве!
<p>20 Збері́ться й прийді́ть, набли́зьтеся ра́зом, урято́вані <i>всі</i> із поганів! Не знає <i>нічо́го</i>, хто дерево носить, боввана свого, та що мо́литься богові, який не поможе.
<p>21 Розкажіть та набли́зьте, і хай ра́зом нара́дяться: Хто розповів це відда́вна, із давніх часі́в це звісти́в? Чи ж не Я, <i>ваш</i> Госпо́дь? Бож немає вже Бога, крім Ме́не, окрім Мене нема Бога праведного та Спасителя!
<p>22 Зверніться до Мене й спасе́тесь, всі кі́нці землі, бо Я — Бог, і нема більше <i>іншого Бога</i>!
<p>23 Я Собою Самим присяга́в, справедливість із уст Моїх ви́йшла, те слово, яке не пове́рнеться: усяке колі́но вклоня́тися буде Мені, усякий язик присягне́
<p>24 <i>й</i> Мені скаже: Тільки в Господі правда та сила! При́йдуть до Нього та засоро́мляться всі, що на Ньо́го запа́люються.
<p>25 Через Господа усправедли́вляться, і буде просла́влене всяке насіння Ізраїля!

<h4>46</h4>
<p>1 Бел упав на коліна, зігнувся Нево́, — стали і́доли їхні для звіри́ни й худоби. Те, що <i>колись</i> ви носили, накладене, мов той тяга́р на худобу пому́чену.
<p>2 Зігнулися й ра́зом упали вони на коліна; не могли врятува́ти тягара́, і самі до поло́ну пішли.
<p>3 Почуйте Мене, доме Яковів, та ввесь за́лишку дому Ізраїлевого, яких від живота Я підняв, носив від утро́би,
<p>4 і Я буду Той Самий до ста́рости <i>вашої</i>, і до сивини <i>вас</i> носи́тиму, Я вчинив, і Я буду носити, й Я дви́гатиму й поряту́ю!
<p>5 До ко́го Мене ви вподо́бите та прирівня́єте, <i>до кого</i> подібним Мене́ ви учините, щоб схожому бути?
<p>6 Ті, що золото сиплють з киси́, срібло ж важать вагою, вина́ймлюють золотаря́, щоб із того <i>їм</i> бога зробив, <i>і перед ним</i> вони падають та поклоня́ються,
<p>7 носять його на плечі́, підіймають його, і ставлять його на місці його. І стоїть, і з місця свого́ він не рухається; <i>коли ж хто</i> до нього кричить, то він не відпові́сть, і не врятує його від недолі.
<p>8 Пам'ятайте про це та змужні́йте, візьміть <i>це</i> на розум, прови́нники!
<p>9 Пам'ятайте про давнє, відвічне, бо Я Бог, і немає більш Бога, й ніко́го, як Я,
<p>10 що звіщаю кінець від поча́тку, і напере́д — що не сталося <i>ще</i>, і що говорю́: „Мій за́мір відбу́деться, і всяке жада́ння Своє Я вчиню́“,
<p>11 що хижого пта́ха зо схо́ду прикли́кую, з кра́ю далекого мужа Своєї поради! Так, Я сказав — те й спрова́джу, <i>що</i> Я задумав був — теє зроблю́!
<p>12 Почуйте Мене, твердосе́рді, далекі від справедливости!
<p>13 Я Свою справедливість набли́зив, — вона недале́ко, а спасі́ння Моє не припі́зниться, і дам на Сіоні спасі́ння, <i>дам</i> Ізраїлеві Свою ве́лич!

<h4>47</h4>
<p>1 Зійди й сядь у по́рох, о діво, до́чко Вавилону! Сядь на землю, без трону, о до́чко халдеїв! Бо кли́кати більше не будуть на тебе: тенди́тна та ви́пещена!
<p>2 Візьми жо́рна — й муки́ намели́, намі́тку свою відхили́, закача́й но подо́лка <i>та</i> сте́гна відкрий, <i>і</i> бреди́ через рі́ки, —
<p>3 <i>і</i> буде твій сором відкритий, і стид твій покажеться! Я по́мсту вчиню, і не бу́ду щади́ти люди́ни!
<p>4 Наш Відкупитель, Господь Савао́т Йому Йме́ння, Святий Ізраїлів.
<p>5 Сиди мо́вчки й ввійди́ до темно́ти, о до́чко халдеїв, бо кликати більше не будуть тебе: Пані царств!
<p>6 Розлю́тився Я на наро́д Свій, збезче́стив спа́дщину Своєю, та й віддав їх у руку твою. Ти не ви́явила милосердя до них: ти над ста́рцем учинила ярмо́ своє дуже тяжки́м,
<p>7 та й сказала: „Навіки я па́нею бу́ду!“ І до серця собі не взяла́ тих рече́й, не поду́мала про свій кіне́ць.
<p>8 А тепер це послухай, розпе́щена, що безпе́чно сидиш, що гово́риш у серці своїм: „Я, — і більше ніхто! Не буду сидіти вдовою, і не знатиму страти дітей!“
<p>9 Та при́йдуть на тебе несподі́вано те й те в один день, страта дітей та вді́вство, вони в повній мірі на тебе спаду́ть при <i>усій</i> многоті́ твоїх ча́рів, при силі великій твоїх заклина́нь!
<p>10 Ти ж бо надію складала на зло́бу свою, говорила: „Ніхто не побачить мене!“ Звела́ тебе мудрість твоя та знання́ твоє, і сказала ти в серці своїм: „Я, — і більше ніхто!“
<p>11 І при́йде на тебе лихе, що відворожи́ти його ти не зможеш, і на тебе нещастя впаде́, що не зможеш його окупити, і при́йде на тебе рапто́вно спусто́шення, про яке ти не знаєш.
<p>12 Ставай же з своїми закля́ттями та з бе́зліччю ча́рів своїх, якими ти му́чилася від юна́цтва свого́, — може зможеш ти допомогти́, може ти настраха́єш!
<p>13 Змучилась ти від великої кількости рад своїх, — хай же стануть і хай допомо́жуть тобі ті, хто небо розрі́зує, хто до зір придивля́ється, хто прові́щує кожного місяця, що має на те́бе прийти!
<p>14 Ось стали вони, мов солома: огонь їх попа́лить, — не врятують своєї душі з руки по́лум'я, — це не жар, щоб погріти себе, ані по́лум'я, щоб сидіти біля нього.
<p>15 Такими тобі стануть ті, що співпрацюва́ла ти <i>з ними</i>, ворожби́ти твої від юна́цтва твого́, — кожен буде блуди́ти на свій бік, немає <i>нікого</i>, хто б тебе врятував!

<h4>48</h4>
<p>1 Послухайте це, доме Яковів, що зве́тесь іме́нням Ізраїлевим, і що вийшли із Юдиних вод, що кляне́теся Йме́нням Господнім та Бога Ізраїля згадуєте, <i>хоч</i> не в правді та не в справедливості!
<p>2 Бо від міста святого вони прозива́ються та на Бога Ізраїлевого спира́ються, — Йому Йме́ння Госпо́дь Савао́т!
<p>3 Я відда́вна звіща́в про минуле, — із уст Моїх вийшло воно й розповів Я про нього, рапто́вно зробив, — і прийшло.
<p>4 Тому́, що Я знав, що впе́ртий ти є, твоя ж шия — то м'я́зи залізні, а чо́ло твоє — мідяне́,
<p>5 то звіщав Я відда́вна тобі, <i>іще</i> поки прийшло, розповів Я тобі, щоб ти не говорив: „Мій божо́к це зробив, а про це наказав мій бовва́н та мій і́дол“.
<p>6 Ти чув, — перегля́нь усе це; і ви хіба не визнає́те <i>цього́</i>? Тепер розповів Я тобі новини́ й таємни́ці, яких ти не знав.
<p>7 Тепе́р вони ство́рені, а не відда́вна, а пе́ред цим днем ти не чув був про них, щоб не сказати: „Оце я їх знав“.
<p>8 Та не чув ти й не знав, і відда́вна ти не відкривав свого ву́ха, бо Я знав, що напе́вно ти зра́диш, і зва́но тебе від утро́би: пере́вертень.
<p>9 Ради Йме́ння Свого́ Я спиня́ю Свій гнів, і <i>ради</i> слави Своєї Я стри́муюся проти те́бе, щоб не зни́щити тебе.
<p>10 Оце перетопи́в Я тебе, але не як те срі́бло, у го́рні недолі тебе досліди́в.
<p>11 Ради Себе, ради Себе роблю́, бо як буде збезче́щене <i>Йме́ння Моє</i>? А іншому слави Своєї не дам.
<p>12 Почуй Мене, Якове та Ізраїлю, Мій поклика́ний: Це Я, Я перший, також Я останній!
<p>13 Теж рука Моя землю закла́ла, і небо напну́ла прави́ця Моя, — Я закли́чу до них — і вони стануть ра́зом.
<p>14 Зберіться ви всі та й послухайте: Хто́ серед вас розповів був про те? Кого Господь любить, вчи́нить волю Його в Вавилоні, раме́но ж Його на халде́ях.
<p>15 Я, Я говорив і покликав його, спрова́див його, і він на дорозі своїй буде мати пово́дження.
<p>16 Набли́зьтесь до Мене, послухайте це: Споконві́ку Я не говорив потає́мно; від ча́су, як ді́ялось це, Я був там. А тепер послав Мене Господь Бог та Його Дух.
<p>17 Гак говорить Господь, твій Відкупи́тель, Святий Ізраїлів: Я — Господь, Бог твій, що навчає тебе про кори́сне, що провадить тебе по дорозі, якою ти маєш ходити.
<p>18 О, коли б ти прислу́хувався до Моїх заповідей, то був би твій спо́кій, як рі́чка, а твоя справедли́вість, немов морські хвилі!
<p>19 А насі́ння твого було б, як піску́, а наща́дків твого́ живота́ — немов зе́рнят його́, і ви́тяте й ви́гублене не було б твоє йме́ння із-перед обличчя Мого́!
<p>20 Ви́рушіть із Вавилону, втечі́ть від халде́їв, радісним співом звісті́ть, оце розголосі́ть, аж до кра́ю землі рознесіть це, скажіть: Господь викупив раба Свого Якова!
<p>21 І спра́ги не знали вони на пустинях, якими прова́див Він їх: воду з скелі пустив їм, — Він скелю розбив — і вода потекла́!
<p>22 Для безбожних споко́ю немає, говорить Господь.

<h4>49</h4>
<p>1 Почуйте Мене, острови́, і наро́ди здале́ка, і вважайте: Господь із утро́би покликав Мене, Моє Йме́ння згадав з нутра не́ньки Моєї.
<p>2 І Мої у́ста вчинив Він, як той гострий меч, заховав Мене в ті́ні Своєї руки, і Мене вчинив за добі́рну стрілу́, в Своїм сагайдаці́ заховав Він Мене.
<p>3 І до Мене прорік: Ти раб Мій, Ізраїлю, Яким Я просла́влюсь!
<p>4 І Я відповів: Надаре́мно трудивсь Я, на порожне́чу й марно́ту зужив Свою силу: Справді ж з Господом право Моє, і нагоро́да Моя з Моїм Богом.
<p>5 Тепер же промовив Господь, що Мене вформува́в Собі від живота́ за раба́, щоб наверну́ти Собі Якова, і щоб Ізраїль для Нього був зі́браний. І був Я шано́ваний в о́чах Господніх, а Мій Бог стався міццю Моєю.
<p>6 І Він сказав: Того мало, щоб був Ти Мені за раба́, щоб віднови́ти племе́на Якова, щоб вернути врято́ваних Ізраїля, але́ Я вчиню́ Тебе світлом наро́дів, щоб був Ти спасі́нням Моїм аж до кра́ю землі!
<p>7 Так говорить Господь, Відкупи́тель Ізраїлів, Святий його, до пого́рдженого на душі, до обри́дженого від людей, до раба тих воло́дарів: Побачать царі, і князі́ повстають, — і покло́няться ради Господа, що вірний, <i>ради</i> Святого Ізраїлевого, що ви́брав Тебе.
<p>8 Так говорить Господь: За ча́су вподо́бання Я відповів Тобі, в день спасі́ння Тобі допоміг, і стерегти́му Тебе, і дам Я Тебе заповітом наро́дові, щоб край обнови́ти, щоб поділити спа́дки спусто́шені,
<p>9 щоб в'я́зням сказати: „Вихо́дьте“, <i>а</i> тим, хто в темно́ті: „З'яві́ться!“ При дорогах вони будуть па́стися, і по всіх ли́сих горбо́винах їхні пасови́ська.
<p>10 Не будуть голодні вони, ані спра́гнені, і не вдарить їх спе́ка, ні сонце, — бо Той, Хто їх милує, їх попрова́дить і до во́дних джере́л поведе́ їх.
<p>11 І вчиню Я всі го́ри Свої за доро́гу, і піді́ймуться биті шляхи́ Мої.
<p>12 Ось ці зда́лека при́йдуть, а ці ось із пі́вночі й з за́ходу, а ці з кра́ю Сіні́м.
<p>13 Раді́йте, небеса́, звесели́ся ти, земле, ви ж, го́ри, втіша́йтеся співом, бо Госпо́дь звесели́в Свій наро́д, і змилувався над Своїми убогими!
<p>14 І сказав був Сіон:<f>[58]</f> Господь кинув мене́, і Господь мій про ме́не забув.
<p>15 Чи ж жінка забу́де своє немовля́, щоб не пожаліти <i>їй</i> сина утроби своєї? Та коли б вони позабува́ли, то Я не забу́ду про тебе!
<p>16 Отож на долонях Свої́х тебе ви́різьбив Я, твої мури поза́всіди передо Мною.
<p>17 Сино́ве твої поспіша́ться <i>до тебе</i>, а ті, хто руйнує тебе й ті, хто нищить тебе, повідхо́дять від тебе.
<p>18 Здійми свої очі навко́ло й побач: всі вони позбиралися й йдуть <i>ось</i> до те́бе! <i>Як</i> живий Я, говорить Господь: усіх їх, як оздо́бу, зодя́гнеш, та підв'я́жешся ними, немов нарече́на.
<p>19 Бо руїни твої та пустині твої, і зруйно́ваний край твій тепер справді стануть тісни́ми для ме́шканців, і будуть відда́лені ті, хто тебе руйнував.
<p>20 Іще до вух твоїх скажуть сино́ве сирі́тства твого: Тісне́ мені місце оце, посунься для мене, й я сяду!
<p>21 І ти скажеш у серці своїм: Хто мені їх зродив, як була осиро́чена я та самі́тна, була ви́гнана та заблуди́ла? І хто ви́ховав їх? Я зоста́лась сама, <i>а</i> ці, — зві́дки вони?
<p>22 Так сказав Господь Бог: Ось Я підійму́ Свою руку до лю́дів, і піднесу́ до наро́дів прапора Свого́, — і позно́сять синів твоїх в па́зусі, а до́чок твоїх поприно́сять на пле́чах.
<p>23 І будуть царі за твоїх вихова́телів, а їхні цариці — за ня́ньок твоїх. Лицем до землі вони будуть вклоня́тись тобі та лиза́тимуть пил твоїх ніг, і ти пізна́єш, що Я — то Господь, що не посоро́мляться ті, хто на Мене наді́ється!
<p>24 Чи ж від сильного буде відня́та здобич, і чи награ́боване ґвалтівнико́м урято́ване буде?
<p>25 Бо Господь каже так: Полонені віді́брані будуть від сильного, і врято́вана буде здобич наси́льника, і Я стану на прю із твоїми супере́чниками, синів же твоїх Я спасу́.
<p>26 І Я зму́шу твоїх гноби́телів їсти тіло своє, і вони повпива́ються власною кров'ю, немов би вином молоди́м. І пізнає тоді кожне тіло, що Я — то Госпо́дь, твій Спаситель та твій Відкупи́тель, Поту́жний Яковів!

<h4>50</h4>
<p>1 Так говорить Госпо́дь: Де вашої матері лист розводо́вий, з яким Я її відпусти́в? Або хто є з Моїх боргува́льників, якому Я вас був продав? Тож за ваші прови́ни ви про́дані, і за ваші гріхи́ ваша мати відпу́щена.
<p>2 Чому́ то нікого немає, коли Я прихо́джу, і не відповіда́є ніхто, коли кли́чу? Чи рука Моя справді короткою стала, щоб викупля́ти, і хіба рятувати нема в Мені сили? Таж докором Своїм Я вису́шую море, обе́ртаю рі́ки в пустиню, їхня риба гниє без води й умирає із пра́гнення!
<p>3 Небеса́ зодягаю Я в те́мряву, і покриття́м їхнім вере́ту чиню́.
<p>4 Господь Бог Мені дав мову впра́вну, щоб уміти зміцни́ти словом зму́ченого, Він щоранку пробу́джує, збу́джує ву́хо Мені, щоб слухати, мов учні.
<p>5 Господь Бог відкрив ву́хо Мені, й Я не став неслухня́ним, назад не відступи́в.
<p>6 Підставив Я спи́ну Свою тим, хто б'є, а що́ки Свої — щипача́м, обличчя Свого не сховав від га́ньби й плюва́ння.
<p>7 Але Господь Бог допоможе Мені, тому́ не соромлюся Я, тому Я зробив був обличчя Своє, немов кре́мінь, і знаю, що не буду засти́джений Я.
<p>8 Близько Той, Хто Мене всправедли́влює, — хто ж стане зо Мною на прю? Станьмо ра́зом, — хто Мій супроти́вник? Хай до Мене піді́йде!
<p>9 Отож, Господь Бог допоможе Мені, — хто ж отой, що призна́є Мене винува́тим? Вони всі розпаду́ться, немов та одежа, — їх міль пожере́!
<p>10 Хто між вами лякається Господа і голос Його Слуги слухає? Хто ходить у те́мряві, світла ж немає йому́, — хай наді́ється він на Господнє Ім'я́, і хай на Бога свого опира́ється!
<p>11 Тож усі, що огонь ви запа́люєте, що огне́нними стрі́лами ви поузбро́ювані, — ходіть у жарі свого огню́ та в стрі́лах огне́нних, які розпали́ли! З Моєї руки оце станеться вам, — <i>і</i> ви бу́дете в муках лежати!

<h4>51</h4>
<p>1 Почуйте Мене, хто жене́ться за праведністю, хто пошу́кує Господа! Погляньте на скелю, з якої ви ви́тесані, і на каменоло́мню, з якої ви ви́довбані.
<p>2 Гляньте на Авраама, ба́тька свого́, та на Сарру, що вас породила, бо тільки одно́го його Я покликав, але благословив був його та розмно́жив його.
<p>3 Бо Сіона Господь потіша́є, всі руїни його потіша́є, й оберта́є пустині його на Еде́н, його ж степ — на Господній садо́к! Пробува́тимуть в ньому уті́ха та радість, хвала́ й пісноспі́ви.
<p>4 Послухай Мене, Мій наро́де, і візьми до вух, ти племе́но Моє, бо вийде від Мене Зако́н, а Своє право́суддя поставлю за світло наро́дам!
<p>5 Близька правда Моя: ви́йде спасі́ння Моє, а раме́на Мої будуть суд видавати наро́дам. Острови́ будуть мати надію на Мене і сподіва́ння <i>свої</i> покладуть на раме́но Моє.
<p>6 Здіймі́ть свої очі до неба, і погля́ньте на землю додо́лу! Бо небо, як дим, продере́ться, а земля розпаде́ться, мов одіж, мешканці ж її, як та воша, поги́нуть, — спасі́ння ж Моє буде вічне, а правда Моя не злама́ється!
<p>7 Почу́йте Мене, знавці правди, наро́де, що в серці його Мій Зако́н: Не бійтеся лю́дської га́ньби та їхніх обра́з не лякайтесь,
<p>8 бо пото́чить їх міль, мов одежу, й як во́вну, черва́ їх зжере́, а правда Моя буде вічна, і спасі́ння моє з роду в рід!
<p>9 Збудися, збудись, зодягни́ся у силу, раме́но Господнє! Збудися, як у давнину́, <i>як за</i> поколі́ння вікі́в! Хіба це не ти Рага́ва зруба́ло, крокоди́ла здіра́вило?
<p>10 Хіба це не ти море ви́сушило, во́ди безодні великої, що мо́рську глиби́ну вчинило доро́гою, щоб ви́куплені перейшли́?
<p>11 Отак визволе́нці Господні пове́рнуться та до Сіону зо співом уві́йдуть, — і на їхній голові буде радість відвічна, веселість та втіху ося́гнуть вони, <i>а</i> журба та зідха́ння втечуть!
<p>12 Я, — Я ваш Той Утіши́тель! Хто ж то ти, що боїшся люди́ни смерте́льної й лю́дського сина, що до трави він поді́бний?
<p>13 І ти забуваєш про Господа, що вчинив був тебе, що напну́в небеса́ Він та землю закла́в, і за́вжди щоденно лякаєшся гніву гноби́теля, що готовий <i>тебе</i> погуби́ти. Але де той гноби́телів гнів?
<p>14 Закутий в кайда́ни неба́вом розв'я́заний буде, і не помре він у ямі,<f>[59]</f> і не забра́кне йому його хліба.
<p>15 Бо Я — Господь, Бог твій, що збу́рює море, — й ревуть його хвилі, Господь Саваот Йому Йме́ння!
<p>16 І кладу Я слова́ Свої в у́ста твої та ховаю тебе в тіні рук Своїх, щоб небо напну́ти та зе́млю закла́сти, і сказати Сіонові: Ти Мій наро́д!
<p>17 Збудися, збудися, устань, <i>дочко</i> Єрусалиму,<f>[60]</f> що з руки із Господньої ви́пила ти келіх гніву Його́, чашу-келіха<f>[61]</f> о́дуру випила, ви́цідила.
<p>18 Зо всіх тих сині́в, що вона породила, ніко́го нема, хто б прова́див її; зо всіх тих синів, яких ви́ховала, нікого нема, хто б підтри́мав її.
<p>19 Ці дві речі спітка́ли тебе, — <i>але</i> хто пожаліє тебе? Руїна й недоля, і голод та меч, — хто розва́жить тебе?
<p>20 Сино́ве твої повмліва́ли, лежали на ро́зі всіх ву́лиць, мов о́лень у тене́тах, повні гніву Господнього, крику Бога твого.
<p>21 Тому́ то послухай оцьо́го, убога й сп'яні́ла, але не з вина:
<p>22 Так говорить Господь твій, Господь і твій Бог, що на прю за наро́д Свій стає́: Ось ке́ліха о́дуру Я забираю з твоєї руки́, чашу-ке́ліха гніву Мого́, — більше пити його вже не бу́деш!
<p>23 І дам Я його́ в руку тих, що гноби́ли тебе, що вони до твоєї душі говорили: „Схили́сь, і <i>по тобі</i> ми пере́йдемо!“ І поклала ти спи́ну свою, немов землю, й як вулицю для перехо́жих.

<h4>52</h4>
<p>1 Збудися, збудись, зодягни́ся, Сіоне, у силу свою, зодягни́ся у шати пишно́ти своєї, о Єрусалиме, о місто святе, бо вже необрі́заний та занечи́щений більше не вві́йде до тебе!
<p>2 Обтруси́ з себе порох, устань <i>та</i> сіда́й, Єрусалиме! Розв'яжи́ пута шиї своєї, о бра́нко, о до́чко Сіону!
<p>3 Бо Господь каже так: Зада́рмо були ви попро́дані, тому бу́дете ви́куплені не за срі́бло.
<p>4 Бо так Господь Бог промовляє: До Єгипту зійшов був наро́д Мій впоча́тку, щоб ме́шкати там, а Ашшу́р за ніщо́ його ти́снув.
<p>5 А тепер що Мені тут, — говорить Господь, — коли взятий даре́мно наро́д Мій? Шаліють воло́дарі їхні, — говорить Господь, — і постійно ввесь день Моє Ймення знева́жене.
<p>6 Тому́ Моє Йме́ння пізна́є наро́д Мій, тому́ того дня <i>він пізна́є</i>, що Я — то Отой, що говорить: Ось Я!
<p>7 Які гарні на го́рах ноги благові́сника, що звіща́є про мир, що добро провіщає, що спасіння звіщає, що говорить Сіонові: „Царю́є твій Бог!“
<p>8 Слухай, — твої сторожі́ зняли голос, укупі співають, бо бачать вони око-в-о́ко, коли до Сіону Госпо́дь поверта́ється.
<p>9 Радійте, співайте сумі́сно, о єрусалимські руїни, бо наро́да Свого Господь звесели́в, — ви́купив Єрусалима!
<p>10 Господь обнажи́в на оча́х усіх наро́дів святеє раме́но Своє, — і спасі́ння <i>від</i> нашого Бога побачать всі кі́нці землі!
<p>11 Уступі́ться, вступі́ться <i>та</i> ви́йдіть ізвідти, нечистого не доторка́йтеся, вийдіть з сере́дини його, очистьтеся ви, що но́сите по́суд Господній!
<p>12 Бо не в по́спіху ви́йдете і не навте́ки ви пі́дете, бо пі́де Господь перед вами, за вами ж — Ізраїлів Бог.
<p>13 Ось стане розумне роби́ти Мій Слуга, піді́йметься й буде пови́щений, і височе́нним Він стане!
<p>14 Як багато-хто Ним дивува́лись, — такий то був змі́нений о́браз Його, що й не був люди́ною, а ви́гляд Його, що й не був сином лю́дським!
<p>15 Отак Він здиву́є числе́нних наро́дів, царі свої у́ста замкнуть перед Ним, бо побачать, про що не гово́рено їм, і зрозуміють, чого́ не чува́ли вони!

<h4>53</h4>
<p>1 Хто нашій <i>спасе́нній</i> тій звістці повірив, і над ким відкрива́лось раме́но Господнє?
<p>2 Бо Він виріс перед Ним, мов галу́зка, і мов корінь з сухої землі, — не мав Він прина́ди й не мав пишноти́; і ми Його бачили, та краси́ не було, щоб Його пожада́ти!
<p>3 Він пого́рджений був, Його люди покинули, стра́дник, знайо́мий з хоро́бами, і від Якого обличчя ховали, пого́рджений, і ми не цінува́ли Його.
<p>4 Направду ж Він не́мочі наші узяв і наші болі поніс, а ми уважали Його за пора́неного, ніби Бог Його вдарив <i>поразами</i> й мучив.
<p>5 А Він був ране́ний за наші гріхи, за наші прови́ни Він му́чений був, — кара на Ньому <i>була за</i> наш мир, Його ж ра́нами нас уздоро́влено!
<p>6 Усі ми блуди́ли, немов ті овечки, розпоро́шились кожен на власну дорогу, — і на Нього Господь покла́в гріх усіх нас!
<p>7 Він гно́блений був та пони́жуваний, але уст Своїх не відкрива́в. Як ягня був прова́джений Він на зако́лення, й як овечка перед стрижія́ми своїми мовчи́ть, <i>так</i> і Він не відкрива́в Своїх уст.
<p>8 Від у́тиску й су́ду Він за́браний був, і хто збагне́ Його рід? Бо з кра́ю живих Він віді́рваний був, за прови́ни Мого наро́ду на смерть Його <i>да́но</i>.
<p>9 Із злочинцями ви́значили <i>Йому</i> гро́ба Його, та Його поховали в багатого, хоч провини Він не учини́в, і не було в Його у́стах ома́ни.
<p>10 Та зво́лив Господь, щоб поби́ти Його, щоб му́ки завда́но Йому. Якщо ж душу Свою покладе́ Він як жертву за гріх, то побачить насі́ння, і житиме довгії дні, і за́мір Господній рукою Його буде мати пово́дження!
<p>11 Він через му́ки Своєї душі буде бачити <i>плід</i>, та й наси́титься. Справедливий, Мій Слуга, оправдає пізна́нням Своїм багатьох, і їхні гріхи́ понесе́.
<p>12 Тому то дам у́діл Йому між великими, і з поту́жними буде ділити здобич за те, що на смерть віддав душу Свою, і з злочинцями був порахо́ваний, хоч гріх багатьо́х Сам носи́в і заступа́всь за злочинців!

<h4>54</h4>
<p>1 Веселися ж, неплі́дна, яка не родила, співа́нням утішайся й радій, що мук породі́льних не мала, бо в покиненої <i>буде</i> більше синів від синів заміжньо́ї, говорить Господь!
<p>2 Пошир місце наме́ту свого́, а заві́си наме́тні поме́шкань твоїх повитяга́й, не затри́муй! Свої шнури продо́вж, а кіло́чки свої позміцня́й!
<p>3 Бо право́руч і ліво́руч поши́ришся ти, а насіння твоє одіди́чать наро́ди, і заселять міста́ опусто́шені.
<p>4 Не бійся, бо со́рому ти не зазнаєш, і не соро́мся, бо не будеш засти́джена, бо про сором свого юна́цтва забудеш, а га́ньби уді́вства свого́ ти не будеш уже пам'ятати!
<p>5 Бо Муж твій, Творе́ць твій, — Господь Саваот йому Йме́ння, а твій Викупи́тель — Святий Ізраїлів, — Він Богом усієї землі буде зва́ний!
<p>6 Бо Господь був покликав тебе, як поки́нуту жінку й засму́чену духом, й <i>як</i> жінку юна́цтва <i>Свого</i>, як була ти відки́нена, каже твій Бог.
<p>7 На хвильку малу́ Я тебе був покинув, але з милосердям великим тебе позбира́ю.
<p>8 У за́палі гніву Я сховав був обличчя Своє на хвилину від тебе, та вічною милістю зми́луюся над тобою, каже твій Викупи́тель, Госпо́дь.
<p>9 Бо для Мене оце — <i>мов</i> ті Но́єві во́ди: як Я присягнув був, що Но́єві во́ди не при́йдуть уже над землею, так Я присягну́в, щоб на тебе не гні́ватися й не карта́ти тебе!
<p>10 Бо зру́шаться го́ри й холми́ захита́ються, та милість Моя не віді́йде від тебе, і заповіт Мого миру не захита́ється, каже твій милости́вець, Господь.
<p>11 <i>Моя до́чко</i> убога <i>та</i> бурею гнана, невті́шна, — ось камі́ння твої покладу́ в малахі́ті, основи ж твої закладу́ із сапфі́рів!
<p>12 І пороблю́ із рубі́ну карні́зи твої, твої ж брами — з каміння карбу́нкула, а всю горо́жу твою — з дорогого камі́ння.
<p>13 Всі сини твої <i>стануть</i> за у́чнів Господніх, і спо́кій глибокий <i>настане</i> синам твоїм!
<p>14 Будеш міцно поста́влена праведністю, стань дале́ко від у́тиску, бо не боя́тимешся, і від стра́ху, бо до тебе не збли́зиться він.
<p>15 Коли́ хто чіпля́тися буде до тебе, то це не від Мене, хто чіпля́тися буде до те́бе, той перед тобою впаде́.
<p>16 Отож, Я створив коваля́, який дме на огонь <i>із</i> вугі́лля, і виро́блює збро́ю свого ремесла́; і вигу́бника теж Я створив, який нищить <i>ту збро́ю</i>.
<p>17 Жодна збро́я, що зро́блена буде на тебе, не матиме у́спіху, і кожні́сінького язика́, який стане з тобою до су́ду, осудиш. Це спа́дщина Господніх рабів, а їхнє оправда́ння від Мене, говорить Госпо́дь!

<h4>55</h4>
<p>1 О, всі спра́гнені, — йдіть до води́, а ви, що не маєте срі́бла, — ідіть, купіть жи́вности — й їжте! І йдіть, без срібла́ купіть жи́вности, і без платні́ вина й молока!
<p>2 На́що будете ва́жити срі́бло за те, що не хліб, і працю вашу за те, що не си́тить? Послухайте пильно Мене, й спожива́йте добро́, — і нехай розкошу́є у на́ситі ваша душа!
<p>3 Нахиліть своє ву́хо, й до Мене прийді́ть, послухайте, й жи́тиме ваша душа! І Я з вами складу́ заповіта навіки <i>на</i> незмінні Давидові милості.
<p>4 Отож, Його дав Я за свідка наро́дам, за проводиря́ та влади́ку наро́дам.
<p>5 Тож покличеш наро́д, що не знаєш його, і той люд, що не знає тебе, <i>і</i> вони поспіша́ться до тебе, ради Господа, Бога твого́, і ради Святого Ізраїлевого, що просла́вив тебе.
<p>6 Шукайте Господа, доки можна знайти Його, кличте Його, як Він близько!
<p>7 Хай безбожний покине дорогу свою, а круті́й — свої за́думи, і хай до Господа зве́рнеться, — і його Він помилує, і до нашого Бога, бо Він пробачає багато!
<p>8 Бо ваші думки́ — не Мої це думки́, а доро́ги Мої — то не ваші доро́ги, говорить Господь.
<p>9 Бо наскільки небо вище за землю, настільки вищі доро́ги Мої за ваші доро́ги, а думки́ Мої — за ваші думки́.
<p>10 Бо як дощ чи то сніг сходить з неба й туди не верта́ється, аж поки землі не напо́їть і родю́чою вчинить її, і насіння дає сіваче́ві, а хліб їдуно́ві, —
<p>11 так буде <i>і</i> Слово Моє, що вихо́дить із уст Моїх: порожнім до Мене воно не верта́ється, але зробить, що Я пожада́в, і буде мати пово́дження в то́му, на що Я його посилав!
<p>12 Бо з радістю ви́йдете ви, і з ми́ром прова́джені будете. Гори й холми́ будуть тішитися перед вами співа́нням, і всі польові́ дерева́ будуть пле́скати в доло́ні.
<p>13 На місце терни́ни зросте́ кипари́с, а замість кропи́ви — поя́виться мирт. І стане <i>усе</i> Господе́ві на славу, на вічну ознаку, яка не пони́щиться!

<h4>56</h4>
<p>1 Так говорить Господь: Бережіть правосу́ддя й чині́ть справедливість, незаба́ром бо при́йде спасі́ння Моє, і поя́виться пра́ведність Моя.
<p>2 Блаженна люди́на, що робить таке́, і син лю́дський, що міцно трима́ється цього, що хоро́нить субо́ту, щоб її не безче́стити, та береже́ свою ру́ку, щоб жодного зла не вчини́ти!
<p>3 І нехай не пові́сть чужине́ць, який прилучи́вся до Господа, кажучи: „Наспра́вді мене відділи́в від народу Свого Господь“, і скопе́ць хай не скаже: „Таж я сухе дерево!“
<p>4 Бо так каже Господь про скопці́в, що суботи Мої бережу́ть, і вибирають завго́дне Мені, і що трима́ються міцно Мого заповіту:
<p>5 Я їм дам у Своїм домі та в му́рах Своїх місце і йме́ння, що краще воно за синів та дочо́к, — Я дам йому вічне ім'я́, яке не пони́щиться!
<p>6 А тих чужинці́в, що пристали до Господа, щоб служити Йому та любити Господнє Ім'я́, щоб бути Йому за рабів, усіх, хто хоро́нить суботу, щоб її не збезче́стити, і тих, що тримаються міцно Мого заповіту, —
<p>7 їх спрова́джу на го́ру святую<f>[62]</f> Мою та поті́шу їх в домі молитви Моєї! Цілопа́лення їхні та їхні жертви <i>будуть Мені</i> до вподо́би на Моїм же́ртівнику, бо Мій дім буде на́званий домом молитви для всіх наро́дів!
<p>8 Слово Господа Бога, що збирає вигна́нців Ізраїля: Я ще позбира́ю до нього, до його зі́браних!
<p>9 Польова́ вся звіри́но, прибудьте спожи́ти, <i>тако́ж</i> лісова́ вся звіри́но!
<p>10 Його вартівники́ всі сліпі́, не знають <i>нічо́го</i>, всі вони пси німі, які га́вкати не можуть, мрі́йники, ле́жні, що люблять дріма́ти!
<p>11 І <i>це</i> пси ненаже́ри, що не знають наси́чення, і це па́стирі ті, що не вміють уважати: усі вони ходять своєю дорогою, кожен з свого кінця́ до своєї здобичі.
<p>12 „Прийдіть но, <i>гово́рять</i>, візьму́ я вина, та напо́ю п'янко́го нажлу́ктимось, — і буде і цей <i>день</i>, і за́втрішній день дале́ко щедріший!“

<h4>57</h4>
<p>1 Праведний умирає, і немає ніко́го, хто б узяв <i>це</i> до серця, і му́жі побожні беру́ться <i>зо світу</i>, і немає такого, хто б <i>те</i> зрозумів, — що від зла забира́ється праведний <i>з світу</i>!
<p>2 Він відходить із ми́ром; на ло́жах своїх спочивають, хто ходить прямою дорогою.
<p>3 Та набли́зьтесь сюди́, ви сини чарівни́ці, насі́ння чужоло́жникове та блудни́ці, —
<p>4 над ким розкошу́єте ви, над ким розкриваєте ро́та, висовуєте язика́? Хіба ви не діти пере́ступу, насіння брехні,
<p>5 ви, що па́литесь <i>при́страстю</i> серед дубів, під деревом кожним зеленим, що діте́й над потоками ріжете, під ске́льними щі́линами?
<p>6 У гладе́ньких камі́ннях потоку твій у́діл, — вони, вони доля твоя! І їм ти лила́ жертву ли́ту, хлібну жертву прино́сила! Чи цим Я заспоко́єний буду?
<p>7 На горі на високій та ви́суненій ти поставила ложе своє, і туди ти прихо́диш прино́сити жертви.
<p>8 І ти за двери́ма й одві́рком кладеш свого па́м'ятника культово́го, бо ти <i>відступила</i> від Мене, обнажа́єшся й входиш, поши́рюєш ложе своє, і складаєш умову собі з одним з тих, що з ними ти любиш лежати, <i>де</i> місце нагле́диш.
<p>9 І ти до Моло́ха з оливою ходиш, і намно́жуєш масті свої; і посилаєш дале́ко своїх посланці́в, і знижа́єшся аж до шео́лу.
<p>10 Ти змучувалась на числе́нних доро́гах своїх, але не казала: „Зріка́юсь!“ Знайшла ти ожи́влення сили своєї, тому́ не ослабла.
<p>11 І за ким побива́лася ти та лякалась, що невірною стала й Мене не згада́ла, не клала на серці своєму? Хіба не тому́, що мовчав Я від віку, то ти не боїшся Мене?
<p>12 Я ви́явлю про справедливість твою та про вчи́нки твої, — та вони не поможуть тобі!
<p>13 Як ти будеш кричати, нехай поряту́є тебе твоя згра́я <i>божкі́в</i>. Але вітер усіх їх розвіє, схопить по́дих; хто ж на Мене надіється, землю вспадку́є й го́ру святую Мою одіди́чить!
<p>14 І Він каже: Будуйте дорогу, будуйте дорогу, почистьте дорогу, заберіть перешко́ди з дороги наро́ду Мого́!
<p>15 Бо так промовляє Високий і Підне́сений, повіки Живущий, і Святий Його Йме́ння: Пробува́ю Я на Височині́ та в святи́ні, і з зла́маним та з упоко́реним, щоб оживля́ти духа скро́мних, і щоб оживля́ти серця згно́блених!
<p>16 Бож не вічно Я буду суди́тись, і не за́вжди Я гні́ватись буду, бо дух з-від обличчя Мого зомлі́в би, та й ду́ші, які Я вчинив.
<p>17 Я гнівався був за гріх користолю́бства його, та й ура́зив його, заховав Я <i>обличчя Своє</i> й лютував, та пішов він, відступний, дорогою серця свого́.
<p>18 Я бачив доро́ги його, і вздоро́влю його, і його поведу́ й дам потіху для нього й для тих, що суму́ють із ним.
<p>19 Створю́ Я плід уст: „Спокій, спо́кій далекому та близько́му!“ говорить Господь, і вздоро́влю його.
<p>20 А ті несправедливі — як море розбу́рхане, коли бути спокі́йним не може воно, і коли во́ди його багно́ й мул викида́ють.
<p>21 Для безбожних споко́ю немає, говорить Господь!

<h4>58</h4>
<p>1 Кричи <i>на все</i> горло, не стри́муйсь, свій голос повищ, мов у сурму́, й об'яви́ ти наро́дові Моєму про їхній пере́ступ, а до́мові Якова — їхні гріхи́!
<p>2 Вони бо щоденно шукають Мене та жадають пізнати доро́ги Мої, мов наро́д той, що праведне чинить, і права́ свого Бога не кидає. Питаються в Мене вони про права́ справедливости, жадають набли́ження Бога:
<p>3 „На́що ми по́стимо, коли Ти не бачиш, мучимо душу свою, Ти ж не знаєш <i>того́</i>?“ Отак, — у день по́сту свого ви чините волю <i>свою</i>, і всіх ваших робі́тників ти́снете!
<p>4 Тож на сва́рку та за́колот по́стите ви, та щоб кулако́м бити наха́бно. Тепер ви не по́стите <i>так</i>, щоб ваш голос почу́тий був на височині́!
<p>5 Хіба ж оце піст, що Я вибрав його, — той день, коли мо́рить люди́на душу свою́, свою голову гне, як та очерети́на, і сте́лить вере́ту та по́піл? Чи ж оце називаєш ти по́стом та днем уподо́би для Господа?
<p>6 Чи ж <i>ось</i> це не той піст, що Я вибрав його: розв'яза́ти кайда́ни безбожности, пу́та ярма́ розв'язати й пустити на волю ути́снених, і всяке ярмо́ розірва́ти?
<p>7 Чи ж не <i>це</i>, — щоб влама́ти голодному хліба свого́, а вбогих бурла́ків до дому впрова́дити? Що як побачиш наго́го, — щоб вкри́ти його, і не схова́тися від свого рі́дного?
<p>8 Зася́є тоді́, мов досві́тня зоря́, твоє світло, і хутко шкі́рою рана твоя заросте́, і твоя справедливість ходи́тиме перед тобою, <i>а</i> слава Господня сторо́жею за́дньою!
<p>9 Тоді кли́кати будеш — і Господь відпові́сть, будеш кли́кати — і Він скаже: Ось Я! Якщо віддали́ш з-поміж себе ярмо́, <i>не бу́деш</i> підно́сити пальця й казати лихо́го,
<p>10 і будеш давати голодному хліб свій, і знедо́лену душу наси́тиш, — тоді то засві́тить у те́мряві світло твоє, і твоя те́мрява ніби як по́лудень <i>стане</i>,
<p>11 і буде Господь тебе за́вжди прова́дити, і душу твою нагоду́є в посу́ху, ко́сті твої позміцня́є, і ти станеш, немов той напо́єний сад, і мов джерело́ те, що во́ди його не всиха́ють!
<p>12 І руїни відві́чні сини твої позабудо́вують, поставиш осно́ви дові́чні, і будуть тебе називати: „Замуро́вник проло́му, напра́вник шляхів для посе́лення“!
<p>13 Якщо ради суботи ти стримаєш но́гу свою́,<f>[63]</f> <i>щоб не</i> чинити своїх забага́нок у день Мій святий, і будеш звати суботу приє́мністю, <i>днем</i> Господнім святим <i>та</i> шано́ваним, і її пошануєш, — не пі́деш своїми дорогами,<f>[64]</f> діла свого не шука́тимеш та не будеш казати даре́мні слова́, —
<p>14 тоді в Го́споді розкошува́ти ти будеш, і Він посадо́вить тебе на висо́тах землі, та зробить, що будеш ти спожива́ти спа́дщину Якова, батька твого́, — бо у́ста Господні сказали <i>оце</i>!

<h4>59</h4>
<p>1 Ото ж бо, Господня рука не скоро́тшала, щоб не помагати, і Його ву́хо не стало тяжки́м, щоб не чути,
<p>2 бо то тільки пере́ступи ваші відді́лювали вас від вашого Бога, і ваші прови́ни хова́ли обличчя <i>Його</i> від вас, щоб Він не почув, —
<p>3 бо ваші долоні запля́млені кров'ю, ваші ж пальці — беззаконням, уста ваші гово́рять неправду, язик ваш белько́че лихе!
<p>4 Немає ніко́го, хто б кликав на суд, і нікого нема, хто судився б попра́вді, — <i>кожен</i> надію кладе на марно́ту й говорить неправду, вагітні́є бідою й поро́джує зло́чин!
<p>5 Виси́джують я́йця гадю́чі та тчуть павути́ння: хто з'їсть з їхніх яєць, помирає, а з розбитого — га́дина ви́йде.
<p>6 Нитки їхні не стануть одежею, і ви́робами своїми вони не покри́ються: їхні діла́ — діла кривди, і в їхніх рука́х — чин наси́льства.
<p>7 Їхні но́ги біжать на лихе, і спішать проливати неви́нну кров, їхні думки́ — думки кривдні, руїна й поги́біль на їхніх доро́гах!
<p>8 Доро́ги споко́ю не знають, і правосу́ддя немає на їхніх стежка́х, — вони покрутили собі свої сте́жки, <i>і</i> кожен, хто нею ступає, не знає споко́ю.
<p>9 Тому́ віддали́лося право від нас, і не сяга́є до нас справедли́вість! чекаємо світла, — та ось темнота́, <i>чекаємо</i> ся́йва — <i>та й</i> у те́мнощах хо́димо!
<p>10 Ми ма́цаємо, мов невидю́щі, за сті́ну, навпо́мацки хо́димо, мов ті безо́кі; спотика́ємося ми опі́вдні, немов би смерко́м, між здоровими ми, як померлі!
<p>11 Усі ми реве́мо, як ведме́ді, і мов голуби́ ті постійно ворко́чемо, чекаємо права — й немає, спасі́ння — <i>й</i> від нас віддали́лось воно.
<p>12 Бо помно́жились наші пере́ступи перед Тобою, і свідку́ють на нас гріхи наші, бо з нами пере́ступи наші, а наші прови́ни — ми знаємо їх!
<p>13 Ми зраджували й говорили неправду на Господа, і повідступа́ли від нашого Бога, казали про у́тиск та ві́дступ, вагітні́ли й виду́мували з <i>свого</i> серця слова́ неправди́ві.
<p>14 І правосу́ддя наза́д відступи́лося, а справедливість здале́ка стоїть, бо на майда́ні спіткну́лася правда, праведність ж не може прийти, —
<p>15 і правда зникла, а той, хто від злого відходить, грабо́ваний. І <i>це</i> бачить Господь, — і лихе в Його о́чах, що права нема!
<p>16 І Він бачив, що немає ніко́го, і дивува́всь, що немає засту́пника. Та раме́но Його Йому допомогло́, і Його праведність підпе́рла Його, —
<p>17 і Він зодягну́в праведність, як па́нцер, а шоло́ма спасі́ння — на Свою голову, і зодягну́в шати по́мсти, <i>як</i> одяг, і покри́вся горли́вістю, мов би плаще́м!
<p>18 Надолу́жить Він гнівом Своїм ворога́м згідно з учи́нками <i>їхніми</i>. Своїм супроти́вним — запла́тою, острова́м надолу́жить запла́ту.
<p>19 І будуть боятися Йме́ння Господнього з за́ходу, а слави Його́ — зо схід сонця, бо при́йде, як річка рвучка́, — вітер Господній<f>[65]</f> її пожене́, —
<p>20 і при́йде Викупи́тель Сіо́нові й тим, хто вернувся із про́гріху в Якові, каже Господь.
<p>21 А Я — ось із ними умова Моя, говорить Господь: Мій Дух, який на тобі, та слова́ Мої, що поклав Я до уст твоїх, не усту́плять вони з твоїх уст, і з уст наща́дків твоїх, і з уст нащадків пото́мства твого́, говорить Господь, відтепе́р й аж навіки!

<h4>60</h4>
<p>1 У ставай, світися, <i>Єрусалиме</i>, бо прийшло твоє світло, а слава Господня над тобою зася́ла!
<p>2 Бо те́мрява землю вкрива́є, а мо́рок — наро́ди, та сяє Господь над тобою, і слава Його над тобою з'явля́ється!
<p>3 І пі́дуть наро́ди за світлом твоїм, а царі — за ясністю ся́йва твого́.
<p>4 Здійми́ свої очі навко́ло й побач: усі вони зі́брані, і до тебе ідуть; сини твої йдуть іздале́ка, а до́чок твоїх на рука́х он несуть!
<p>5 Побачиш тоді — і роз'я́снишся ти, сполохне́ться й поши́ршає серце твоє, бо зве́рнеться мо́рське бага́тство до тебе, і при́йде до тебе багатство наро́дів!
<p>6 Бе́зліч верблю́дів закриє тебе, молоді ті верблю́ди з Мідія́ну й Ефи́, — усі вони при́йдуть із Ше́ви, носитимуть золото й ла́дан та хва́ли Господні звіща́тимуть.
<p>7 Всі отари кеда́рські<f>[66]</f> зберу́ться до тебе, барани́ невайо́тські послу́жать тобі, — вони пі́дуть <i>усі</i> на Мій ві́втар, як жертва приє́мна, і Я просла́влю дім слави Своєї!
<p>8 Хто вони, що летять, як та хмара, і немов голуби́ до своїх голубникі́в?
<p>9 Бо до Мене збираються морепла́вці, і найперше <i>пливуть</i> кораблі́ <i>із</i> Тарші́шу, щоб приве́сти синів твоїх зда́лека, з ними їхнє срібло́ та їхнє золото для Імені Господа, Бога твого, і для Святого Ізраїля, Він бо просла́вив тебе.
<p>10 І мури твої побуду́ють чужи́нці, а їхні царі́ тобі бу́дуть служи́ти, бо в за́палі гніву Свого́ Я був ура́зив тебе, а в Своїм уподо́банні змилуюся над тобою!
<p>11 І будуть пості́йно відкри́тими брами твої, — ані вдень, ні вночі не замкну́ться вони, щоб прино́сити до тебе бага́тство наро́дів, і їхні царі́ щоб були припрова́джені.
<p>12 Бо погинуть наро́д та те ца́рство, що не схо́чуть служити тобі, — і ці наро́ди пони́щені будуть зовсі́м!
<p>13 Слава ліва́нська прибу́де до тебе, кипари́с, сосна й бук <i>будуть</i> ра́зом, щоб приоздобити місце святині Моєї, і місце ніг Своїх Я пошану́ю.
<p>14 І зі́гнуті при́йдуть до тебе сини твоїх кри́вдників, і кла́нятись будуть до стіп твоїх ніг усі нена́висники, і тебе будуть кликати: Місто Господнє, Сіон Святого Ізраїлевого!
<p>15 За те, що була ти поки́нута та осору́жна, <i>о до́чко Сіону</i>, і через тебе ніхто не ходив, то вчиню́ тебе славою вічною, радістю з роду в рід!
<p>16 І бу́деш ти ссати молоко <i>із</i> наро́дів, і гру́ди царів будеш сса́ти, і пізнаєш, що Я — то Господь, твій Спаси́тель, а твій Викупи́тель — Поту́жний Яковів!
<p>17 Замість міді впрова́джу Я золото, і замість заліза впрова́джу срібло́, і замість дерева — мідь, а за́мість камі́ння — залізо, і дозо́ром твоїм зроблю мир, твоїми ж начальниками — справедливість!
<p>18 В твоїм кра́ї не буде вже чуте наси́лля, руїна й спусто́шення в ме́жах твоїх, і назве́ш свої му́ри спасі́нням, а брами свої — похвало́ю!
<p>19 Удень сонце не буде тобі вже за світло, і не буде світити тобі місяць за ся́йво, бо бу́де тобі вічним світлом Госпо́дь, а твій Бог — за окра́су твою!
<p>20 Не за́йде вже сонце твоє, і місяць твій <i>вже</i> не схова́ється, бо бу́де тобі вічним світлом Госпо́дь, і дні жало́би твоєї покі́нчаться!
<p>21 А наро́д твій — усі справедли́ві вони, землю вспадку́ють навіки, па́рость Моїх саджанці́в, чин Моїх рук на просла́влення!
<p>22 Цей мали́й стане тисячею, і наймолодший — наро́дом міцни́м! Я, Господь, цього ча́су оце приспішу́!

<h4>61</h4>
<p>1 Дух Господа Бога на мені, бо Господь пома́зав Мене благовісти́ти суми́рним, послав Мене перев'яза́ти зла́маних серцем, полоне́ним звіщати свобо́ду, а в'язня́м — відчини́ти в'язни́цю,<f>[67]</f>
<p>2 щоб проголоси́ти рік уподо́бання Господу, та день по́мсти для нашого Бога, щоб потішити всіх, хто в жало́бі,
<p>3 щоб <i>радість</i> вчинити сіо́нським жало́бникам, щоб замість по́пелу дати їм оздо́бу, оливу радости замість жало́би, одежу хвали́ замість темного духа! І будуть їх звати дуба́ми праведности, саджанця́ми Господніми, щоб просла́вивсь <i>Господь</i>!
<p>4 І вони забуду́ють руїни відві́чні, відбудують спусто́шення давні і відно́влять міста поруйно́вані, з роду в рід попусто́шені.
<p>5 І встануть чужи́нці та й па́стимуть ваші ота́ри, і сини́ чужинця́ <i>будуть</i> вам рільника́ми та вам винаря́ми!
<p>6 І бу́дуть вас кликати: Господні, свяще́ники будуть казати на вас: слуги нашого Бога! Ви будете їсти багатство наро́дів, і їхньою славою бу́дете сла́витись.
<p>7 За ваш сором подві́йний і за га́ньбу та смуток, ваш у́діл, — тому́ то пося́дуть вони в своїм кра́ї подвійне, радість вічна їм буде!
<p>8 Бо Господь Я, <i>і</i> правосу́ддя кохаю, і нена́виджу ро́збій та кривду, і дам їм <i>заплату</i> за чин їхній поправді, і з ними складу́ заповіта дові́чного!
<p>9 І бу́де насі́ння їхнє зна́не між лю́дами, і між наро́дами їхні наща́дки, — усі, хто бачити їх буде, пізна́ють їх, що вони — те насіння, яке благослови́в був Господь!
<p>10 Я радісно буду втіша́тися Го́сподом, нехай звесели́ться душа моя Богом моїм, бо Він зодягну́в мене в ша́ту спасі́ння, і в одежу пра́ведности мене вбрав, немов молодо́му, поклав Він на мене вінця́, і мов молоду, приоздо́бив красо́ю мене!
<p>11 Бо так як земля та виво́дить росли́нність свою́, й як насіння своє родить сад, так Госпо́дь Бог учи́нить, що ви́росте праведність, й хвала́ перед усіма наро́дами!

<h4>62</h4>
<p>1 Не буду мовчати я ради Сіо́ну, і ради Єрусалиму не буду спокі́йний, аж поки не ви́йде, як ся́йво, його праведність, а спасі́ння його — як горю́чий світи́льник!
<p>2 І побачать наро́ди твою праведність, а славу твою — всі царі́, і йме́нням нови́м будуть звати тебе, що уста Господні докла́дно озна́чать його́.
<p>3 І ти станеш короною слави в Господній руці й діяде́мою царства в долоні Бога свого!
<p>4 Вже не скажуть на тебе „поки́нута“, а на край твій не будуть казати вже „пустиня“, бо тебе будуть кли́кати „в ній моя втіха“, а край твій „замі́жня“, бо Господь пожада́є тебе, і твій край буде взятий за жінку!
<p>5 Як юна́к бере панну за жінку, так з тобою одру́житься <i>Сам</i> Будівни́чий, і як ті́шиться той молоди́й нарече́ною, так раді́тиме Бог твій тобо́ю!
<p>6 На му́рах твоїх, Єрусалиме, Я поставив сторо́жу, — ніко́ли не буде мовчати вона цілий день та всю ніч. Ви, хто пригадує Господа, не замо́вкніть, —
<p>7 і перед Ним не вмовкайте, аж поки не змі́цнить, і аж поки не вчи́нить Він Єрусалима за славу <i>Свою́</i> на землі!
<p>8 Господь присягну́в був Своєю прави́цею й поту́жним раме́ном Своїм: Направду, не дам уже збі́жжя твого ворога́м твоїм, і пити не будуть чужи́нці твого виногра́дного со́ку, що ти працюва́в біля нього!
<p>9 Бо ті, хто збирає його́, будуть їсти його та й хвали́тимуть Господа, і ті, хто грома́дить його́, будуть пити його на подві́р'ях святині Моєї!
<p>10 Проходьте, проходьте ви бра́мами, чи́стьте доро́гу наро́дові! Будуйте доро́гу, будуйте дорогу, дорогу ту биту, очи́стьте від ка́меня, підіймі́ть над наро́дами пра́пора!
<p>11 Ось звіщає Господь аж до кра́ю землі: Розкажі́те сіо́нській дочці́: Ось прихо́дить Спасі́ння твоє, ось із Ним нагоро́да Його, і заплата Його перед Ним!
<p>12 І будуть їх звати наро́дом святим, вику́пленцями Господа, а на тебе закличуть „жада́на“, незали́шене місто!

<h4>63</h4>
<p>1 Хто це гряде́ із Едо́му, у ша́тах черво́них із Боцри́? Хто Той пи́шний в убра́нні Своїм, що в ве́личі сили Своєї врочисто гряде́? — <i>Це</i> Я, що говорить у праведності, <i>що</i> вла́дний спаса́ти!
<p>2 Чого то червона одежа Твоя, а ша́ти Твої як у то́го, хто топче в чави́лі?
<p>3 „Сам один Я чави́ло топта́в, <i>і не було</i> із наро́дів зо Мною ніко́го! І Я топта́в їх у гніві Своїм, і чави́в їх у лю́ті Своїй, — і бри́зкав їх сік на одежу Мою, і Я попля́мив всі ша́ти Свої.
<p>4 Бо день по́мсти — у серці Моїм, і надійшов рік Мого вику́плення!
<p>5 Я дививсь, але помічника́ не було́, і дивува́всь, бо підпо́ри <i>Мені</i> бракува́ло, та раме́но Моє Мені допомогло́, а Мій гнів — він підтри́мав Мене!
<p>6 І топтав Я наро́ди у гніві Своїм, і лама́в їх у лю́ті Своїй, і вилив на землю їхню кров“!
<p>7 Буду зга́дувати ла́ски Господні, Господні хвали́ за все те, що вчинив нам Госпо́дь, за велике добро́ те для дому Ізраїля, що вчинив Він для них у Своїм милосерді, і в ласці великій Своїй!
<p>8 І сказав: „Вони справді наро́д Мій, сини, що неправди не кажуть,“ — і став Він для них за Спаси́теля.
<p>9 В усякому у́тиску їхньому тісно <i>було́ і</i> Йому, і Ангол обличчя Його їх спаса́в. Любов'ю Своєю й Своїм милосердям Він ви́купив їх, і їх підні́с і носив їх усі дні в давни́ну.
<p>10 Та стали вони неслухня́ними й Духа Святого Його засмути́ли, — і Він оберну́вся на во́рога їм, Він Сам воював проти них.
<p>11 Тоді то народ Його згадає дні да́вні, Мойсея: Де Той, що їх вивів із моря із па́стирем отари Своєї? Де Той, що в нього поклав Свого Духа Святого?
<p>12 Що Він по прави́ці Мойсея прова́див раме́но вели́ччя Свого́, що Він перед ними розді́лював во́ду, щоб зроби́ти Собі вічне Ім'я́?
<p>13 Що прова́див безо́днями їх, як коня́ на пустині, — і вони не спіткну́лись?
<p>14 Як схо́дить у долину худо́ба, так їх Дух Господній водив до спочи́нку, так <i>і</i> Ти вів наро́д Свій, щоб зроби́ти Собі славне Ім'я́!
<p>15 Поглянь із небе́с і побач із мешка́ння святині Своєї та слави Своєї: Де горли́вість Твоя та Твої могу́тні чи́ни? Де велике число милосердя Твого та ла́ски Твоєї, <i>що</i> су́проти ме́не затри́малися?
<p>16 Тільки Ти — наш Отець, бо Авраам нас не знає, а Ізраїль нас не пізна́є! Ти, Господи, Отець наш, від віку Ім'я́ Твоє: наш Викупи́тель!
<p>17 Нащо, Господи, Ти попусти́в, що ми блу́димо з доріг Твоїх, нащо робиш тверди́м наше серце, щоб ми не боялись Тебе? Вернися ради рабів Своїх, <i>ради</i> племе́н спа́дку Свого́!
<p>18 Спа́дщину займав час короткий святий Твій наро́д, — проти́вники наші святиню Твою потопта́ли!
<p>19 Ми стали <i>такими, немов би</i> відві́ку Ти не панува́в був над нами, <i>немов би</i> не кли́калося Твоє Йме́ння над нами!

<h4>64</h4>
<p>1 О, коли б небеса́ Ти розде́р і зійшов, — перед обличчям Твоїм розтопи́лися б го́ри,
<p>2 як хво́рост горить від огню, <i>як</i> кипить та вода на огні, <i>отак</i> щоб Ім'я́ Твоє стало відо́ме Твоїм ворога́м, щоб перед обличчям Твоїм затремті́ли наро́ди!
<p>3 Коли Ти чинив страшні ре́чі, ми <i>їх</i> не чекали, — коли б Ти зійшов, <i>то</i> перед обличчям Твоїм розтопи́лися б го́ри!
<p>4 І відві́ку не чули, до ушей не дохо́дило, око не бачило Бога, крім Те́бе, <i>Який</i> би зробив <i>так</i> тому́, хто наді́ю на Нього кладе́!
<p>5 Ти стрічаєш того, хто радіє та праведність чинить, отих, що вони на дорогах Твоїх пам'ята́ють про Тебе. Та розгні́вався Ти, бо ми в то́му згрішили навіки та несправедливими стали!
<p>6 І стали всі ми, як нечистий, а вся пра́ведність на́ша — немов поплямо́вана мі́сячним о́діж, і в'я́немо всі ми, мов листя, а наша провина, як вітер, несе нас.
<p>7 І немає ніко́го, хто кликав би Йме́ння Твоє, хто збудився б триматися міцно за Те́бе, бо від нас заховав Ти обличчя Своє й через нашу вину Ти покинув нас ни́діти.
<p>8 Тепер же, о Господи, Ти — наш Отець, ми глина, а Ти наш ганча́р, і ми всі — чин Твоєї руки!
<p>9 Не гнівайся, Господи, сильно, і не пам'ята́й повсякча́сно прови́ни! Тож споглянь, — ми наро́д Твій усі!
<p>10 Святі міста́ Твої стали пустинею, Сіон став пусте́лею, сте́пом став — Єрусали́м.
<p>11 Дім свя́тощі нашої й нашої слави, в якім батьки наші хвали́ли Тебе́, погорі́лищем став, а все наше лю́бе руїною стало.
<p>12 Чи й на це <i>ще</i> Себе будеш стри́мувати, Го́споди? Будеш мовчати, й зана́дто карати нас бу́деш?

<h4>65</h4>
<p>1 Я прихиля́вся до тих, що <i>Мене</i> не пита́ли, Я зна́йдений тими, що Мене не шукали. Я казав: „Оце Я, оце Я!“ до наро́ду, що Йме́нням Моїм не був зва́ний.
<p>2 Я ввесь день простяга́в Свої руки до люду запе́клого, що він, за своїми думка́ми, доро́гою ходить недоброю,
<p>3 до наро́ду, що в очі Мене прогнівля́є пості́йно, що жертви прино́сить в садка́х та що па́лить кадило на це́глах,
<p>4 що сидить у гроба́х та ночує по я́мах, їсть свини́ну, і в їхньому по́суді — ю́шка нечиста,
<p>5 що говорить: „Спини́сь, не зближа́йся до ме́не, бо святий я для тебе!“ Оце дим в Моїй ні́здрі,<f>[68]</f> огонь,<f>[68]</f> що палає ввесь день!
<p>6 Ось напи́сане перед обличчям Моїм: Я не буду мовча́ти, але відплачу́, і надолу́жу на їхньому ло́ні!
<p>7 Укупі пере́ступи ваші й пере́ступи ваших батькі́в, — говорить Госпо́дь, — що кади́ли на го́рах і на взгі́р'ях Мене зневажа́ли, — і запла́ту їм ви́міряю Я найпе́рше до їхнього ло́ня!
<p>8 Так говорить Господь: Коли в гро́ні знахо́диться сік виногра́дний, і <i>хтось</i> ска́же: „Не псуй ти його, бо благослове́ння у ньо́му“, — отак Я зроблю́ ради рабів Своїх, щоб усього не ни́щити!
<p>9 І насіння Я ви́веду з Якова, а з Юди — спадкоє́мця гір Моїх, і вибра́нці Мої одіди́чать її, і раби Мої жи́тимуть там.
<p>10 І стане Шаро́н пасови́ськом ота́ри, а долина Ахо́р за ліжни́цю худо́би великої, для наро́ду Мого, що шукали Мене.
<p>11 А ви, що Господа кидаєте, забуваєте го́ру святу Мою, що ставите Ґаду<f>[69]</f> трапе́зу, а для Ме́ні<f>[69]</f> випо́внюєте жертву литу,
<p>12 то вас відрахо́вую Я для меча́, й на коліна впаде́те ви всі на зарі́з, бо кликав Я вас, та ви відповіді не дали́, говорив був, але́ ви не чули й робили лихе́ в Моїх о́чах, і чого́ не хотів, вибира́ли собі!
<p>13 Тому Господь Бог каже так: Ось будуть раби Мої їсти, а ви бу́дете голодува́ти, ось будуть раби Мої пити, а ви будете спра́гнені, ось будуть раби Мої радіти, а ви посоро́млені бу́дете.
<p>14 Ось раби Мої будуть співати від радости серця <i>свого</i>, ви ж крича́тимете від серде́чного бо́лю, і від скру́шення духа заво́дити бу́дете.
<p>15 І ви своє йме́ння дасте́ на прокля́ття вибра́нцям Моїм, — і Господь Бог тебе вб'є, а рабам Своїм дасть інше йме́ння,
<p>16 так що хто на землі благосло́влений бу́де, буде поблагосло́влений він вірним Богом, а хто на землі присяга́є, вірним Богом прися́гне, бо забу́дуться у́тиски давні і захо́вані будуть вони від оче́й Моїх!
<p>17 Бо ось Я створю́ нове небо та зе́млю нову́, і не згада́ються ре́чі коли́шні, і не при́йдуть на серце!
<p>18 Тож навіки радійте та ті́штеся тим, що творю́ Я, бо ось Я створю́ Єрусалима <i>на</i> радість, а наро́да його — <i>на</i> весе́лість!
<p>19 І бу́ду Я Єрусалимом раді́ти, і втіша́тися буду наро́дом Своїм, — і не почу́ється в ньому вже голос плачу́ й голос зо́йку!
<p>20 З цього ча́су не буде вже ю́ного днями й старо́го, який своїх днів не попо́внить, бо сторо́кий помре́ <i>як</i> юна́к, а грішник <i>і</i> в віці ста літ буде про́клятий!
<p>21 І доми́ побуду́ють, і ме́шкати будуть, і заса́дять вони виноградники, і будуть їхній плід спожива́ти.
<p>22 Не бу́дуть вони будува́ти, щоб інший сидів, не будуть сади́ти, щоб інший спожи́в, дні бо наро́ду Мого — як дні де́рева, і вибра́нці Мої зужива́тимуть чин Своїх рук!
<p>23 Не будуть вони працювати нада́рмо, і не будуть роди́ти на страх, вони бо насі́ння, благосло́влене Господом, і наща́дки їхні з ними.
<p>24 І ста́неться, поки покли́чуть, то Я відпові́м, — вони будуть іще говорити, а Я <i>вже</i> почу́ю!
<p>25 Вовк та вівця́ будуть па́стися ра́зом, і лев буде їсти солому, немов та худо́ба, а га́дові хлібом його <i>буде</i> по́рох! Вони не чини́тимуть зла й вигубля́ти не будуть на всій святій Моїй горі, говорить Госпо́дь.

<h4>66</h4>
<p>1 Так говорить Госпо́дь: Небеса́ — Мій престо́л, а земля — <i>то</i> підні́жок для ніг Моїх: який же то храм, що для Мене збуду́єте ви, і яке ото місце Його відпочи́нку?
<p>2 Таж усе це створи́ла рука Моя, і <i>так</i> все це ста́лось, говорить Госпо́дь! І при тому дивлюсь Я на вбо́гого та на розби́того духом, і на тремтя́чого над Моїм словом.
<p>3 <i>Іна́кше хто</i> ріже вола — <i>одноча́сно</i> вбиває люди́ну, прино́сить у жертву ягня́ — перело́млює шию собаці, дару́нка прино́сить — вживає свинячої крови, складає з кадила частину прига́дувальну, — <i>одноча́сно</i> божка́ благосло́вить. Отак як доро́ги свої вони повибира́ли, і до гидо́т тих своїх уподо́бання чує душа їхня,
<p>4 так ви́беру й Я їх на зве́дення, і предмета їхнього стра́ху на них наведу́, за те, що Я кликав — і ніхто ві́дповіді не давав, говорив Я — й не чули вони, та чинили лихе в Моїх о́чах, і ви́брали те, чого Я не жада́в!
<p>5 Послухайте сло́ва Господнього ті, що на слово Його тремтите́: Кажуть ваші брати, що нена́видять вас, що ва́с ради Йме́ння Мого виганяють: „Хай просла́влений буде Господь, і ми вашу радість побачимо!“ Та будуть вони посоро́млені!
<p>6 Голос го́мону з міста, голос із храму, — <i>це</i> голос Господа, що заплату дає для Своїх ворогів!
<p>7 Поки зазна́ла дрижа́ння поро́ду, вона породила, <i>і</i> поки прийшов її біль, то сина леге́нько вона привела́.
<p>8 Хто таке́ <i>коли</i> чув, <i>і</i> хто бачив таке́? Чи зро́джена буде земля в один день, чи наро́джений буде народ за одним ра́зом? Бо <i>як тільки</i> зазнала Сіонська <i>дочка́</i> породо́ві дрижа́ння, <i>то</i> синів своїх <i>вже</i> породила.
<p>9 Чи Я допрова́джу до по́роду, — і не вчиню́, щоб вона породила? говорить Господь. Чи Я, що чиню́, щоб роди́ла, — і стримаю? каже твій Бог.
<p>10 Радійте із Єрусалимом і ті́штеся всі ним, хто його покоха́в! Втішайтесь ним радістю всі, що з-за нього в жало́бі були́!
<p>11 Щоб ви сса́ли й наси́тилися з перс поті́хи його, щоб ви ссали та розкошува́ли із перс його слави!
<p>12 Бо Господь каже так: Ось керу́ю до нього Я мир, немов річку, і славу наро́дів, немов той потік заливни́й: і ви бу́дете ссати, і на руках вас носи́тимуть, і ба́витимуть на колі́нах!
<p>13 Як кого́сь його не́нька втіша́є, так вас Я поті́шу, і ви вті́шені бу́дете Єрусалимом.
<p>14 І побачите <i>це</i>, й серце ваше раді́тиме, й як трава молода, розцвіту́ть ваші ко́сті! І в раба́х Його пі́знана буде Господня рука, і буде Він гні́ватися на Своїх ворогів.
<p>15 Бо ось при́йде Господь у в огні, а Його колесни́ці — мов буря, щоб відплати́ти жаром гніву Свого́, а погро́зи Свої — полум'я́ним огнем!
<p>16 Бо огнем та мечем Своїм буде суди́тись Госпо́дь з кожним тілом, і буде багато побитих від Го́спода.
<p>17 <i>А</i> ті, хто освя́чується й очища́є себе у <i>пога́нських</i> садка́х, один по одно́му, всере́дині, їдять м'ясо свиня́че й гидо́ти та мишу, — вони ра́зом загинуть, говорить Господь!
<p>18 І Я <i>знаю</i> їхні вчи́нки та їхні думки́, <i>і</i> прийду́, щоб зібрати всі наро́ди й язи́ки, — і при́йдуть вони й Мою славу побачать!
<p>19 І зна́ка на них покладу́, і пошлю́ урято́ваних з них до наро́дів, у Тарші́ш, Пул, і Лул, в Мешех і Кос, у Тувал та Яван, в острови́ предале́кі, що зві́стки про Мене не чули й не бачили слави Моєї, — і звістя́ть мою славу вони між наро́дами!
<p>20 І вони приведу́ть усіх ваших братів із наро́дів усіх у дару́нок для Господа на ко́нях та на колесницях, і на фурах та мулах, та на верблю́дах, на го́ру святу Мою, до Єрусалиму, говорить Госпо́дь, як прино́сять сино́ве Ізраїлеві дару́нка в посу́дині чистій до дому Господнього.
<p>21 І візьму́ Я із них за священиків та за Левитів, говорить Господь.
<p>22 Бо як небо нове́ та нова́ та земля, що вчиню́, стануть перед обличчям Моїм, говорить Господь, так стоятимуть ваші наща́дки та ваше ім'я́!
<p>23 І станеться, кожного новомі́сяччя в ча́сі його, і щосуботи за ча́су її кожне тіло прихо́дитиме, щоб вклоня́тися перед обличчям Моїм, говорить Господь.
<p>24 І ви́йдуть вони та й побачать ті трупи людей, що відпа́ли від Мене, бо їхня черва́ не помре й не пога́сне огонь їхній, — і стануть вони за ги́доту для кожного тіла!


