<h2>До Филимона</h2>

<h4>1</h4>
<p>1 Павло, в'я́зень Христа Ісуса, та брат Тимофій, улю́бленому Филимо́нові й співробі́тникові нашому,
<p>2 і сестрі любій Апфі́ї, і співвойо́вникові нашому Архи́пові, і Церкві домашній твоїй:
<p>3 благодать вам і мир від Бога Отця нашого й Господа Ісуса Христа!
<p>4 Я за́всіди дякую Богові моє́му, коли тебе згадую в молитвах своїх.
<p>5 Бо я чув про любов твою й віру, яку маєш до Господа Ісуса, і до всіх святих,
<p>6 щоб спільність віри твоєї дія́льна була в пізна́нні всякого добра, що в нас для Христа.
<p>7 Бо ми маємо радість велику й потіху в любові твоїй, серця́ бо святих заспоко́їв ти, брате.
<p>8 Через це, хоч я маю велику відвагу в Христі подавати нака́зи тобі про потрібне,
<p>9 але більше з любови благаю я, як Павло, стари́й, тепер же ще й в'язень Христа Ісуса.
<p>10 Благаю тебе про сина свого, про Они́сима,<f>[1]</f> що його породив я в кайда́нах своїх.
<p>11 Колись то для тебе він був непотрібний, тепер же для тебе й для мене він дуже потрібний.
<p>12 Тобі я вертаю його, того, хто є <i>неначе</i> серце моє.
<p>13 Я хотів був тримати його при собі, щоб він замість тебе мені послужив у кайда́нах за Єва́нгелію,
<p>14 та без волі твоєї нічо́го робити не хотів я, щоб твій добрий учинок не був ніби ви́мушений, але добровільний.
<p>15 Бо може для того він був розлучився на час, щоб навіки прийняв ти його,
<p>16 і вже не як раба, але вище від раба, — як брата улю́бленого, особливо для мене, а тим більше для тебе, — і за ті́лом, і в Го́споді.
<p>17 Отож, коли маєш за друга мене, то прийми його, як мене.
<p>18 Коли ж він чим скри́вдив тебе або винен <i>тобі</i>, — полічи це мені.
<p>19 Я, Павло, написав <i>це</i> рукою своєю: „Я віддам“, щоб тобі не казати, що ти навіть само́го себе мені винен.
<p>20 Так, брате, — нехай я оде́ржу те, що від тебе прохаю в Го́споді. Заспокой моє серце в Христі!
<p>21 Пересвідчений я про слухня́ність твою, і тобі написав <i>оце</i>, відаючи, що ти зробиш і більше, ніж я говорю́.
<p>22 А ра́зом мені приготуй і поме́шкання, бо наді́юся я, що за ваші моли́тви я буду дарований вам.
<p>23 Вітає тебе Епафра́с, мій співв'я́зень у Христі Ісусі,
<p>24 Ма́рко, Ариста́рх, Дима́с, Лука́, — мої співробі́тники.
<p>25 Благода́ть Господа Ісуса Христа з вашим духом! Амі́нь.


